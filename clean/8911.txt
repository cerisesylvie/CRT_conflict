Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3412 del 14 gennaio 1988 - Resoconto
OGGETTO N. 3412/VIII - MANTENIMENTO DEI LIVELLI OCCUPAZIONALI
NEGLI STABILIMENTI DELLA DELTACOGNE. (Svolgimento di interpellanza
e ritiro di mozione).
PRESIDENTE:
Do lettura dell'interpellanza e della mozione
presentate dai Consiglieri Mafrica e Millet e dal Consigliere
Sandri, allegate rispettivamente ai punti nn. 10 e 35 dell'ordine
del giorno, che vengono discusse insieme trattando argomento
analogo:
INTERPELLANZA
RICORDATO che nell'incontro tra l'Amministratore delegato
della FINSIDER ed il Comitato Unitario per la DELTACOGNE si era
concordato sul fatto che non sarebbero state prese dall'azienda
decisioni "nuove" prima del 15 gennaio, data in cui dovrebbe essere
presentato alla Regione il nuovo piano per lo stabilimento di
Aosta;
CONSTATATO che con decisione unilaterale l'azienda ha deciso
di affidare ad una società esterna il trasporto delle scorie,
provocando immediate reazioni negative delle organizzazioni dei
lavoratori;
PREOCCUPATI che non si voglia giungere all'incontro previsto
per il 15 gennaio con alle spalle decisioni già prese;
i sottoscritti Consiglieri regionali del Gruppo
comunista
INTERPELLANO
la Giunta regionale per conoscere le sue intenzioni in merito
alle iniziative da prendere per il rispetto degli impegni assunti
dalla dirigenza FINSIDER nella trattativa per la
DELTACOGNE.
F.ti: D. MAFRICA, R. MILLET
MOZIONE
CONSTATATA la decisione della DELTACOGNE di appaltare il
lavoro di trasporto scorie ad una società esterna, mettendo in
cassa integrazione quattordici lavoratori senza informare il
Consiglio di fabbrica ed i sindacati confederali;
SOLIDALE con i lavoratori che mercoledì 9 dicembre hanno
scioperato compatti contro questa aperta e deliberata rottura delle
relazioni sindacali, fatta in spregio alle intese raggiunte tra
l'IRI e la Regione;
RITENUTA indispensabile una immediata verifica dell'intera
strategia regionale nei confronti dell'IRI che, dimostrandosi
sostanzialmente indifferente alle nostre esigenze di garanzia
dell'efficienza industriale e dell'occupazione negli stabilimenti
della DELTACOGNE, pone dei dubbi sulla validità dell'accordo
IRI-Regione della primavera scorsa;
CONSIDERATO fondamentale dimostrare concretamente la propria
solidarietà con i lavoratori di tale azienda;
Il Consiglio regionale della Valle d'Aosta
IMPEGNA
il presidente della Giunta a convocare entro 15 giorni il
Comitato regionale per la DELTACOGNE con, all'ordine del giorno,
l'elaborazione di proposte regionali a difesa dei livelli
occupazionali e per un incontro entro il 15 gennaio con i
responsabili dell'I.R.I.
IMPEGNA
il Presidente del Consiglio ad organizzare una seduta
straordinaria del Consiglio regionale, all'interno dello
Stabilimento di Aosta con tutti i lavoratori DELTACOGNE.
F.to: G. Sandri
PRESIDENTE:
Ha chiesto di illustrare l'interpellanza il
Consigliere Mafrica, ne ha facoltà.
MAFRICA (P.C.I.) -
Sempre per motivi di tempo mi limito a
fare una domanda allo Assessore Lanivi o al Presidente della
Giunta: oggi abbiamo letto notizie di stampa piuttosto interessanti
che danno per cambiato l'intero gruppo dirigente della DELTACOGNE.
Doveva esserci il giorno 15 l'incontro con Gambardella per la
presentazione del piano. Vorremmo sapere su questi due fatti quali
sono le notizie e le intenzioni della Giunta regionale.
PRESIDENTE:
Ha chiesto di illustrare la mozione il
Consigliere Sandri, ne ha facoltà.
SANDRI (N.S.) -
Questa mozione è stata rinviata dal
Consiglio del 22-23 dicembre ma mantiene la sua validità, anzi
direi che le notizie che sono giunte oggi aggraveranno la
situazione DELTACOGNE e meritano un ulteriore approfondimento.
Oltre a quelle citate dal Consigliere Mafrica, vorrei ricordare che
la Presidenza della Giunta ha diramato un comunicato stampa in data
odierna, in cui è stato rinviato a febbraio l'incontro con l'IRI
per dei problemi insorti in rapporto al parere della CEE per quanto
riguarda gli acciai speciali, in particolare quelli che interessano
la DELTACOGNE.
Dalle notizie di stampa si sa che domani ci sarà un incontro fra
i Sindacati, l'IRI, la FINSIDER, con i quali si affronteranno
alcuni temi legati alla ristrutturazione del gruppo, ma non si ha
assolutamente notizia del piano di ristrutturazione della FINSIDER
che era stato prospettato per il 15 gennaio e quindi delle
intenzioni per quanto riguarda gli stabilimenti di Aosta e
Verrès.
Volevo sottolineare una disponibilità da parte del nostro
gruppo: considerando che ci è giunta notizia dall'Assessore che il
comitato regionale per i problemi della DELTACOGNE è stato
convocato per mercoledì della prossima settimana, siamo disponibili
ad emendare la mozione mantenendo solo l'impegno ad organizzare una
seduta del Consiglio regionale all'interno dello stabilimento di
Aosta, perché i lavoratori della DELTACOGNE meritano di avere una
testimonianza tangibile della mobilità del Consiglio regionale su
questi temi.
PRESIDENTE:
Ha chiesto di parlare l'Assessore
all'Industria, Commercio, Artigianato e Trasporti Lanivi, ne ha
facoltà.
LANIVI (A.D.P.) -
Le domande del Consigliere Mafrica sono
di due tipi: la prima riguarda l'incontro con l'amministratore
delegato della FINSIDER Gambardella, incontro che è rinviato alla
fine del mese, o ai primi di febbraio; la seconda riguarda il
cambio dei vertici. In effetti in questi giorni dovrebbe
realizzarsi un cambio abbastanza consistente di tutti i vertici
delle principali società che fanno capo all'IRI.
Come è abitudine e tradizione, il Governo regionale prima di
avere un incontro con i vertici della FINSIDER o dell'IRI o con
rappresentanti del Governo, ha sempre convocato il Comitato. Se
avessimo avuto conferma dell'incontro per il 15, avremmo già
convocato il Comitato. Dato che questo incontro è stato stabilito
per la fine del mese, o per i primi giorni di febbraio, abbiamo
convocato per mercoledì 20 il Comitato regionale che si occupa dei
problemi della DELTACOGNE, in modo che per quella data dovremmo
avere certezze circa i cambi che andranno a realizzarsi e che
potranno avere un qualche interesse per noi, cioè in riferimento
alla DELTACOGNE e alla DELTASIDER.
Secondo: avere gli esiti degli incontri che le Organizzazioni
Sindacali avranno domani a Roma con i vertici FINSIDER. Terzo:
avere i rapporti dei nostri parlamentari che in questi giorni
attraverso commissioni incontrano sempre la FINSIDER che presenta
le linee strategiche dell'azienda.
Chiederei al Consigliere Sandri di ritirare la mozione con
questa motivazione: l'eventuale svolgimento del Consiglio regionale
in fabbrica proponiamolo nella riunione del comitato di mercoledì;
decisioni di questo genere, se si vogliono prendere, ritengo si
debbano portare nella sede opportuna che è il comitato
regionale.
PRESIDENTE:
ha chiesto di parlare il Consigliere Sandri,
ne ha facoltà.
SANDRI (N.S.) -
Accolgo l'invito dello Assessore a
riportare questa proposta all'interno del comitato per la
DELTACOGNE e ritiro al mia mozione.
PRESIDENTE:
I lavori vengono sospesi, il Consiglio sarà
riconvocato a domicilio.
La seduta è tolta.
La seduta termina alle ore 20,18.
