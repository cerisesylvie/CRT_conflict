Classificazione
AGRICOLTURA



Oggetto del Consiglio n. 549 del 26 giugno 2014 - Resoconto
OGGETTO N. 549/XIV - Interrogazione: "Iniziative intraprese
dai competenti uffici dell'Assessorato dell'agricoltura per
agevolare l'erogazione dei finanziamenti dei fondi PAC".
Testolin (UV) -
Merci Président, sulle...
Presidente -
Un attimo, lasciate parlare il collega
Testolin, per cortesia. La parola all'Assessore Testolin.
Grazie.
Testolin (UV) -
In merito alla prima domanda - se le
strutture competenti dell'Assessorato sono a conoscenza della
possibilità che questi finanziamenti siano finalmente erogati - si
conferma che, anche a seguito dei costanti contatti e confronti tra
gli uffici dell'Assessorato e l'organismo pagatore AGEA, le
strutture competenti sono a conoscenza della situazione. Come si
evince dalla nota del Ministero dello scorso 11 giugno, a seguito
di opportune autorizzazioni di AGEA, i blocchi saranno rimossi
entro il 30 di giugno prossimo, in particolare verranno liberate
pratiche per un totale di risorse pari a 65 milioni di euro,
relativamente ai fondi PAC e a 16,5 milioni di euro relativamente
alle misure del PSR. Situazione, questa, confermata anche dal
nostro organismo pagatore, che è AGEA. Quello che mi preoccupa un
po' di più, invece, e mi preme anche rimarcare e come si evince
anche dalla stessa nota del Ministero, è che le pratiche che
vedranno concludere il loro iter saranno circa sei mila per quanto
concerne la PAC e circa duemiladuecentocinquanta per quanto
concerne il PSR, a fronte di un totale di pratiche bloccate di
cinquantamila a livello nazionale, quindi non è così scontato che
tutte le pratiche vengano liberate.
In merito al secondo quesito - cioè quali iniziative gli uffici
competenti dell'Assessorato abbiano intrapreso per risolvere questa
situazione, dal momento che da quanto è emerso dagli organi di
informazione, l'Amministrazione non ha in alcun modo contribuito
alla risoluzione di questo annoso problema - mi permetto solo di
precisare come contrariamente a quanto espresso
nell'interrogazione, la criticità non ha carattere di cronicità, ma
è connessa a una assoluta e imprevista contingenza, quale quella
dell'attività d'indagine avviata circa un anno fa da AGEA, per
tramite della Guardia di Finanza.
Fatta questa precisazione e passando all'esame del punto, si
segnala, come già anticipato, che il blocco dei pagamenti, ove è
consentito da AGEA, verrà rimosso entro il 30 giugno prossimo,
mentre l'organismo pagatore informa che le pratiche non sbloccate
riceveranno una opportuna comunicazione. Merita ribadire, come
peraltro evidenziato in precedenti Consigli regionali, rispondendo
a interpellanze sul medesimo oggetto, come le strutture competenti
dell'Assessorato si siano adoperate fin da subito per contribuire
alla risoluzione delle diverse problematiche emerse, sia sul fronte
dello sviluppo degli accertamenti in cui si è fornita sin da subito
la massima collaborazione alle autorità competenti, sia su quello
legato all'assistenza alle aziende oggetto di accertamenti,
cercando di dare opportune risposte alle legittime istanze degli
agricoltori. A tal proposito mi permetto, inoltre, di sottolineare
come l'Assessorato abbia incontrato più volte i vertici della
Guardia di Finanza e di AGEA per discutere della attività di
indagine e ipotizzare soluzioni alle problematiche, e come allo
stesso sblocco dei pagamenti abbia contribuito anche l'attività
sinergica delle Regioni nei confronti del Ministero.
Mi permetto di evidenziare alcuni passaggi del lavoro svolto in
questi mesi: il 20 novembre del 2013 c'è stato un incontro con i
vertici di AGEA Coordinamento per definire la problematica; il 23
dicembre un incontro con il comando locale della Guardia di Finanza
di cui avevo già riferito nella precedente interpellanza; l'11
febbraio abbiamo inviato una nota scritta al direttore generale di
AGEA e al direttore dell'organismo pagatore, oltre che al direttore
dello sviluppo rurale, con la richiesta di conoscere le modalità e
i tempi precisi per lo sblocco dei fascicoli; il 12 febbraio del
2014 è stata inviata una lettera anche su sollecitazione delle
Regioni e da parte di tutti gli organismi pagatori ad AGEA
Coordinamento con la richiesta di chiarezza sull'attività di
indagine e di sollecito per definire le procedure di sblocco; il 20
marzo del 2014 c'è stato un incontro con il direttore dello
Sviluppo Rurale di AGEA e con la dirigente dell'organismo pagatore
al fine di identificare le tempistiche di sblocco e contestualmente
è stata inviata agli stessi una lettera per chiedere ufficialmente
un intervento da parte degli stessi. Il 16 aprile del 2014, vi è
stato un ulteriore incontro con i vertici della locale Guardia di
Finanza, mentre il 16 maggio si è condivisa con l'Assessore
all'agricoltura della Regione Lombardia e delle altre Regioni
l'opportunità di discutere del blocco dei contributi in sede di
politiche agricole. Il 27 maggio si è partecipato all'incontro
congiunto degli Assessori all'agricoltura con il Ministro Martina,
nel quale si è esplicitata l'effettiva situazione e le cause che
hanno portato al blocco dei contributi, sottolineando con forza la
discrasia tra gli importi bloccati e la gravità delle infrazioni,
ove accertate, che è quello che è emerso più volte all'interno dei
nostri confronti e sollecitando un intervento diretto presso AGEA
per lo sblocco delle pratiche, che è stato confermato appunto nella
nota dell'11 giugno, come già ha sottolineato in precedenza una
nota del Ministero, dove entro il 30 giugno dovrebbero venire
sbloccati una parte di questi contributi.
Dunque all'attività svolta dall'Assessorato vanno ad aggiungersi
anche iniziative di confronto intraprese da AREA con le strutture
di AGEA Coordinamento, organismo pagatore, e le numerose richieste
di informazioni e approfondimento inoltrate da AREA sia tramite
mail che in note ufficiali, sia con incontri personali presso AGEA
stesso.
Ritenendo dunque di aver svolto con attenzione tutte le
opportune iniziative volte a delimitare e incentivare la
risoluzione della problematica si considera che il contributo
fornito dalle Regioni, ivi compresa la nostra, sia tutt'altro che
marginale e si reputa che sinergicamente, sicuramente agli
interventi delle associazioni del mondo agricolo, si sia senz'altro
contribuito ad agevolare nel suo complesso il processo di sblocco,
che speriamo possa avvenire anche per le aziende valdostane,
altrimenti gli uffici e io personalmente saremo comunque sempre
molto attenti nel sollecitare tutte le iniziative che potranno
portare un beneficio alle aziende principalmente valdostane.
Si dà atto che dalle ore 9,06 assume la presidenza il
Vicepresidente Lanièce.
(Lanièce) Presidente -
Grazie. Ha chiesto la parola il
collega Nogara, per la replica ne ha facoltà.
Nogara (UVP) -
Merci Président.
Molto pacatamente, Assessore, io le ho fatto questa
interrogazione perché in questi mesi, in questi ultimi mesi sono
uscite mole dichiarazioni su vari organi di stampa, come le ho
scritto nell'interrogazione, su giornali on line, ovunque, tutte
dichiarazioni fatte da organizzazioni di agricoltori, ma non c'è
stata neanche una notizia da parte dell'Assessorato
all'agricoltura.
Io volevo solo avere - perché ci siamo trovati in questi mesi ad
avere un sacco di notizie che poi sono risultate fasulle - una
dichiarazione da parte dell'Assessorato che poteva avere un certo
peso. E poi ho visto che tutte queste associazioni di agricoltori
hanno ringraziato tutti, meno che i nostri uffici: sembra che sia
stato fatto tutto da tutti, meno che dal nostro apparato, per
esempio, da AREA. Dovrebbe essere l'ufficio principe che deve
tenere in mano la situazione e deve capire quello che sta
succedendo. Allora, io l'altro giorno documentandomi, visto che mi
tengo un po' aggiornato su tutto, con diverse motivazioni, come
queste, visto che gli uffici regionali non è che si muovano più di
quel tanto...per esempio la Regione Basilicata ha deciso di
eliminare l'ufficio tipo la nostra AREA. In Basilicata non so come
la chiamano, ma ha tutto demandato agli uffici della Regione per
fare le pratiche che faceva l'AREA della Basilicata. Ecco, questo
voglio dirle, perché probabilmente bisogna anche prendere una
decisione per i nostri uffici regionali, perché alla luce di quello
che è successo o prendiamo la decisione che AREA, ente pagatore che
fa tutto, come noi ci siamo auspicati da diverso tempo e l'abbiamo
chiesto diverse volte, oppure, non so cosa ci teniamo questo
carrozzone aperto. Ripeto e riporto quanto c'era scritto sui
giornali: qui c'è un articolo del 15 maggio e poi ce ne sono
diversi dopo l'11 giugno, perché dopo l'11 giugno si parla di
tutto. Poi vorrei chiederle se può darmi ancora una risposta,
perché su queste notizie non è chiarissimo se è stato aperto anche
a chi era interessato per i problemi della Finanza, perché su
questi articoli è scritto che diverse pratiche anche non
interessate dalle indagini della Finanza erano bloccate e con
questa iniziativa verranno sbloccate, queste e anche quelle in
parte, come i ha detto lei della Finanza o no? Era anche questo, se
può rispondermi, se è a conoscenza di questo fatto. Grazie.
Presidente -
Ha chiesto la parola l'Assessore Testolin
per un'ulteriore precisazione, ne ha la facoltà.
Testolin (UV) -
Solo per rispondere, per quello che si
può rispondere alla domanda fatta dal Consigliere Nogara e per fare
una piccola precisazione. Io penso che sia meglio lavorare per
risolvere le problematiche, contribuire nella risoluzione delle
stesse, lavorando piuttosto che facendo pubblicità prima del
dovuto, qualche volta, perché se non ci sono delle note ufficiali
che mi permettono di mettere a disposizione dell'opinione pubblica
delle informazioni, che siano corrette, io preferisco non farlo
anche per non illudere chi sta aspettando delle risposte. Perché se
poi queste non sono corrette si creano dei meccanismi un
po'perversi.
Per il resto direi che non è esplicitato all'interno del
comunicato e neanche dalle comunicazioni che si hanno direttamente
con l'organismo pagatore, che sta ancora aspettando le pratiche da
liberare, su indicazione di AGEA, quali siano le pratiche prese in
considerazione, cioè se quelle bloccate dalla Finanza o quelle
tenute bloccate e non soggette a sequestro del fascicolo da parte
della Finanza. Quindi in questo momento non sono in grado di
dirglielo.
Presidente -
Punto 9 all'ordine del giorno.
