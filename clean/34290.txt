Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.



Oggetto del Consiglio n. 2101 del 5 dicembre 2011 - Resoconto
OGGETTO N. 2101/XIII - Interpellanza: "Interventi per ridurre
i tempi di attesa per prestazioni ed interventi da parte del
Servizio sanitario regionale".
Interpellanza
Preso atto del preoccupante dilatarsi dei tempi di attesa per
prestazioni ed interventi del Servizio Sanitario regionale;
Atteso che il rapporto dell'osservatorio del federalismo in
sanità di Cittadinanza attiva evidenzia come la nostra Regione,
assieme alla Calabria, Molise, Campania e Veneto sia inadempiente,
rispetto alla presentazione del piano di contenimento delle liste
di attesa nonostante la scadenza ultima per presentarlo fosse il 30
luglio scorso;
Preoccupati per le ricadute negative che questa situazione
genera sulla comunità;
i sottoscritti Consiglieri regionali
Interpellano
l'Assessore alla sanità e politiche sociali per conoscere gli
intendimenti del Governo regionale in merito.
F.to: Giuseppe Cerise - Patrizia Morelli
Presidente
- La parola al Consigliere Giuseppe
Cerise.
Cerise G. (ALPE)
- Merci M. le Président.
Con questa interpellanza intendiamo sollecitare la sua
attenzione in particolare, Assessore, ma anche quella
dell'Assemblea su una problematica che, a nostro avviso, sta
assumendo delle proporzioni preoccupanti. Si tratta della
problematica legata ai tempi delle liste di attesa relative alle
prestazioni del Servizio sanitario regionale, che per alcune
tipologie purtroppo superano abbondantemente l'anno. Qualche dato
per meglio inquadrare la situazione, sono dati che sono stati
forniti dall'USL: 162 prestazioni hanno un'attesa superiore
all'anno, 1.780 superano i sei mesi ed oltre 3.000 superano i tre
mesi, dunque circa il 30 percento delle prestazioni hanno un tempo
di attesa superiore ai tre mesi. Ci pare che si stia superando il
livello di guardia, inteso come limite temporale accettabile per
poter beneficiare di una prestazione sanitaria, evidentemente.
Emerge fra l'altro da un'indagine dell'Osservatorio sul federalismo
in sanità di Cittadinanza attiva riguardo alle lotte contro i tempi
di attesa, che la nostra Regione risulterebbe inadempiente insieme
alla Calabria, il Molise, la Campania ed il Veneto rispetto alla
presentazione del piano di contenimento di queste liste, la cui
scadenza ultima per presentarla era il 30 luglio scorso. La data di
pubblicazione di questi dati è del 6 ottobre ultimo; non so se nel
frattempo si sia provveduto a questo adempimento, e l'Assessore
vorrà gentilmente ragguagliarci in merito.
Il disagio dei tempi di attesa lo percepiamo soprattutto quando
il problema ci tocca direttamente, cosa che mi è successa
recentemente, perché mi sono sottoposto ad una visita oculistica
che mi ha diagnosticato una banale cataratta, in seguito alla quale
necessitavo di un intervento al cristallino. Confesso il mio
stupore quando, alla mia domanda di quando potevo essere operato,
la risposta è stata: circa un anno all'Ospedale di Aosta. Mi hanno
suggerito tempi inferiori se volevo andare in strutture fuori
regione. L'alternativa è stata la scelta di andare a pagamento e
questo è avvenuto dopo qualche giorno, il tempo necessario per le
visite e gli esami propedeutici all'intervento. Beninteso niente di
grave nel caso personale, per uno che siede in quest'Assemblea, con
gli emolumenti percepiti viene quasi da ridere pagare questo
intervento, ma quando il paziente è un pensionato, con pensione
minima, o un componente di una famiglia monoreddito, la cosa
comincia ad assumere dei connotati meno umoristici! Nel caso delle
visite propedeutiche conseguenti all'intervento, ho avuto modo
nelle sale di attesa di sentire conversazioni di altri pazienti e
di percepire il disagio e le giustificate doglianze di coloro che
non godono nel nostro privilegio. Confesso che sono dei momenti in
cui la condizione di favore di cui beneficiamo viene vissuta quasi
come un senso di colpa, e mi perdoni, Assessore, se oggi mi rendo
interprete di quel malessere che ho percepito. Doglianze e
malessere espressi quasi con un senso di rassegnazione, senza alcun
spirito polemico, perché non credo sia il terreno della sanità
quello su cui fare una polemica politica, ma semplicemente faccio
appello alla sua sensibilità di medico, che meglio di altri può
conoscere il disagio dei pazienti di fronte alle liste di attesa
per poter essere curati.
Mi consenta una battuta, Assessore: provi qualche volta a
frequentare - evidentemente camuffandosi - le sale di attesa degli
ambulatori dell'ospedale e potrà percepire le genuine impressioni
della gente che ho percepito io. Sentirà dire ad esempio: "Ad
inizio ottobre dovevo prenotarmi per una risonanza magnetica, ma
avrei dovuto aspettare fino al 14 febbraio...come potevo? A
pagamento, dopo solo tre giorni, l'ho fatta; certo, ho dovuto fare
altri sacrifici". Oppure: "Mio marito cardiopatico ha fatto due
infarti, si è presentato con l'impegnativa del medico curante per
fare l'elettrocardio sotto sforzo, gli hanno detto che
l'impegnativa del medico non era sufficiente e ci sarebbero voluti
più di quattro mesi, ma necessitava anche di una visita del
cardiologo. Per fortuna, un conoscente lo ha consigliato di andare
ad Ivrea alla Clinica Eporediese e così ha fatto: con la semplice
impegnativa del medico - senza la visita del cardiologico - lo ha
fatto dopo solo cinque giorni ed a carico, qui, del Servizio
sanitario"...e avanti su questa linea.
Avrà visto anche lei una lettera pubblicata su
La Stampa
,
successiva alla presentazione di questa interpellanza, che
descriveva il calvario di un paziente dopo una notte insonne...la
cito, perché significativa:
"Pazzesco, è da una settimana che ho
un problema ad un ginocchio e dopo una notte insonne decido di
andare al Pronto soccorso. Ore 8, faccio il triage accoglienza,
tutto bene, dopo circa 15 minuti mi guarda il chirurgo, dico
"guarda", perché di più non ha fatto, in quanto questione,
giustamente, dell'ortopedico, quindi mi invita ad aspettare.
Passano 50 minuti perché l'ortopedico prima non arriva. Alle 9,30
mi portano davanti all'ambulatorio n. 30 di ortopedia e dopo 4 ore
sono ancora lì che aspetto! Parlando con un signore mi ritengo
fortunato, perché lui è dalle 6 che aspetta. Pazzesco, con tutti
questi pazienti che sono ancora da visitare. Complimenti alla
dirigenza dell'ospedale"
! La lettera conclude con i complimenti
alla dirigenza ed è significativo, perché tutte le doglianze
rivolte alla sanità valdostana, come abbiamo già sottolineato anche
noi in questa sede, non sono mai rivolte alla professionalità ed
efficienza del personale medico e paramedico che viene regolarmente
elogiato per la sua disponibilità; il ventre debole del sistema è
dunque la parte organizzativa. Lei è al vertice di questo sistema,
fra l'altro è un medico, dunque da lei ci si aspetta una
accresciuta sensibilità riguardo a queste problematiche.
Se a queste valutazioni sulla criticità del sistema aggiungiamo
il fatto che le spese dell'Azienda sanitaria, sono aumentate di
15.000.000 in un anno, credo che qualcosa che forse non funziona
per il meglio ci sia! Quindi qualche valutazione va fatta, non per
il maggior costo se a questo si accompagna un proporzionale aumento
della qualità del servizio: le importanti risorse allocate alla
sanità ed al sociale hanno sempre avuto ed avranno il nostro
sostegno, quando finalizzato a migliorare la qualità del servizio,
in quanto crediamo che il grado di civiltà di una comunità si
misuri soprattutto con la sua capacità di assicurare un'elevata
qualità dei servizi sanitari ed un dignitoso livello di qualità
della vita con particolare attenzione alle fasce sociali più
deboli.
Speriamo di ricevere delle rassicurazioni in merito, anche
perché le comunicazioni del Presidente sulla disponibilità delle
risorse economiche conseguenti all'ultima manovra non sono
certamente confortevoli. Ma, ripeto, credo che non è sempre
proporzionale la qualità del servizio rispetto alle risorse
impegnate, a volte con la giusta quantità di risorse si arriva a
dare servizi eccellenti, mentre così non è, anche quando si hanno
risorse importanti, se sotto il profilo organizzativo ci sono delle
forti pecche, come almeno mi pare di rilevare per quanto riguarda
il sistema della sanità da noi. Ripeto un sistema eccellente sotto
l'aspetto della professionalità degli operatori, ma probabilmente
da ritarare in qualche aspetto organizzativo. Grazie.
Si dà atto, che dalle ore 11,02, assume la presidenza il
Presidente Alberto Cerise.
Presidente
- La parola all'Assessore alla sanità, salute
e politiche sociali, Albert Lanièce.
Lanièce A.
- Grazie Presidente. Ringrazio il collega
Cerise che mi permette di fare alcune precisazioni su questo
aspetto, verso il quale stiamo ponendo un'attenzione particolare.
Le liste di attesa sono in alcuni settori un punto dove dobbiamo
migliorare, e questo è un punto dove stiamo lavorando con
l'azienda.
Per entrare subito nel merito della domanda precisa
dell'interpellanza, cioè il fatto che secondo il rapporto di
Cittadinanza attiva la Valle d'Aosta sarebbe inadempiente assieme a
Calabria, Molise, Campania e Veneto rispetto alla presentazione di
un piano di contenimento...nulla di più errato! Questo perché c'è
stato un evidente errore materiale di trascrizione sulla tabella.
Infatti sul rapporto dell'Osservatorio civico sul federalismo
sanità a pagina 169, all'interno della tabella c'è un errore, dove
c'è scritto no, in cima è scritto "come si vede dalla tabella di
seguito, le Regioni che hanno presentato i loro piani regionali al
15 luglio e sono: Emilia Romagna, Liguria, Lombardia, Puglia,
Toscana, Umbria, Valle d'Aosta, Vento, Provincia autonoma di
Bolzano. Le tre Regioni che hanno detto che faranno qualcosa sono
Piemonte, Sardegna, Sicilia, le altre sono inadempienti". Quindi si
può notare che da questo punto di vista c'è stato un errore
grossolano.
La Regione si è dotata in un piano ben preciso, oltretutto in
questo rapporto si può leggere ampiamente come in tutte le tabelle
la Valle d'Aosta sia richiamata per quanto riguarda tutte le
iniziative intraprese per il futuro, proprio per cercare di
risolvere queste criticità. Nel rapporto citato, infatti, si fa più
volte riferimento alla Valle d'Aosta per elencare le soluzioni
adottate dal suo programma regionale di contenimento delle liste di
attesa 2011-2013 e dei relativi indirizzi all'Azienda USL. Nel
rapporto oltretutto la Valle d'Aosta viene presa ad esempio, se pur
con alcune insoddisfazioni dei propri pazienti, che sono stati
sottolineati da Cerise, in contrapposizione ad altre Regioni per
evidenziare l'ottima organizzazione della nostra azienda nei
confronti del cittadino valdostano, e soprattutto per il diritto
esteso a tutte le prestazioni sanitarie, e non solo a quelle
previste per il Piano Nazionale, la possibilità di utilizzare la
rete per prenotare le prenotazioni sanitarie e la comunicazione
attraverso i siti web dell'azienda. La nostra Regione ha quindi
adempiuto a tutte le disposizioni normative, e di seguito ne do il
dettaglio: in data 3 giugno 2011 è stata approvata la deliberazione
della Giunta n. 1293 recante "Approvazione del programma regionale
di contenimento delle liste di attesa 2011-2013 e dei relativi atti
di indirizzo"; in data 17 giugno 2011 "Trasmissione all'USL della
delibera regionale 1293/2011"; in data 17 giugno richiesta di
pubblicazione al BUR; in data 28 giugno trasmissione al Ministro
della salute della delibera n. 1293/2011 eccetera. Quindi si può
evidenziare che sono stati fatti i passaggi previsti, anche perché
è da mesi che ci stiamo impegnando su questo settore.
Per quanto riguarda la risposta, sull'oculistica ne eravamo a
conoscenza e avevamo dato, anche l'anno scorso, all'Azienda USL
come obiettivo quello di cercare di ridurre i tempi di attesa.
Infatti negli ultimi due mesi sono state inserite nove sedute in
più al mese per quanto riguarda la cataratta, per ridurre il tempo
di attesa che ammontava a un anno.
Personalmente penso che la comunicazione da parte dei medici
debba essere migliorata, perché ci sono interventi che possono
essere fatti anche senza urgenza e quindi comportare dei tempi di
attesa di un anno o dieci mesi, e quindi se si comunica al paziente
che effettivamente non c'è problema se viene fatto fra qualche mese
si risolvono i problemi, senza contare che questo va a scapito di
quelli che devono fare le operazioni d'urgenza.
Per quanto riguarda i tempi di attesa sulla diagnostica
cardiologica, in particolare l'ecocardiogramma, anche questo è uno
dei punti critici, quindi abbiamo inserito una cardiologa in più,
riassorbita dal territorio, che sarà dedicata all'esecuzione degli
ecocardiogrammi. Il fatto che gli esami debbano essere avallati dal
cardiologo è necessario, perché si sta prendendo atto che c'è
sempre più inappropriatezza di richieste, ovvero ci sono tante
richieste che non sono vagliate dallo specialista. Un
ecocardiogramma è un esame di secondo livello che deve essere
richiesto dal cardiologo, proprio perché è un esame che va in modo
specifico a valutare quali sono certe caratteristiche del sistema
cardiovascolare, quindi ritengo che sia giusto mettere questo
filtro. Più in generale, con questo piano regionale che abbiamo
trasmesso all'USL su cui stiamo lavorando seriamente, si mette in
piedi un sistema che si riferisce alle classi di priorità, cioè
bisogna cercare di non mettere insieme tutte le richieste, ma
bisogna mettere insieme le richieste in base alla gravità ed
all'urgenza. Quindi, se in futuro funzionerà bene, potranno esserci
degli esami che saranno messi a tre-quattro mesi, da fare
tranquillamente. Quello che mi preoccupa come medico è che quelli
che hanno veramente bisogno dal punto di vista clinico siano visti
prima possibile, quindi stiamo costruendo questo piano sulle liste
di attesa sulle classi di priorità, sulle necessità maggiori dei
pazienti. Avremo occasione, anzi, io sarò contento di presentare in
V Commissione il piano sull'abbattimento delle liste di attesa.
Il discorso in generale sulla diagnostica per immagini, in
particolare sul sistema osteoarticolare, quindi risonanza magnetica
cervicale, lombosacrale, eccetera, da questo punto di vista lo
scorso anno avevamo abbattuto i fondi per la libera professionale
LPA per l'azienda; ne abbiamo riprevisti in più quest'anno, proprio
per mettere in piedi dei progetti mirati a ridurre i tempi di
attesa in settori particolari. Quello che mi preoccupa in
particolare sulla diagnostica per immagini è che sta crescendo
l'inappropriatezza, si fanno tante richieste inutili - questi sono
dati ben precisi - che vanno ad intasare le liste di attesa per i
pazienti che hanno veramente bisogno e questo deve coinvolgere
soprattutto i medici di medicina generale e meno gli specialisti,
perché hanno già un bagaglio culturale superiore su determinati
settori. Qui va fatta un'azione di sensibilizzazione, come pure
presso la popolazione, perché non si può, per un mal di schiena, ad
esempio, avere subito la risonanza magnetica, ma bisogna cominciare
a fare una serie di passaggi graduali, altrimenti chi ne ha bisogno
poi viene penalizzato.
Comunque ribadisco l'impegno particolare per cercare di
risolvere questa criticità.
Presidente
- La parola al Consigliere Giuseppe
Cerise.
Cerise G. (ALPE)
- Prendo atto, Assessore, soprattutto
delle sue ultime parole, del suo impegno per cercare di far fronte
a queste problematiche. Del tempo che lei aveva a disposizione per
rispondere...più della metà lo ha impiegato per giustificare il
fatto che era stato presentato regolarmente nei tempi
previsti...era una cosa marginale rispetto al contenuto
dell'interpellanza! Mi interessavano molto più degli
approfondimenti sugli altri aspetti, mentre per quello bastava dire
che lì c'era stato un errore ed era risolto il problema! Guardi, il
medico mi ha detto che non c'era nessuna urgenza, ma lo avevo
capito anch'io...l'unico problema è che avevo delle difficoltà a
leggere, perché con la cataratta...non è che con un paio di
occhiali puoi leggere, non ci vedi! Allora questo mi pare un
problema, ma ripeto il caso di un pensionato che si trova con una
pensione minima, come dicevo prima, e che magari il fatto di poter
leggere è per lui sicuramente un momento per impegnare
positivamente il tempo...se non può leggere e se deve aspettare un
anno per farlo, credo che può andare verso altri orizzonti che già
ad una certa età si avvicinano purtroppo...
Credo che sotto questi aspetti dobbiamo essere più realisti.
Ripeto, non so se il discorso per abbattere le liste di attesa
potrebbe essere affrontato con il discorso delle priorità, chi ha
un certo reddito effettivamente certe prestazioni se le può anche
pagare, perché è chiaro che noi, su queste sedie dorate, questo
problema non ce lo poniamo, a differenza di altre categorie su cui
effettivamente questo può andare ad intaccare fortemente il
bilancio ed i sacrifici fatti con qualche risparmio. Credo che sia
necessario poi anche equiparare il discorso del sistema burocratico
per le prenotazioni rispetto ad altre realtà, come quella che
diceva del cardiopatico; parlavo di un cardiopatico che aveva fatto
due infarti, non parlavo di una persona che si è presentata lì
senza aver mai avuto prima necessità di prestazioni di questo tipo,
e che chiedeva di essere sottoposto ad un elettrocardiogramma sotto
sforzo, ma questo qua si è presentato lì perché aveva già fatto due
infarti!
Ripeto, la sanità valdostana rasenta l'eccellenza per tutta una
serie di aspetti, soprattutto per quanto riguarda la
professionalità; dunque, con risorse umane così eccellenti di cui
si dispone, facciamo uno sforzo anche sotto l'aspetto
organizzativo! Grazie.
