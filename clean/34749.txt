Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.



Oggetto del Consiglio n. 2444 del 6 giugno 2012 - Resoconto
OGGETTO N. 2444/XIII - Interrogazione: "Motivi delle
dimissioni rassegnate dal Direttore sanitario dell'Azienda
sanitaria valdostana".
Interrogazione
Appreso che dopo meno di due anni il direttore sanitario
dell'Usl Giuseppe De Filippis lascia i vertici della sanità
valdostana per andare a ricoprire la stessa posizione nell'Ospedale
Mauriziano di Torino;
Constatato che, in seguito a tali dimissioni, ritorna
nuovamente vacante uno dei posti più importanti all'interno
dell'Usl e che la carica di direttore sanitario ha conosciuto negli
ultimi anni diversi titolari che si sono succeduti in un breve arco
temporale;
i sottoscritti Consiglieri regionali
Interrogano
l'Assessore competente per conoscere i motivi delle
dimissioni rassegnate dal Direttore sanitario dell'Usl Giuseppe De
Filippis, e del continuo rinnovarsi di tale carica presso l'azienda
sanitaria valdostana.
F.to: Carmela Fontana - Donzel
Presidente
- La parola all'Assessore alla sanità, salute
e politiche sociali, Albert Lanièce.
Lanièce A.
- Grazie Presidente.
In riferimento all'interrogazione, riguardante
"I motivi
delle dimissioni del Direttore sanitario dell'USL Giuseppe De
Filippis..."
: è pervenuta in data 29 maggio la seguente nota:
"si comunica che il dottor Giuseppe De Filippis, con delibera n.
388/2012, è stato nominato Direttore sanitario dell'Azienda
ospedaliera dell'Ordine Mauriziano di Torino"
, città del dottor
De Filippis, quindi è stata una scelta personale e professionale
della quale non riteniamo di entrare in merito. Grazie.
Presidente
- La parola alla Consigliera Carmela
Fontana.
Fontana (PD)
- Grazie Presidente.
Prendo atto della risposta dell'Assessore, però mi pongo un
problema che forse si dovrebbe porre l'Assessore: dal 2008 in
avanti sono tre i direttori sanitari che hanno dato le dimissioni,
non solo direttori sanitari, ma anche tre direttori
amministrativi...
(interruzione dell'Assessore Albert Lanièce, fuori
microfono)
...allora ho avuto informazioni sbagliate...più uno. Comunque se
dal 2008 in avanti sono già tre i direttori che vanno via, forse
c'è qualcosa che non va all'interno della struttura. Per lui va
bene, ma ce ne sono stati altri due precedenti che sono andati via,
lì le motivazioni non le conosco, ma penso che dovremmo avere la
capacità di andare a vedere dove ci sono le problematiche e vedere
di farli stare al loro posto. I direttori sanitari sono delle
figure molto importanti per la struttura e per il buon
funzionamento, se cambiano così facilmente, mi viene da pensare che
ci sia qualcosa che non funziona. Veramente le chiedo un impegno di
verificare anche per il prossimo direttore che ci siano le
condizioni affinché possa lavorare bene, anche per il bene...
(interruzione del Presidente della Regione, fuori
microfono)
...lo so, Presidente, ma dal 2008 ad oggi sono tre, può anche
darsi che ci sia qualcosa che non funziona. Vi chiedo solo di
verificare che questi direttori possano lavorare bene, qualche
motivo c'è...non penso che un direttore, se si trova bene in una
struttura e può lavorare, dia le dimissioni per andarsene. Lei la
pensa così, Presidente, io ho i miei dubbi! Grazie.
