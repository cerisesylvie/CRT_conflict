Classificazione
(Nessuna classificazione presente)


Trascrizione informale del dibattito dell'aula
Oggetto del Consiglio n. 317 del 14 dicembre 1970 - Resoconto
OGGETTO N. 317/70 - Approvazione di ordine del giorno sui
fatti avvenuti a Milano in occasione della manifestazione di
protesta contro il processo di Burgos.
Fosson (U.V.)
- Allora, stamattina avevamo - su richiesta
di alcuni Consiglieri - avevamo deciso di cominciare un po' in
ritardo questa riunione del Consiglio perché si volevano preparare
degli ordini del giorno. Chiederei se questi ordini del giorno sono
pronti, se lo sono potremmo vederli subito all'inizio della seduta,
se invece non sono pronti li vedremo dopo.
Io ne ho uno solo, ma gli altri non sono ancora stati
concordati? Ad ogni modo, io qui ho solo l'ordine del giorno per i
fatti di Milano. Allora, cominciamo con questi? Allora il
primo:
"Il Consiglio regionale della Valle d'Aosta,
informato della manifestazione avvenuta a Milano intesa a
protestare contro il processo di Burgos;
preso atto di come tale manifestazione sia degenerata in
seguito al comportamento dissennato e provocatorio della rinascente
teppaglia fascista;
rivolge al Governo nazionale un pressante invito affinché gli
ispiratori e gli esecutori di questa strategia della tensione
vengano individuati, isolati politicamente e severamente
puniti;
esorta tutti i cittadini valdostani a vigilare affinché l'uso
ripetuto di tali avvenimenti non abbia a logorare e rendere
precaria la legalità costituzionale repubblicana".
Quindi mettiamo in votazione uno per volta questi ordini del
giorno. Quindi chi è favorevole a questo ordine del giorno alzi la
mano. Contrari? Astenuti? Nessuno. L'ordine del giorno è
approvato.
Astenuto? Abbiamo già votato; va bene, allora che, allora se il
Consigliere vuol proporre un altro ordine del giorno lo legga e
poi...
Tonino (P.S.I.U.P.)
- Dunque, io, pur avendo votato
questo ordine del giorno unitario, propongo al Consiglio la
votazione del seguente ordine del giorno:
"Il Consiglio regionale della Valle d'Aosta
Venuto a conoscenza dei luttuosi avvenimenti di sabato 12
dicembre 1970 a Milano, fatti avvenuti durante una civile
manifestazione di protesta contro il regime fascista di Franco,
manifestazione condivisa dalla pubblica opinione, da un anno esatto
dai tragici fatti di Piazza Fontana dove ancora una volta il
meccanismo della provocazione e delle cariche poliziesche hanno
causato la morte del giovane studente Saverio Saltarelli e il
ferimento di altri liberi cittadini;
Indignato per tale barbara aggressione causata dalla
forsennata campagna del partito dell'avventura e delle forze della
destra pre-fascista economica e politica;
CONDANNA
con ferma presa di posizione simili atti intimidatori e
reazionari tendenti a reprimere e a colpire le masse popolari e la
stessa democrazia;
Il Consiglio regionale della Valle d'Aosta
mentre esprime l'espressione del più profondo cordoglio ai
familiari della giovane vittima e gli auguri di pronta guarigione
ai feriti, condanna il fazioso comportamento e la reticenza
dell'organo informativo della RAI-TV per le parziali e distorte
notizie su un episodio che doveva essere fatto conoscere nella sua
piena realtà e alla luce dei fatti;
PROTESTA
presso il Governo nazionale per la leggerezza, se non
addirittura con una complicità, dimostrata al sopravvivere di
repressioni fasciste nel Paese;
AUSPICA
che tale stato di cose abbia a cessare e che i valori
democratici abbiano il sopravvento su talune espressioni
incompatibili alla democrazia operaia ed operativa del nostro Paese
e soprattutto per quanto concerne la nostra Regione a Statuto
Speciale, nata dalla lotta antifascista, è auspicabile che tale
repressione sia respinta nel modo più energico da un popolo
lavoratore che auspica dalle lotte antifasciste amalgamate con le
attuali esigenze portate avanti dal popolo valdostano di voler
portare un processo evolutivo a cui in primo piano sia il popolo
lavoratore e antifascista valdostano".
Fosson (U.V.)
- Pregherei di avere l'ordine del giorno,
no, noi abbiamo sentito la lettura ma io non posso mettere in
votazione questo ordine del giorno se non l'abbiamo. Vorrei poi
fare un rilievo, che credo sia anche un rilievo utile: io credevo
che l'ordine del giorno che è stato presentato prima fosse stato
concordato da tutti i Capi Gruppo. Pregherei, quindi, per una
prossima volta di annunciare prima che non c'è stato l'accordo, non
c'è stato un accordo completo, in modo che si sappia, quando si
pone in votazione un ordine del giorno, che si pone in votazione un
ordine del giorno che non è stato completamente concordato.
Tonino (P.S.I.U.P.)
- Non sono venuto a conoscenza del
contenuto dell'ordine del giorno concordato, io l'ho avuto in
visione solo adesso qui.
Fosson (U.V.)
- Ma io non è che voglio fare un rilievo
particolare al Consigliere Tonino su questo, ma penso che noi si
debba seguire una certa prassi; abbiamo detto stamattina di fare
una riunione dei Capi Gruppo per vedere di concordare degli ordini
del giorno. Io, al momento di iniziare la seduta, ho chiesto se
questi ordini del giorno erano stati concordati, mi si è detto che
erano stati concordati e io ho fatto presente al Consiglio che
l'ordine del giorno che veniva presentato era un ordine del giorno
concordato. Ecco, è solo questo che io volevo dire, per una
questione di regolarità.
Germano (P.C.I.)
- Ma, io credo che sarebbe stato bene
che alla riunione dei Capi Gruppo ci fosse stato anche il
rappresentante della Presidenza del Consiglio, come sempre avviene
per le riunioni dei Capi Gruppo, perché è stata una riunione strana
con la Democrazia Cristiana non presente e con gli altri che
andavano su e giù. Ciò però non impedisce che un Consigliere -
anche perché può non realizzarsi l'accordo generale - possa
presentare anche un suo ordine del giorno. In tal caso, il
Consiglio si pronuncia anche su quello.
Fosson (U.V.)
- No, ma Consigliere Germano, forse non mi
sono spiegato chiaramente: c'è un malinteso in quello che lei ha
detto adesso, perché io non ho censurato il comportamento del
Consigliere Tonino nel senso che non possa presentare un suo ordine
del giorno, per carità, questa è una cosa naturale, io ho detto
che, siccome, era stato riferito che l'ordine del giorno che
mettevamo in votazione era stato concordato da tutti...
Germano (P.C.I.)
- In quel momento, quando l'ordine del
giorno è stato concordato il Consigliere Tonino non c'era. Quindi
il Consigliere Tonino l'ha visto qui in aula e ha maturato la sua
idea.
Fosson (U.V.)
- Va bene, va bene, chiusa la questione,
metteremo in votazione l'ordine del giorno Tonino quando lo
presenterà.
