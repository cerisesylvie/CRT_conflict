Classificazione
BILANCIO E CONTABILITA' REGIONALE



Oggetto del Consiglio n. 3336 del 27 marzo 2018 - Resoconto
OGGETTO N. 3336/XIV - Disegno di legge: "Primo provvedimento
di variazione al bilancio di previsione finanziario della Regione
per il triennio 2018/2020. Modificazioni di leggi
regionali".
Farcoz (Président) -
À la présence de 35 Conseillers je
déclare ouverte la séance. Punto n. 20.01 dell'ordine del giorno.
Procediamo con l'articolo 8. Ci sono interventi? Non ce ne sono.
Metto in votazione l'articolo. La votazione è aperta. La votazione
è chiusa.
Presenti: 35
Votanti: 35
Favorevoli: 21
Contrari: 14
Il Consiglio approva.
Articolo 9: stesso esito. All'articolo 10 vi è l'emendamento n.
4 della II Commissione, che è sostitutivo. La parola al collega
Gerandin.
Gerandin (CC-MOUV) -
L'articolo 10 è quello della
sospensione del sostegno economico mediante concorso alle spese di
riscaldamento. Una brevissima considerazione. Era molto chiaro il
percorso, già ben identificabile nella proposta di variazione, io
penso che a volte, piuttosto che cercare di mettere una pezza
malfatta o addirittura un qualcosa che sa quasi di offensivo...
perché piuttosto di mettere 500 mila euro all'anno che, rispetto a
quanto era in disponibilità negli anni, siamo sotto il 20 percento,
forse si faceva prima ad integrare il fondo a sostegno delle
famiglie disagiate o qualcosa del genere, ma almeno non vendere
un'illusione, non vendere un sogno, siamo corretti! Cerchiamo di
non vendere qualcosa che non esiste! Mi sembra quasi una presa in
giro, nel senso che chi rimarrà fuori? I redditi più bassi?
Ridurrete a tutti in termini di percentuale? A fronte di una
situazione difficile, come l'avete dipinta, abbiate il coraggio
delle vostre azioni, nel senso di dire: "non ci sono, non li
mettiamo", ma non illudiamo i valdostani! È finito il tempo dei
proclami, della vendita dei sogni! I valdostani hanno aperto gli
occhi, si sono resi conto che, bene o male, dall'inizio di questa
finanziaria c'è stata una sorta di mondo dei sogni dipinto come uno
meglio credeva, più risorse (130 milioni in più), alla fine ci si
trova di fronte alla triste realtà in cui, pur di salvare le
apparenze, ci si aggrappa agli specchi. Questo era il mio
intervento che faccio con l'amaro in bocca, nel senso che è di una
tristezza unica, perché noi continuiamo a promettere qualcosa che
non abbiamo, continuiamo a dire: "per quest'anno l'abbiamo
tacconata". Non è così, non abbiamo tacconato niente, vendiamo pie
illusioni alla vigilia di una campagna elettorale.
Président -
La parole au collègue Chatrian.
Chatrian (ALPE) -
I giorni scorsi abbiamo avuto modo di
confrontarci su questa variazione di bilancio, una variazione che
mette in luce tutte le cose che sono state dette in quest'aula
quattro mesi fa, quando si è discusso il bilancio 2018. Una
variazione anzitutto che accantona 100 milioni di euro e che non si
potranno comunque spendere durante il 2018. Questo capitolo mi
sembra l'ennesima presa in giro, collega Guichardaz. Lei ha puntato
i piedi sui
social
e ci ha detto: "dobbiamo ripristinare il
bon de chauffage
",
des deux l'une
, cioè questa è una
presa in giro totale; 4 milioni di euro - perché poi bisogna
mettere a fuoco gli ordini di grandezza - erano le risorse a
disposizione, la modifica del collega: al posto di 4 milioni ci
sono 500 mila euro, il 12,9 percento, l'87 percento in meno. Mi sa
di presa in giro. Veramente era meglio: "non ci sono le risorse, mi
avete azzerato politicamente, avete deciso di azzerare il mio
Assessorato...", per adesso io accetto supinamente la scelta di
questo Governo, di questa maggioranza ma modificare in corsa, così
com'è stato modificato il bon de chauffage... Ci siamo chiesti come
gruppo cosa avremmo fatto noi, eravamo in Giunta nel mese di
luglio, quando abbiamo deciso per il 2017 di modificare con il
collega Roscio i criteri, ma, prima di modificare i criteri,
ricordo molto bene - ne abbiamo parlato -: "ma abbiamo le
disponibilità?", perché non diamo delle false illusioni alla
comunità. Se possiamo permettercelo, modifichiamo i criteri,
andiamo a rivedere qual è l'obiettivo, come raggiungere l'obiettivo
finale e a quel punto si mettono le risorse.
Questa modifica che avete fatto
in
extremis
qualche giorno fa mi sembra proprio uno schiaffo. Da 4 milioni si
portava a zero, ma, dato che c'è stata quasi una volontà di dire:
"dobbiamo fare un taccone, dobbiamo mettere in campo qualcosa",
mettiamo 500 mila euro (un ottavo). Non immagino quali possono
essere le leve per poter finanziare un bon de chauffage con 500
mila euro. Non ci immaginiamo quali criteri per poter utilizzare i
500 mila euro rispetto ai 4 milioni di euro. Non ci immaginiamo
quali sono le idee, poi magari sicuramente lei ci ha pensato come
qualche altro collega che dice: "chi verrà deciderà". Oggi però voi
decidete con questa modifica di allocare 500 mila euro al posto di
4 milioni di euro, poi magari avete delle idee per poter dare delle
risposte puntuali, gradiremmo avere delle risposte perché noi, a
livello di commissione consiliare, non abbiamo avuto nessuna
risposta di come intende il Governo regionale utilizzare il bon de
chauffage di 500 mila euro a fronte di 4 milioni di euro che erano
stanziati a monte.
Président -
La parole au collègue Restano.
Restano (AC-SA-PNV) -
Sarò rapidissimo. Come già detto,
da 4 milioni a disposizione si è scesi a zero e poi si è risaliti a
500 mila euro. La domanda è questa: chi potrà usufruire di queste
provvidenze? Io temo che non saranno i valdostani. Temo che i
valdostani subiranno questa scelta e ne sono dispiaciuto. Per
questo noi saremo contrari a questo articolo. Le procedure per
andare a riallocare le somme dovrebbero essere diverse e non fatte
in urgenza, pensiamo ai nostri valdostani.
Président -
La parole au collègue Marquis.
Marquis (AC-SA-PNV) -
Anch'io voglio intervenire su
questo articolo, perché ritengo che sia significativo per le
modalità con le quali è stata gestita e affrontata questa
variazione di bilancio: una variazione di bilancio sicuramente
indispensabile per allineare il bilancio della Regione alle
previsioni del bilancio dello Stato, quindi a seguito della
conferma della compartecipazione al risanamento dei conti pubblici.
Collega Guichardaz, io credo che non possiamo continuare a prendere
in giro i valdostani. C'era un'iniziativa (il
bon de
chauffage
) per la quale ci si è spesi nei confronti della
nostra comunità; si è organizzata nel 2015 in modo che ci fosse una
gestione immediata e diretta con delle domande
on line
, con
dei versamenti sul conto nel giro di una settimana, l'anno dopo è
arrivato il suo collega di partito, ha modificato l'impianto, ha
fatto acquisire tutti gli ISEE a tutti i valdostani e a tutti
coloro che possono essere beneficiari di questa misura. Ricordo
quale fatica è stata per i valdostani recarsi presso i CAF,
acquisire tutti i dati, tutte le proprie situazioni per poter
attingere a questa situazione per chi vive in oggettiva difficoltà.
Era un contributo, è un contributo di cui la gente ne sente la
necessità
Ora nella variazione di bilancio ci rendiamo conto, da un
giorno all'altro, che questa voce passa a zero. È bastata una
serata di confronto sui
social
, due manganellate da parte
dei suoi colleghi di partito e lei il giorno dopo si è ravveduto:
"rimettiamo questa iniziativa, perché in fin dei conti serve alla
Valle d'Aosta", però se un'iniziativa serve ai valdostani, credo
vada gestita con misura, con onestà. Bisogna individuare le risorse
reali, necessarie a disposizione, non bisogna accendere una lucina
per dire, alla vigilia delle elezioni, che abbiamo mantenuto questa
iniziativa, che non è nostro interesse toglierlo, però di fatto non
gli abbiamo messo un soldo. È come dire quindi che è stata tolta la
misura per i contenuti che vediamo noi oggi nella variazione di
bilancio. Credo che questo non vada bene nei confronti della Valle
d'Aosta e di tutta la nostra comunità, perché è vero che ci sono
delle difficoltà, i valdostani sicuramente sono in grado di
capirlo, però l'unica cosa che non capiscono sono questi balletti,
che dalla sera alla mattina cambiano le situazioni: un giorno si
dice: "facciamo questo", il giorno dopo: "facciamo la strada
opposta". Sono tre mesi che facciamo e rifacciamo i bilanci, era
sufficiente nel mese di dicembre adeguarsi alle linee guida, quello
che sapevamo essere il contributo nei confronti dello Stato che ci
sarebbe stato chiesto, così gli uffici dal 1° di gennaio avrebbero
potuto lavorare per portare avanti le pratiche, le attività e tutte
le iniziative in attuazione del bilancio. Il risultato è che oggi
siamo a marzo e gli uffici sono ancora impegnati a fare e a rifare
i bilanci per questo desiderio di non ascoltare quello che era
stato detto in aula. Era stato rappresentato da tutti che c'era
questa esigenza, mi pare che ci siano anche delle forze
responsabili nella maggioranza, dei Consiglieri che hanno espresso
già allora molte perplessità su questo tipo di approccio. Noi vi
chiediamo di mettervi una mano sulla coscienza e quindi di dare
chiarezza ai valdostani, Guichardaz. Non è sufficiente stare lì
seduti per guadagnarsi uno stipendio, ma credo che lo stipendio
debba essere conseguente al servizio che si rende a favore dei
valdostani. Lei è stato un bravo Consigliere di opposizione, però
sta dimostrando di essere un pessimo Assessore.
Presidente -
Se non ci sono interventi, metto in
votazione l'articolo 10 con l'emendamento n. 4 della II
Commissione. La votazione è aperta. La votazione è chiusa.
Presenti: 34
Votanti: 34
Favorevoli: 20
Contrari: 14
Il Consiglio approva.
All'articolo 11 vi è l'emendamento n. 5 della II Commissione,
che è sostitutivo: stesso esito. Articolo 12: stesso esito.
Emendamento n. 6 della II Commissione che inserisce l'articolo
12bis: stesso esito. Vi è l'emendamento n. 7 della II Commissione
che inserisce l'articolo 12ter. La parola alla collega Certan.
Certan (ALPE) -
Credo che questo sia un articolo
importante per quanto riguarda sia le cattedre di tecnologia che il
dossier
e il potenziamento dell'alternanza scuola/lavoro.
Sulle cattedre di tecnologia va un po' nella direzione nella quale
ci eravamo lasciati lo scorso Consiglio, quando comunque era stato
detto da parte del Governo che sarebbero state trovate le risorse
per ripristinare perlomeno la situazione
ante
adaptation
, quindi
ante
2016, dunque riconoscendo il
Governo che la nuova organizzazione con i due moduli, come a
livello nazionale, aveva creato non pochi problemi. A mio avviso, è
uno dei passaggi, non è l'unico che dovrà essere visto nel
dettaglio, però è un passo avanti perlomeno per permettere alla
scuola secondaria di primo grado di riavviare alcuni progetti che
non potevano più essere fatti. Riconosco e ringrazio quindi
l'Assessore Rini per aver trovato le risorse, come era stato detto
nello scorso Consiglio: "trovato", perché credo sia anche un po'
l'arte dell'arrangiarsi. Questa variazione credo sia stata un po'
l'arte dell'arrangiarsi e quindi uso proprio la parola "trovato" e
stornato le risorse.
Nello stesso modo anche il potenziamento dell'alternanza
scuola/lavoro, che è un settore importante ma che è partito solo in
questo anno scolastico, è stato avviato in questo anno scolastico
2017/2018 e presenta tantissime criticità, lo sapevamo ma era
importante in qualche modo iniziare il percorso e quindi ritengo
sia importante aver messo delle risorse; bisognerà poi fare in modo
che queste risorse vengano ottimizzate e rendano il più possibile.
Voteremo a favore.
Président -
La parole à l'Assesseur Rini.
Rini (UV) -
Grazie, colleghi. La collega ha riassunto un
po' lo spirito di questo emendamento, io ringrazio i colleghi,
ringrazio il Governo perché hanno saputo ascoltare e dare una
risposta importante al mondo della scuola. In parte è stata già
sottolineata quella che era stata la richiesta, un accordo che in
realtà nasce un anno e mezzo fa, quando in quest'aula avevamo
votato all'unanimità un impegno che portasse ad una risoluzione
della criticità di quegli insegnanti di tecnologia. Oggi siamo a
proporre a quest'aula una soluzione seria, concreta che non vuole
solo dare una risposta occupazionale a quei soggetti - ovviamente
questa era una priorità, ma non deve essere l'unica -, ma vuole
dare anche una risposta positiva ai ragazzi. Infatti le ore
aggiuntive saranno articolate in due ore frontali come oggi e in
più in un'ora di compresenza, che va un po' in quell'ottica di
rafforzamento della tecnologia dell'informatica soprattutto, quindi
crediamo che sia una risposta importante.
Altro capitolo è quello dell'alternanza scuola/lavoro. Sappiamo
che ci sono i fondi europei dedicati a questo, ma non nascondiamo
che la procedura per portare avanti i progetti dei fondi europei è
molto gravosa che ha messo in seria difficoltà le istituzioni
scolastiche. Con questa risposta quindi si va a sanare quelle
anomalie che si erano create all'interno del sistema proprio
dell'alternanza scuola/lavoro venendo incontro anche alle esigenze
delle famiglie e dando una base solida ad un progetto importante,
che nasce da una ragione logica anche molto positiva (quella
dell'alternanza scuola/lavoro) che si ispira a modelli
all'avanguardia dell'insegnamento, ma che, se non dotata di risorse
adeguate, rischia di non produrre gli effetti desiderati. Io quindi
ringrazio davvero per la sensibilità il Governo, i colleghi e voi
tutti perché con questo emendamento diamo delle risposte serie,
delle risposte concrete, tra l'altro, a richieste che provenivano
anche dal tavolo - e vorrei ricordarlo perché le ringrazio per il
lavoro fatto - dalle forze sindacali all'interno della trattativa
che stiamo portando avanti.
Président -
La parole au collègue Restano.
Restano (AC-SA-PNV) -
Apprezziamo senz'altro lo sforzo
fatto dal Governo e da chi si è impegnato per proporre questa
modifica a riguardo delle ore di tecnologia, però mi permetta,
Assessore, per quanto riguarda l'alternanza scuola/lavoro, avevamo
lanciato delle suggestioni nel corso dell'approvazione della
finanziaria relativamente al mondo dello sport a costo zero: era
sufficiente portare avanti una convenzione con il mondo dello
sport, con le associazioni sportive, con le federazioni sportive.
In questi giorni dal mondo dello sport provengono tantissime
medaglie, frutto dell'impegno dei ragazzi, delle famiglie, degli
allenatori in tutti i settori: dall'atletica allo sci alpino, però
qua non ho trovato nulla di tutto quanto vi abbiamo chiesto. Siamo
profondamente delusi. Bastava un piccolo impegno. Noi ci asterremo
proprio per questo motivo.
Président -
La parole au collègue Cognetta.
Cognetta (GM) -
Anche noi per annunciare il voto
favorevole a questo emendamento. Abbiamo lavorato in passato per
raggiungere quest'obiettivo con iniziative portate avanti sia da me
che da altri colleghi, quindi siamo favorevoli a questo
emendamento, fermo restando che le perplessità riferite al ruolo
degli insegnanti che vanno in compresenza rimangono. Quello che
avevo espresso nel passato Consiglio: il fatto che essere titolare
di una cattedra è una cosa, lavorare in compresenza è un'altra,
speriamo che a breve ci sia anche questa variazione in maniera da
dare dignità completa a questa materia, che è, secondo me,
fondamentale, ritenuta da tutti fondamentale; di conseguenza, credo
sia uno sforzo che debba essere fatto dal prossimo Governo per
andare verso questa direzione.
Président -
La parole à l'Assesseur Rini.
Rini (UV) -
Giusto per una precisazione. Collega Restano,
io condivido totalmente quello che lei già aveva posto
all'attenzione di quest'aula e le ribadisco la volontà
dell'Assessorato di mettere in piedi queste convenzioni, ma nulla
c'entra con questo emendamento e con queste risorse, perché la
procedura di accreditamento per gli enti che svolgono alternanza
scuola/lavoro non poteva essere fatta in corso d'anno, quindi so
che si stanno sentendo e che stanno avviando le procedure tecniche
per avviare la collaborazione alternanza scuola/lavoro, quindi non
era una non volontà di farlo e non poteva essere inserito in questa
variazione di bilancio, nulla c'entra con questo. Questo va solo a
sanare quel
gap
, quel
deficit
che c'era di copertura
economica nei progetti alternanza scuola/lavoro partiti a
settembre, perché per la procedura alternanza scuola/lavoro... il
mondo sportivo è importantissimo e sa benissimo come la penso e
quindi sa che c'è la massima attenzione, ma, al di là di questo,
tanti altri enti, associazioni, organismi vorrebbero avviare le
procedure per portare avanti una collaborazione di alternanza
scuola/lavoro, quindi l'impegno c'è e rimane.
Presidente -
Metto in votazione l'emendamento n. 7 della
II Commissione che inserisce l'articolo 12ter. La votazione è
aperta. La votazione è chiusa.
Presenti: 33
Votanti: 28
Favorevoli: 28
Astenuti: 5 (Borrello, Fosson, Marquis, Norbiato, Restano)
Il Consiglio approva.
Articolo 13. La parola al collega Gerandin.
Gerandin (CC-MOUV) -
L'articolo 13 è il prosieguo di
quell'entrata "a gamba tesa" che è questa variazione di bilancio,
nel senso che tante delle vostre promesse che erano alla base della
presentazione del bilancio (vedi l'aumento delle giornate
lavorative per i cantieri forestali che avevamo tutti condiviso,
era uno
slogan
ma era un po' il fiore all'occhiello) vengono
drasticamente ridimensionate, quello che era l'impegno preso, anche
a seguito della prima proposta di variazione di bilancio in merito
al settore agricolo (in grandissima difficoltà), vede un leggero
miglioramento, nel senso che trovate un milione e sette in più, ma
è un settore che in questo momento è messo malissimo, è uno dei
settori più penalizzati e che comunque sconterà di nuovo per l'anno
2018 5,2 milioni in meno. Questo per dire che avete deciso voi chi
dovevate buttare dalla torre. L'ho già detto una volta e ci tengo a
ribadirlo. Ci sono dei settori che in parte si sono salvati, ci
sono dei settori che sono stati letteralmente mortificati per il
semplice motivo che avete già deciso prima chi potevate e chi
dovevate in parte favorire. Qualcuno si è visto favorito, perché
qualcuno non solo ha conservato i trasferimenti dello scorso anno,
ma ne ha beneficiato molto in più, vedi il settore degli Enti
locali. Ci sono stati 12 milioni in più per il settore degli Enti
locali, in spese senza vincolo di destinazione; avete tagliato la
legge n. 5 sugli interventi per la messa in sicurezza del
territorio, per cui avete fatto le vostre scelte. Delle vostre
scelte ve ne assumete la responsabilità, anche di chi avete deciso
di buttare dalla torre.
Presidente -
La parola all'Assessore Nogara.
Nogara (UVP) -
Come al solito, il Consigliere Gerandin fa
sempre terrorismo e dice cose non vere. Qualcuno l'altro giorno è
venuto a trovarmi riportando che girava nei bar della Bassa Valle
dicendo che i cantieri forestali non si sarebbero aperti. Vorrei
solo ricordarle che dal 2013 gli operai forestali hanno sempre
mantenuto un numero purtroppo relativamente basso che va dalle 210
alle 379 unità per 67 giornate, questo è il primo anno che gli
operai forestali passano a 400 unità impegnando 483 lavoratori tra
quelli a tempo indeterminato e anche geometri vari per 110
giornate. Perciò il drastico taglio non so dove l'abbia visto
rispetto agli anni precedenti; non so dov'era lei negli anni
precedenti quando succedevano queste cose.
Per quanto riguarda gli aiuti al settore agricolo, se lei va a
vedere, ci sono diversi anni in cui gli aiuti al settore agricolo
(per le rassegne ad esempio) venivano pagati un anno per l'altro
perché c'era qualche problematica, ma sono sempre stati pagati,
come saranno pagati anche quest'anno. Io non so perché lei debba
fare delle affermazioni del genere, o cosa voglia dimostrare.
Questa è la realtà, questi sono i dati. Se lei vuole venire a
controllarli e a vederli, probabilmente ha visto numeri e dati
sbagliati, ma è tutto a disposizione. Se vuole rendersi conto di
quello che è... quello sarà il suo foglietto, non so cosa dirle,
però questi sono i dati ufficiali che passeranno in questa
variazione.
Président -
La parole au collègue Chatrian.
Chatrian (ALPE) -
Su questo tema penso in questa
legislatura tutte le forze interessate hanno lavorato per
ripristinare un percorso che aveva subito un azzeramento.
Assessore, si ricorda che in questo quinquennio tutti abbiamo
cercato, chi dall'opposizione, chi in maggioranza, di ripristinare
e piano piano ricalibrare il settore, settore che dall'oggi al
domani si è trovato senza risposte, anzi, a piedi: persone che
erano abituate a fare affidamento su una parte dell'anno, di
sei-sette mesi e si è vista, nel giro di pochissimo tempo, ridurre
drasticamente questa offerta lavorativa. Nel mentre il dibattito
poi in aula ha avuto tutta una serie di modifiche, nel senso che
abbiamo più volte emendato la legge finanziaria, più volte abbiamo
ripristinato e quindi rifinanziato i cantieri e l'anno scorso, il 4
agosto, con una variazione di bilancio abbiamo cercato di fare un
passo in più. Noi, come gruppo, siamo stati favorevoli e saremo
favorevoli alla proposta che è stata fatta a dicembre, mi faccia
fare solo un passaggio però per onestà intellettuale, perché da
fuori potrebbe sembrare che non abbiamo tutti gli elementi sul
tavolo. Fino a un mese fa il punto di caduta era un altro: era
quello delle 120 giornate, solo per essere corretti fino in fondo.
Abbiamo avuto degli incontri, lei ha avuto degli incontri, in
quest'aula ne abbiamo discusso, l'obiettivo da raggiungere era
quello. Oggi si fa un passo indietro per i motivi che sappiamo, che
conosciamo, l'importante è che si sappia bene, l'obiettivo era
quello, non riusciamo a raggiungerlo per ovvi motivi - ce lo siamo
detti - ma tutti insieme magari, voi dalla parte del Governo, noi
dalla parte della minoranza, dell'opposizione, abbiamo lavorato per
arrivare a quel punto di caduta, ma che fosse un punto di caduta
non solo dignitoso ma con dei numeri alla mano e delle risposte
puntuali. Oggi si fa un passo indietro, anche se magari di poco, io
penso che sia importante che tutta la comunità lo sappia e in
questa variazione di bilancio si riportano a 110 le giornate, come
non succedeva da almeno cinque anni, quindi, da una parte, è un
passo avanti, sapendo che, a seguito di queste modifiche, si
mettono in discussione le 10 giornate.
Presidente -
Se non ci sono altri interventi, metto in
votazione l'articolo 13. La votazione è aperta. La votazione è
chiusa.
Presenti: 35
Votanti: 35
Favorevoli: 21
Contrari: 14
Il Consiglio approva.
Articolo 14. La parola al collega Gerandin.
Gerandin (CC-MOUV) -
Sull'articolo 14 volevo capire le
modifiche relative alle ferrovie. Vediamo una riduzione molto
importante in merito al discorso delle ferrovie, che mi pare
portano il taglio a 3,5 milioni, c'è un taglio ulteriore di 1,85
milioni e mi sarebbe davvero piaciuto capire i motivi per questo.
Se le nostre ferrovie già funzionano come funzionano al momento e
se pensiamo nell'arco del 2018 di tagliare 3,37 milioni in totale,
non so se con il biglietto dovremmo far firmare ai cittadini anche
un impegno di fare i casellanti e magari spingere il treno.
Voglio solo tornare un attimo sulla vicenda di prima per
rispondere all'Assessore Nogara. Quando lei diceva che i contributi
si liquidavano anche un anno per l'altro, è perché non c'era ancora
questo sistema di contabilità, Assessore, per cui se ne faccia una
ragione adesso. L'impegno è annuale adesso. Se lei non li impegna
nell'anno, non li liquida l'anno dopo, perché non può farlo. Se lei
pensa di fare le variazioni magari usando l'avanzo
d'amministrazione, io le ricordo che, per quanto riguarda l'avanzo
d'amministrazione, avete chiuso con 270 milioni di
deficit
e
che per almeno dieci anni non lo vedremo più noi l'avanzo. Capisce
pertanto che è molto difficile in questa fase dire: "chi verrà
farà". In questa fase purtroppo le risorse sono queste, io dico:
purtroppo, non è con felicità che lo dico.
In merito al discorso dei cantieri forestali, c'è anche un po'
di insoddisfazione legata al fatto che qualcuno ha pure perso le
qualifiche adesso con il nuovo sistema, pertanto non c'è quella
grande soddisfazione. Detto questo, noi ci crediamo, ci abbiamo
creduto e abbiamo lottato sul discorso dei forestali. Per fortuna,
adesso in parte partiranno, su questo non c'è ombra di dubbio, però
io mi sono sempre e solo limitato a dire che al momento, in assenza
di variazioni, i cantieri non sarebbero partiti. Questa è la triste
realtà, perché era così, era una delibera che lei ha portato in
Giunta, che lei ha votato, dove si diceva che, per far partire i
cantieri forestali, necessitavano le risorse, per cui io ho solo
detto com'era la cosa. Ne prendiamo atto, se ci saranno le risorse,
se questa variazione andrà avanti, potranno partire e io sarò il
primo ad essere felice, però lei non vada a dire che io sono andato
a dire che non partivano. Ho detto che non sarebbero partiti nelle
condizioni di prima, per cui semplicemente quello. Per il resto non
so come questo taglio di 3,3 milioni potrà incidere sulle
ferrovie... povere ferrovie!
Presidente -
Non ci sono altre richieste di intervento,
metto in votazione l'articolo 14. La votazione è aperta. La
votazione è chiusa.
Presenti: 35
Votanti: 35
Favorevoli: 21
Contrari: 14
Il Consiglio approva.
L'emendamento n. 2 dei Consiglieri Cognetta e Ferrero ha un
parere finanziario negativo, vuole comunque illustrarlo? La parola
al collega Cognetta.
Cognetta (GM) -
Con questo emendamento sostanzialmente si
prendono 6 milioni di euro che avrebbero dovuto essere dati al
Casinò in data 31 luglio di quest'anno e si trasferiscono alla
finanziaria regionale approvata a fine 2014 per interventi in
materia di edilizia scolastica. In sostanza si tolgono i soldi al
Casinò e si danno alla messa a norma di edifici scolastici. Il
parere negativo che viene dato dagli uffici del Bilancio dice che,
se fosse fatta questa norma, non consentirebbe l'attuazione del
piano di ristrutturazione aziendale del Casinò approvato ai sensi
della legge. La mia affermazione rispetto a questo diniego
dell'emendamento mi fa dire che, visto che il Casinò adesso va così
bene, il MOL è positivo, hanno trovato i soldi in banca che gli
hanno dato la possibilità di andare via con la "Fornero" e così
via, penso che avremmo potuto tranquillamente fare a meno dei 6
milioni e avremmo potuto utilizzarli per sistemare gli edifici
scolastici. Io credo sia un attimino fuori dalle righe rispetto a
quanto il Coordinatore dovrebbe fare: andarsi ad occupare del fatto
che il piano del Casinò possa non reggere se non si danno questi 6
milioni. Mi sembra del tutto inappropriato ed inadeguato questo
tipo di diniego. Ne prendo atto, come tutti quelli che sono stati
espressi fino a questo momento e ritengo che sarebbe stato più
giusto e più utile dare i soldi per sistemare le scuole anziché
darli nuovamente al Casinò.
Presidente -
Procediamo con l'emendamento n. 3 dei
Consiglieri Cognetta e Ferrero. La parola al collega Cognetta.
Cognetta (GM) -
Questo emendamento, che invece verrà
votato, riguarda la diminuzione - perché l'eliminazione è stata già
votata e quindi non poteva essere ripresentata - dei fondi dei
gruppi consiliari. Attualmente, per quanto riguarda i gruppi
consiliari, per ogni Consigliere si può prendere, perché in questo
momento non tutti lo prendono, 432 euro al mese, diciamo che a
regime si tratta di un risparmio che porta da 432 a 50 euro la
cifra a Consigliere. Per quanto concerne il fondo dei gruppi
consiliari, permetterebbe un risparmio complessivo di 160 mila euro
all'anno, che in cinque anni fa 800 mila euro, soldi che potrebbero
andare tranquillamente utilizzati per priorità molto più
importanti. Con questo emendamento quindi si abbassano i fondi dei
gruppi consiliari, si passa dai 432 euro attuali per Consigliere a
50.
Presidente -
La parola al collega Fabbri.
Fabbri (UVP) -
Io vorrei annunciare il mio voto personale
di astensione a questo emendamento, in quanto lo approvo a metà.
Secondo me - l'ho sempre detto, l'ho sempre espresso -, questo tipo
di finanziamenti ai gruppi va in qualche modo rivisto. Sarà
probabilmente compito, o almeno me lo auguro, della prossima
legislatura. Va rivisto nell'interesse sia dell'amministrazione
pubblica che dei Consiglieri stessi, perché ci siamo resi conto -
chi ha dovuto amministrare questi fondi - di quanto complesso e
"pericoloso" sia.
Detto questo, io mi auguro che ci sia una nuova visione dei
costi della politica sostenuti dai gruppi nell'interesse sia
dell'Amministrazione che dei Consiglieri.
Presidente -
La parola al collega Contoz.
Contoz (UV) -
Io la penso esattamente come il collega
Fabbri, anche se non ci siamo parlati, quindi anch'io mi
asterrò.
Presidente -
Non ci sono altri interventi, metto in
votazione l'emendamento n. 3 dei Consiglieri Cognetta e Ferrero. La
votazione è aperta. La votazione è chiusa.
Presenti: 34
Votanti           
: 14
Favorevoli: 14
Astenuti: 20 (Baccega, Bertschy, Bianchi, Contoz, Cretier,
Fabbri, Farcoz, Follien, Grosjean, Guichardaz, Isabellon, Lanièce,
Marguerettaz, Nogara, Péaquin, Perrin, Rini, Rollandin, Testolin,
Viérin)
Il Consiglio non approva.
Procediamo con l'articolo 15. Non ci sono interventi, lo metto
in votazione. La votazione è aperta. La votazione è chiusa.
Presenti: 34
Votanti: 34
Favorevoli: 20
Contrari: 14
Il Consiglio approva.
Articolo 16: stesso esito. Passiamo all'esame degli allegati:
allegato A. Lo metto in votazione. La votazione è aperta. La
votazione è chiusa.
Presenti: 34
Votanti: 34
Favorevoli: 20
Contrari: 14
Il Consiglio approva.
Metto in votazione ora l'allegato B, comprensivo
dell'emendamento n. 8 della II Commissione. La votazione è aperta.
La votazione è chiusa.
Presenti: 34
Votanti: 34
Favorevoli: 20
Contrari: 14
Il Consiglio approva.
All'allegato C vi è l'emendamento n. 9 della II Commissione, che
è sostitutivo; inoltre vi sono gli emendamenti n. 1 e n. 2
dell'Assessore Rini e del Presidente Viérin. La parola alla collega
Certan.
Certan (ALPE) -
Abbiamo letto attentamente questo
emendamento, devo dire che in parte prosegue il percorso che
abbiamo iniziato l'anno scorso nel riordino e nella
riorganizzazione della SFOM e, in particolare, del personale.
Sappiamo che ci sono delle situazioni contrattuali molto
particolari, direi delle situazioni storiche, che risalgono a molti
anni addietro, che devono in qualche modo trovare una soluzione,
quindi mi sembra di leggere in questo emendamento anche quei punti,
in particolare il 3 e il 4 che nella relazione vengono esplicitati.
Devo dire che però i primi due punti danno chiaramente l'idea che
tutto il discorso che si era fatto di voler lavorare in sinergia
fra Istituto musicale e SFOM cade un po', perché mi sembra che le
figure, soprattutto quelle amministrative, vengano di nuovo
nettamente divise, separate e quindi questo ci lascia in qualche
modo un po' perplessi. Vi è l'emendamento però il voto è
sull'articolo... noi su questo avremo una posizione di astensione,
però, Assessore Rini, credo sia anche questa un'occasione per dire
che l'educazione musicale, il sistema musicale, l'Istituto musicale
e la SFOM probabilmente hanno necessità - e questo emendamento lo
sottolinea - di una presa in carico e una sistemazione generale,
perché non potremo ad ogni variazione e ad ogni bilancio dover
sistemare questi problemi. Credo che chi verrà nella prossima
legislatura avrà questo compito.
Président -
La parole à l'Assesseur Rini.
Rini (UV) -
Il lavoro che è stato fatto ormai da tre anni
proprio sulla SFOM da una parte e sull'Istituto musicale dall'altra
è per cercare di organizzare, per cercare di mettere ordine sia a
livello amministrativo e quindi poi anche con delle ricadute e
ripercussioni didattiche. A dire la verità, negli ultimi tempi sono
cambiate tante cose e questo intervento, questo emendamento io
torno a ringraziare i colleghi, perché è stata recepita una forte
criticità, lei ha ricordato molto bene i due punti: gli adeguamenti
salariali erano imprescindibili, non si poteva ovviamente fare
diversamente, ma anche le prime due posizioni, perché, in realtà,
il secondo punto è un distacco che era dell'istituto ed era presso
un altro ente, quindi non la SFOM, non c'entra.
Per quanto riguarda il dirigente amministrativo, invece era una
richiesta che da anni veniva fatta e non è una questione di non
volontà di collaborare, anzi va proprio nell'ottica opposta ovvero
di collaborare con le risorse necessarie, adatte,
ad hoc
per
questo ruolo. È quindi semplicemente una risposta che si è voluta
dare, anche perché davvero anche con nota che la fondazione ci
aveva fatto pervenire sia a me che al Presidente ci segnalavano
l'impossibilità di continuare.
Dicevo che ringrazio i colleghi e ringrazio il Governo, perché
in questo caso, proprio per reperire i fondi, è stato chiesto un
sacrificio anche al Forte di Bard. Io credo che questo, al di là di
tutto, sia anche un segnale positivo, perché in tanti settori, nel
settore delle esposizioni ricordo come l'Assessorato della cultura
abbia fatto anche dei grandi sacrifici razionalizzando, rivedendo
il "sistema cultura", collaborando con i privati, trovando nuove
sinergie per mantenere comunque alta l'offerta culturale, ma
crediamo che tutti debbano fare la loro parte. Crediamo quindi che
questo sia un segnale particolarmente positivo, perché, qualora non
avessimo fatto una scelta in questo senso, le risorse avremmo
dovuto reperirle in settori delicati quali, per esempio, la
sicurezza nelle scuole, le infrastrutture, quindi questo abbiamo
voluto assolutamente scongiurarlo.
Président -
La parole à la collègue Certan.
Certan (ALPE) -
Mi sono dimenticata di chiedere se è
possibile votare separatamente l'emendamento dall'allegato, perché
quest'ultimo contiene diversissimi altri punti, sui quali
chiaramente non possiamo tenere la stessa dichiarazione di
voto...
Presidente -
Non è possibile.
Certan (ALPE) -
... non è possibile, quindi ci asterremo.
Assessore Rini, mi permetto di precisare, visto che siamo andati
nei dettagli, poi forse avremmo dovuto farlo su molti altri
emendamenti, però questo emendamento in parte va a sistemare
pasticci fatti negli anni e pasticci fatti non negli ultimi tre
anni ma già prima. Mi permetto di dire che sono stati fatti,
soprattutto sulla SFOM, probabilmente anche inconsapevolmente e con
dei cambi di rotta e di direzione riguardo all'indirizzo, alla
mission
che poteva avere la SFOM, perché sappiamo bene qual
è la storia. Certo è che su questo ci sono davvero delle situazioni
a livello contrattuale che necessitano immediatamente la presa in
carico, questo è un primo pezzo e lo riconosciamo. È vero anche che
bisognerebbe conoscere tutti gli altri problemi, che invece si fa
ogni tanto finta di non conoscere.
Sul fatto che le risorse siano prese sul Forte di Bard, questa è
una vostra scelta politica, naturalmente capisco che da qualche
parte bisognava tagliare. Non credo che l'Associazione Forte di
Bard fosse particolarmente contenta o clemente, però capisco...
Presidente -
Non ci sono altri interventi, mettiamo in
votazione l'allegato C sostituito dall'emendamento n. 9 della II
Commissione con gli emendamenti del Presidente Viérin e
dell'Assessore Rini n. 1 e n. 2. La votazione è aperta. La
votazione è chiusa.
Presenti: 35
Votanti: 23
Favorevoli: 21
Contrari: 2
Astenuti: 12 (Bertin, Borrello, Certan, Chatrian, Fosson,
Gerandin, Marquis, Morelli, Norbiato, Padovani, Restano,
Roscio)
Il Consiglio approva.
Allegato D sostituito dall'emendamento n. 10 della II
Commissione. Non ci sono interventi, lo metto in votazione. La
votazione è aperta. La votazione è chiusa.
Presenti: 34
Votanti: 34
Favorevoli: 20
Contrari: 14
Il Consiglio approva.
Allegato E: stesso esito. Prima di mettere in votazione l'intero
testo, chiedo se ci sono dichiarazioni di voto. La parola al
collega Padovani.
Padovani (CC-MOUV) -
Ho aspettato la fine della
discussione della variazione per fare la mia dichiarazione di voto,
che sarà probabilmente anche l'ultimo intervento che farò in questa
legislatura, ultimo intervento che speravo fosse su temi diversi e
invece è su un tema che avevamo annunciato. Avevamo annunciato,
Assessore Testolin, quando lei fu nominato Assessore, che molto
probabilmente lei sarebbe stato "l'Assessore dei tagli", di una
variazione a ribasso. Ora, non sarà una variazione della portata
che avevamo immaginato, ma è comunque una variazione che taglia e
che tradisce le promesse, le aspettative che i valdostani avevano
riposto in quel bilancio così tanto sbandierato dalla loro Giunta,
così utilizzato come spada per dire che questa maggioranza faceva
benissimo, aveva fatto un bilancio con tantissime risorse in più su
tutti gli Assessorati. Oggi - ma lo avevamo detto già tempo fa -
stiamo discutendo di tagli: stiamo discutendo di tagli alla sanità,
stiamo discutendo di tagli ai trasporti. Molto probabilmente quei
circa 2 milioni meno sulla ferrovia saranno
sull'Aosta/Pré-Saint-Didier.
Stiamo discutendo dell'azzeramento di un Assessorato. Collega
Guichardaz, per favore, dica qualcosa... ma come può non dire
niente, dopo che le hanno cancellato l'Assessorato? Si taglia su
tutto: politiche del lavoro, incentivi alle assunzioni, le hanno
fatto dire che il
bon de chauffage
c'era e sono 500 mila
euro. È una presa in giro! Possiamo dire che è una presa in giro?
Per non usare altri termini... 500 mila euro sono una presa in
giro, non è il bon de chauffage: sono 13 persone che forse avranno
il bon de chauffage. Davvero, dica qualcosa, le hanno azzerato
l'Assessorato!
Vedete, forse più che le indagini delle Procure, più che tutte
le questioni giudiziarie in questa legislatura così brutta - per
non usare altri termini -, così disgraziata, sono soprattutto
questi atti, queste mancate promesse, questo prendere in giro i
valdostani che hanno fatto sì che quel 4 marzo - e io temo anche il
20 maggio prossimo - abbiano dato un segnale a chi fino ad oggi ha
gestito il sistema così com'è stato gestito, a chi ha gestito i
soldi in una maniera... diciamo poco oculata? Diciamo con obiettivi
che con la buona gestione e con il bene dei valdostani c'entravano
poco? Forse, più che le indagini, hanno potuto la costruzione e la
distruzione in pochi mesi di maggioranze ad opera di chi anche
negli ultimi mesi ci ha detto che voleva costruire un progetto
solido, il progetto del 42 percento. Questo progetto ha prodotto la
rielezione di un Senatore che ha votato la fiducia a chi ci ha
tolto i soldi e oggi quel progetto solido, quelle politiche per il
futuro, quel 42 percento sono ormai una chimera. Quell'alleanza è
fallita, ne prenderete atto, lo direte ai cittadini alla fine di
questo Consiglio, e cosa avete prodotto? Avete prodotto
malcontento, avete prodotto disaffezione e chi ha scelto, ormai
qualche anno fa, di aderire a questo progetto ha distrutto un
patrimonio di consenso costruito con fatica, l'abbiamo costruito
insieme. Le polemiche sui
social
, che prima il collega
Marquis citava, rendono davvero l'idea di quello che sta
succedendo. Francamente ce ne sarebbe da dire anche su chi queste
polemiche le ha prodotte, però oggi mi aspettavo, soprattutto da
chi si è visto prosciugare un Assessorato, da chi si è visto
smontare il proprio Assessorato, almeno una reazione di orgoglio,
perché o la si fa adesso, o si fa capire che non si è d'accordo con
quanto si sta facendo, oppure, se si sta in silenzio, è perché si è
d'accordo e si è complici di tutte queste cose qui. Io ho finito,
ovviamente voterò contro.
Presidente -
La parola al collega Borrello.
Borrello (AC-SA-PNV) -
Ripartirò dall'intervento che
avevo fatto all'interno della discussione del bilancio e del
triennale 2018/2020, quando avevo detto in quella sede: come non
essere contenti del bilancio che voi proponevate all'interno di
quest'aula e avete venduto ai cittadini valdostani? Era un bilancio
fondamentalmente caratterizzato dal segno più. In quella sede io
avevo detto, in maniera molto chiara e netta, che avrei voluto
vedere poi le facce dei singoli Assessori, quindi proprio avevo
anticipato, nel momento in cui bisognava andare a fare una
variazione di bilancio per andare a definire come andare a gestire
questa situazione emergenziale. Lo ripeto per l'ennesima volta: non
sono contento di questa situazione. Come valdostano, io non sono
contento di questo tipo di contesto, ma l'avevamo anticipato.
Mi soffermo nel dettaglio dell'Assessorato dei lavori pubblici.
Io sono molto preoccupato, perché, al di là della contingenza di
passare questi mesi, chiunque sarà il prossimo Assessore ai lavori
pubblici, avrà veramente delle difficoltà, perché a tutti gli
effetti è un Assessorato che non ha più risorse: gestione speciale
azzerata, tutte le risorse messe a disposizione della Giunta sono
delle scelte legittime in un contesto di difficoltà, da noi
annunciato, che però va a svilire il ruolo fondamentale di un
Assessorato come quello dei lavori pubblici, che è importantissimo
per la gestione del nostro territorio.
Al di là dei
rappel
che io leggo sui
social
network
e che i mutui prima casa vanno avanti, meno male, i
fondi di rotazione non sono stati toccati e forse anche la gestione
dei bandi delle case popolari all'interno del comune di Aosta...
quindi ben venga che rimanga in essere l'Assessorato dei lavori
pubblici e dell'edilizia residenziale pubblica, sono veramente
preoccupato, perché - l'avevamo anticipato - in questo momento lei,
Assessore Baccega, è un Assessore senza portafoglio. Sono sicuro
che avrà una buonissima capacità amministrativa nei prossimi mesi,
perché la conosco, sarà sicuramente in grado di gestire
amministrativamente questo suo ruolo, ma ritengo che a tutti gli
effetti l'Assessorato dei lavori pubblici in questo momento sia
stato svilito del ruolo fondamentale all'interno della Regione
Valle d'Aosta.
Président -
La parole au collègue Ferrero.
Ferrero (GM) -
Una brevissima considerazione. Questo non
rappresenta un disegno di legge, ma rappresenta sostanzialmente il
testamento che lascia questa maggioranza regionale, un testamento
in cui agli eredi non viene dato nulla, anzi, si mette addirittura
mano alle tasche degli eredi, quindi un testamento che vale zero e
che rappresenta l'andamento di questa legislatura. È un testamento
vuoto, perché, al di là di tutte le affermazioni, quando si va a
Roma - è successo con i Presidenti precedenti, è successo con il
Presidente oggi -, si prendono solo mazzate sulla testa, purtroppo
questa è una realtà. Non si tratta di fare classifiche di colpe o
meno, ma è certo che, se si fa un bilancio - questo succede anche a
livello familiare - che poi viene ridotto del 10, 20, 30 percento,
che razza di programmazione si riesce a fare? Niente. Gli
autonomisti super DOC però siete voi e allora magari nelle gite in
Alto Adige c'era qualcosa da imparare dai nostri amici altoatesini.
Hanno un modo di trattare un pochettino diverso con Roma, che ci
riduce al lumicino. Ecco che qui, quindi, a fine legislatura c'è
l'epilogo di quel problema mai risolto dei rapporti finanziari,
perché si può parlare finché si vuole di autonomia, ma l'autonomia
si sostiene con dei fondi certi, con delle risorse che sai che puoi
utilizzare e soprattutto forse anche con un po' di orgoglio,
perché, quando si va a Roma, magari bisogna picchiare i pugni,
bisogna riuscire ad avere una capacità contrattuale superiore. Ci
sono modi e modalità che possono sicuramente essere utilizzati,
forse bisogna essere un po' meno sorridenti e magari far paventare
anche che ci potrebbero essere dei problemi successivi. Io quindi
non parteciperò nemmeno alla votazione, perché non voglio fare il
notaio di questo testamento. Il testamento è stato fatto, qualcuno
lo certificherà e, purtroppo, è stata la triste fine di questa
legislatura.
Président -
La parole au collègue Gerandin.
Gerandin (CC-MOUV) -
Questa era una conclusione
annunciata, nel senso che penso che, così com'è iniziata molto male
questa finanziaria, non poteva esserci altro esito che questo. È un
esito annunciato, nel senso che, quando in quest'aula non si è
voluto tenere conto non dei segnali, noi avevamo in mano
l'emendamento della Commissione bilancio in cui si diceva che
comunque per gli anni 2018, 2019 e 2020 il sacrificio che la
Regione Valle d'Aosta avrebbe dovuto fare era già deciso, era già
stato votato in Commissione bilancio. Qua c'è gente molto più
esperta di me che sa che comunque gli emendamenti approvati in
Commissione bilancio poi passeranno all'esame e all'approvazione
del Parlamento, anche perché si sapeva che sarebbe stata messa la
fiducia, per cui eravamo già certi che fosse un provvedimento, una
finanziaria blindata. Non se n'è voluto tenere conto, si è fatta
una finanziaria in cui si diceva: abbiamo 130 milioni in più.
All'atto pratico è una finanziaria in cui ci siamo trovati con 99
milioni in meno per il 2018 e negli anni a seguire, per cui era un
esito annunciato. Si è voluto andare avanti, si è voluto
comunque... in questo lasso di tempo, anche a seguito di quella
famosa delibera di fine dicembre in cui tutta una serie di risorse
finanziarie venivano non rese in disponibilità per il semplice
motivo che... Qualcuno ha detto: "meno male che lo Stato non ci ha
impugnato la finanziaria!". Lo Stato non ha impugnato la
finanziaria perché all'atto pratico queste risorse non erano in
disponibilità di spesa, per cui, bloccandole con la delibera di
Giunta, si è cercato di andare verso la non impugnazione della
finanziaria, però era un percorso già deciso. Dicevo, anche a
seguito di quella delibera comunque, nella sua piena autonomia e
decisione personale, l'Esecutivo ha deciso chi favorire e chi
gettare dalla torre, per cui si sono fatte le famose rimodulazioni,
che non sono altro che delle variazioni a saldo invariato, dove si
è deciso di dare a qualcuno tanto di più e adesso improvvisamente
tutti più poveri, per cui si chiede a tutti gli Assessori di fare
un passo indietro e avere una finanziaria che li penalizza.
Quello che dispiace di più di tutta questa operazione è che
comunque lascerete ai posteri una Valle d'Aosta con debiti, perché
con il bilancio consolidato ci siamo accorti che la Valle d'Aosta
ha più di 500 milioni di debiti, con un saldo passivo tra residui
attivi e passivi di 270 milioni che stiamo lentamente recuperando,
che vuol dire che la Valle d'Aosta per almeno - io penso - dieci
anni non potrà utilizzare l'avanzo di amministrazione. Questa è la
situazione con i 156 milioni che in questo momento non sono in
disponibilità, perché non possono essere erogati in gestione
speciale Finaosta. Dispiace perché probabilmente in questo momento
non si poteva neanche fare meglio, nel senso che, quando si è alla
canna del gas, poi bisogna decidere chi sacrificare ed è quello che
avete deciso. Dispiace pertanto che quelli che sono stati annunci,
spot
, contributi promessi, somme elargite, tutto poi si è
verificato alla stregua di non mantenere le promesse fatte.
Concludo ricordando ancora che io sono fermamente convinto che
sia quanto detto nel
question time
, sia quanto detto prima
ponga un momento di riflessione, perché nella pubblica
amministrazione uno non può dire: io ho previsto 100, in questo
momento me ne mancano 100, io so di risorse aggiuntive... faccio
finta di niente, spendo di più. Quando ci si rende conto che una
serie di impegni finanziari, di autorizzazioni a spendere non hanno
copertura finanziaria, si deve provvedere immediatamente quando si
hanno disponibilità finanziarie come in questo caso, in cui vengono
accertati oltre 45 milioni di maggiorazioni. Concludo con questo,
perché ognuno farà le proprie considerazioni, io rimango fermo
nella mia convinzione che non è così, non è autorizzando spese
aggiuntive che si può risolvere una problematica legata ad
un'errata valutazione all'atto dell'approvazione del bilancio.
Président -
La parole au collègue Contoz.
Contoz (UV) -
Intervengo anche sul bilancio visto che,
come dice il Consigliere Padovani, forse è l'ultima volta che
interveniamo. È un anno che sono in Consiglio e purtroppo mi sono
trovato in questa situazione nella quale il contenzioso aperto con
lo Stato italiano, che dura da un pezzo, non è stato ancora risolto
per svariati motivi. La questione tanto dibattuta mi pare semplice:
c'è un bilancio votato dalla maggioranza, per cui lo Stato italiano
ha chiesto 99 milioni che non erano previsti al momento della
votazione. Per avere un pareggio di bilancio, come impone la legge,
quindi bisogna assolutamente fare una variazione di bilancio, una
variazione sicuramente dolorosa e che viene a sottrarre le risorse
in questo o in quell'Assessorato e di questo giustamente si
potrebbe parlare per ore e ore: se è meglio togliere di qua o
togliere di là. La cosa certa è che questa variazione è da farsi,
perché altrimenti ci sarà uno sbilancio che non è permesso dallo
Stato italiano e che comporterebbe diverse sanzioni alla Regione
Valle d'Aosta e inoltre bloccherebbe i lavori del Governo
regionale.
Non voglio entrare nello specifico se è meglio togliere da una
parte o dall'altra, ci sono i colleghi della minoranza che su
questo sono degli esperti, su tutti Gerandin. Personalmente sono
contento che il collega Guichardaz abbia reintrodotto, seppure in
parte il
bon de chauffage
, che accontenta una parte delle
persone meno agiate - capisco che è solo una parte, ma accontenta
un po' di persone che ne hanno bisogno -, per i soldi che arrivano
da Finaosta e dal Traforo, visto che ci sono le delibere firmate,
quindi soldi ci sono e quindi voto convintamente a favore della
variazione di bilancio che va a correggere un bilancio incompleto,
per cui erano stati tolti 99 milioni chiesti dallo Stato.
Voglio precisare che questa volta mi sono avvalso della
collaborazione di un avvocato che mi ha ben spiegato la questione,
nonostante il terrorismo che mi è sempre stato fatto dal mio amico,
che ce l'ha con me probabilmente, Elso Gerandin. Stavolta mi sono
bene informato, cosa che consiglio a tutti i Consiglieri della
prossima legislatura: prima di votare, andate da un legale, non
ascoltate Gerandin, né i suoi amici e chiedete che cosa dovete
fare. Certo che le dichiarazioni che fa sempre il Signor Gerandin
non aiutano a decidere: fai attenzione a quello che fai, altrimenti
la Corte dei conti viene e vedrai cosa ti succede! A proposito,
devo dire che mi piacerebbe veramente vedere il Signor Gerandin
Assessore nella prossima legislatura. Giuro che, se non ci sarò,
sarò lassù a guardarlo, perché voglio godere con qualcuno che la
prossima volta gli dirà: "fai attenzione a quello che voti, perché
sennò io ti mando la Corte dei conti a controllare!". Facendo così,
però, non si aiuta la Valle d'Aosta, caro Consigliere, perché così
tutti i nuovi Consiglieri - tipo me, la prossima legislatura ce ne
saranno tanti altri - avranno un po' di paura di quello che devono
votare, a meno che l'Assessore sia Gerandin, allora è tutto
chiaro.
Président -
La parole au collègue Cognetta.
Cognetta (GM) -
Molto brevemente, direi anche
laconicamente per confermare il voto contrario a questa variazione
di bilancio per tutta una serie di motivi espressi dal mio collega
e da tutti gli altri Consigliere di opposizione.
Colgo anche l'occasione per chiedere la votazione nominale. Non
me ne voglia il collega, ma soltanto per chiarezza degli intenti,
quindi chiedo per la votazione finale di attivare la votazione
nominale.
Président -
La parole au collègue Bertin.
Bertin (CC-MOUV) -
Un intervento estremamente breve e
sintetico per annunciare il voto contrario evidentemente a questa
variazione di bilancio. Questa variazione di bilancio che ha
origine con il bilancio di fine anno, un bilancio virtuale fatto di
promesse che poi tutti sapevamo non sarebbero state mantenute,
perché quello era un bilancio virtuale e tutti lo sapevamo: chi
l'aveva votato e chi aveva votato contro. Oggi ci troviamo alla
stretta finale e obbligatoriamente bisogna intervenire per
riportare dei tagli a quanto previsto in finanziaria nel mese di
dicembre. Era inevitabile, oggi si fa quello che si sarebbe dovuto
fare, a mio avviso, nel dicembre scorso senza illudere i cittadini
valdostani di avere a disposizione delle risorse che a disposizione
non erano. Questo, tra l'altro, al di là degli aspetti tecnici di
questa variazione di bilancio, sulla quale non voglio intervenire,
i tagli sono stati analizzati e colpiscono svariati settori
inevitabilmente, poiché c'è molto da cambiare, non voglio entrare
nello specifico, ma questo è il risultato ed è simbolico di questa
legislatura: una fine triste di una legislatura nata male e finita
peggio, nella quale vengono al pettine una serie di nodi che da
anni erano facilmente immaginabili. Innanzitutto i rapporti con lo
Stato che purtroppo non sono stati instaurati in questo decennio in
modo corretto dal punto di vista istituzionale e oggi ne paghiamo
le conseguenze, non abbiamo avuto la capacità di avere un rapporto
con lo Stato centrale di un determinato tipo e si aspetta di
inseguire politicamente le varie maggioranze a Roma prima, con la
maggioranza Berlusconi, dal punto di vista finanziario, il
famigerato "Patto di Palazzo Grazioli", poi un altro cambio di
maggioranza a Roma, si è inseguito Renzi e l'accordo a Courmayeur
nella notte di San Silvestro qualche tempo fa. Il prossimo temo che
sarà Salvini, se questa continuerà ad essere l'impostazione con la
quale si vogliono mantenere i rapporti con lo Stato e, a mio
avviso, questo è un elemento di debolezza estremamente grave di
questi anni che oggi paghiamo, un'autonomia che non è stata in
grado di avere un rapporto corretto con lo Stato centrale e anche,
dal punto di vista della gestione interna, piuttosto irresponsabile
che alla fine rischia di delegittimarsi da sola.
Ci troviamo alla fine di una legislatura francamente brutta, che
è la fine di un periodo lungo e che lascia soltanto macerie. Non si
vede neanche un progetto in grado di riprendere e di sollevare la
Valle d'Aosta da questa situazione. Sono tempi difficili e credo
che, da questo punto di vista, la variazione di bilancio sia
simbolica della situazione di questa regione.
Président -
La parole au collègue Marquis.
Marquis (AC-SA-PNV) -
Siamo arrivati alla conclusione
dell'esame di questa iniziativa, della variazione di bilancio e
credo sia arrivato anche il momento della sintesi, un bilancio che
sostanzialmente deve togliere 100 milioni dal bilancio della
Regione, la cui copertura viene garantita da 45 milioni di prelievi
da Finaosta e partecipate e la parte restante attraverso un
rimaneggiamento della spesa.
Io volevo soffermarmi su alcune situazioni. Nel decreto-legge
viene evidenziato che c'erano 20,9 milioni di fondi di rotazione
che non venivano usati e che non servivano, fermi in Finaosta, io
credo che, se questi soldi fossero stati fermi, valeva la pena
metterli a disposizione già nel mese di dicembre, perché le
esigenze dei valdostani non sono state tutte soddisfatte al momento
di predisposizione della finanziaria e questa, Assessore, è
un'ulteriore evidenza di come vengono gestite le situazioni.
Bisogna ragionare per fare della programmazione in modo serio, in
modo concreto e organico, non si può fare dei ragionamenti a
spizzichi e bocconi. L'altra parte delle coperture viene data dai
dividendi del Traforo del Monte Bianco (la parte più significativa)
e 10 milioni da Finaosta. Anche su questo argomento ritengo che ci
sia da fare una riflessione. Questo bilancio nasceva con 100
milioni in più e, per questa ragione, c'è stata la possibilità di
gonfiare la spesa corrente che sappiamo tutti che è spesa
improduttiva; un ente, una Regione deve intervenire sulle spese di
investimento per creare economia e così non è stato fatto. Oggi, a
fronte di quel bilancio approvato con 100 milioni in più destinati
alla spesa corrente, ci troviamo a dover dare copertura ai tagli
con delle iniezioni di risorse dalle partecipate per finanziare
spesa corrente. Questo io trovo che sia gravissimo sotto il profilo
concettuale e programmatico, perché mai in questi ultimi anni
abbiamo prelevato per finanziare la spesa corrente, tant'è che
l'anno scorso abbiamo approvato un ordine del giorno in Consiglio
regionale, quando abbiamo approvato la finanziaria, che non ci
sarebbero più stati dei prelievi dalle società partecipate per
spese di investimenti senza un piano di investimenti. Questo per
dimostrare un nuovo approccio che vuole rappresentare un metodo
serio di progettualità e di lavoro.
Io credo che oggi siete chiamati ad una responsabilità di fronte
ad una gestione di questo tipo. Ci sono delle spese e investimenti
che sono calati. Caro Assessore Baccega, non vorrei essere al posto
suo. L'Assessorato dei lavori pubblici non è più un Assessorato dei
lavori pubblici, è diventata un'amministrazione di condominio delle
case popolari. Io so che lei si trova bene in quel settore, che è
un settore che le appartiene, un settore a cui dedica grandi
attenzioni nel tempo, però, per amministrare delle case popolari,
non abbiamo bisogno di creare un Assessorato. Ritengo che ci sia la
necessità di fare dei ragionamenti diversi per dare sviluppo alla
nostra economia. Ad oggi ci sono 200-300 mila euro per fare degli
asfalti lungo le strade, possiamo riasfaltare qualche chilometro di
strada su 600-700 chilometri di strade che ha la Valle d'Aosta. I
problemi non sono solo quelli che ha evidenziato il collega
Gerandin della Val d'Ayas, ma ci sono tante situazioni in cui le
infrastrutture hanno delle situazioni di difficoltà, di disagio e
di degrado. La stessa cosa avviene nell'ambito della sanità. È
preoccupante il fatto che si tagliano le spese di investimento.
Sappiamo tutti che ci sono parecchie attrezzature che sono da
sostituire e il risultato di questa variazione di bilancio è che
abbiamo dimezzato le risorse a disposizione degli investimenti
nella sanità.
Purtroppo è una fine annunciata, è un atto dovuto da parte della
maggioranza di approvare. Io sono contento, dopo la relazione del
Vice Capogruppo dell'Union Valdôtaine, che oggi è abbastanza in
forma, abbiamo visto che ha una grande vitalità questo
pomeriggio... di essere tranquillo... Io sono contento se voi siete
tranquilli, ma invece, come opposizione, siamo molto preoccupati da
questa situazione e, per questa ragione, nonostante il senso di
responsabilità che ci ha sempre ispirato e che ci ha sempre
motivato, credo che non potremo che esprimerci in modo contrario
rispetto a questa proposta avanzata oggi.
Président -
La parole au collègue Chatrian.
Chatrian (ALPE) -
Non è assolutamente semplice prendere
la parola al termine di questo confronto e al termine di un
dibattito quasi surreale, perché solo quattro mesi fa ci facevate
avere, soprattutto facevate avere alla comunità valdostana l'elenco
della spesa in cui mettevate in evidenza (tutta la maggioranza) le
enormi disponibilità per il 2018: una nuova era, una nuova epoca,
un nuovo rilancio, di nuovo del denaro pubblico a disposizione.
Nessuna strategia, poca visione per quanto avevamo messo in
evidenza noi, ma quasi quel tono di far arrivare quel messaggio che
questa volta la musica sarebbe cambiata. Dico è difficile prendere
la parola, perché oggi certificate che tutto quello che avete
raccontato in questi quattro mesi erano bugie. Avete generato delle
false aspettative, perché, nel momento in cui in questi quattro
mesi abbondanti avete girato la Valle d'Aosta dicendo: "più risorse
per l'agricoltura, più risorse per la sanità, più risorse per lo
sviluppo economico, più risorse per l'edilizia residenziale, più
risorse per il
welfare
", almeno onestà intellettuale ce lo
dice... non siamo stati noi a veicolare questi messaggi e queste...
come dire? false aspettative, penso che rappresenti molto bene lo
stato dell'arte e quindi oggi certificate che i 100 milioni di euro
non sono utilizzabili. Questo è lo stato dell'arte, la
fotografia.
La proposta, perché qualcuno giustamente ci dice, mi dice: "è
facile dall'opposizione mettere in evidenza le criticità".
Indubbiamente con 100 milioni di euro in meno su 1200, una
percentuale così importante e con delle spese incomprimibili molto
alte, nessuno ha la bacchetta magica, neanche il sottoscritto e il
nostro gruppo, ma questo io penso ci imponga oggi che questo
modello dovrà essere ristrutturato. Io penso che non sarà oggi,
perché avete dovuto ridurre per un importo di circa 55 milioni di
euro il bilancio 2018, questa è la vera differenza rispetto al
dicembre 2017: 55 sono i milioni in meno rispetto alla previsione
che avevate messo in campo quattro mesi fa. Noi pensiamo che questo
ci imponga la necessità di ristrutturare un modello che non è più
sostenibile, probabilmente in tutti i settori, sennò facciamo la
guerra nel mettere in evidenza che l'Assessorato che conduce
Baccega è stato azzerato, piuttosto che del collega allo Sviluppo
economico, penso che sarebbe un entrare nel dettaglio che non
porterebbe da nessuna parte. Dall'altra parte, probabilmente quella
più difficile, è come poter invece ristrutturare, rivedere,
riammodernare il bilancio pubblico con le disponibilità in essere,
con il triennio in essere, con le necessità e soprattutto non
creando più delle false aspettative.
Io penso che il punto più importante dal punto di vista politico
sia di non ricreare più delle false aspettative al di là delle
scelte, al di là delle riduzioni e dove si reperiscono le risorse e
i soldi. Penso che sia questa la sintesi che vorremmo fare come
gruppo ALPE. La gente, la comunità tutta si aspetta non solo delle
risposte ma anche dei grandi "no". Se non si possono sostenere
certe spese, io penso che tocchi a questo Consiglio non millantare,
non creare false aspettative. Dall'altra parte probabilmente questo
modello non tiene più, questo modello non è più sostenibile, questo
modello fa acqua da tutte le parti, lo dimostra la vostra
variazione di bilancio che oggi andrete a votare, noi non
sosterremo questa vostra variazione di bilancio per i motivi che ho
detto in premessa. Quattro mesi fa forse potevamo tutti non creare
queste false aspettative e a quel punto provare a ristrutturare con
meno risorse, quelle certe, e dare delle risposte puntuali in
questi quattro mesi e oggi non passare questa brutta giornata dal
punto di vista politico, perché ridurre, quando si sapeva già che
avreste dovuto farlo qualche mese dopo, penso che questa sia la
parte più brutta, quella meno responsabile, disonesta nei confronti
della comunità.
Président -
La parole au collègue Restano.
Restano (AC-SA-PNV) -
La domanda che mi pongo è di questo
tipo: se oggi dovessimo costruire il bilancio avendo 99 milioni di
risorse in meno, il bilancio che ne uscirebbe, a mio modo di
vedere, sarebbe completamente diverso da quello che ci accingiamo
ad approvare, perché si sarebbe data priorità a quelle che in
questo momento sono le urgenze, invece si deve procedere per certi
versi con un taglio lineare. L'esempio, uno degli esempi è quello
del
bon de chauffage
o potrei fare altri esempi, quindi ciò
che ne esce è un bilancio per me sfalsato e questo perché si è
voluto, al di là di quello che pensano i colleghi, approvare un
bilancio
à tout prix
nel mese di dicembre con tante
incertezze. Per noi erano già delle certezze, per altri colleghi
non lo erano. Si è cercato di forzare la mano e, ahimè, oggi ci
troviamo ad analizzare delle proposte di tagli che ci preoccupano
molto: da un lato, forse delle aziende, delle persone, o degli Enti
locali hanno fatto conto di quello che era a bilancio, oggi si
vedono tagliate queste risorse; dall'altra parte potremmo avere
illuso delle persone e questo ritengo che non sia uno dei compiti
per cui noi dobbiamo rispondere. Ritengo che sia un errore
grossolano, noi non ce la sentiamo di votare questa variazione,
lasciamo chi ha voluto votare con forza e forzare la mano a
dicembre portare queste variazioni. Noi quindi esprimiamo il nostro
voto contrario.
Président -
La parole au collègue Rollandin.
Rollandin (UV) -
La discussione che si è tenuta sulla
variazione di bilancio per qualcuno significava continuare quanto
detto nella discussione del bilancio. È bene ricordare due aspetti:
il primo, quando si è votato il bilancio, si è giustamente fatto
presente che noi andavamo secondo le disposizioni legislative
vigenti e secondo lo
status
di allora: che non era ancora
l'approvazione del bilancio anche se era in discussione
l'emendamento, che sono due cose diverse. Ora, facendo questo
discorso, abbiamo detto in modo chiaro quelle che potevano essere
le espressioni di una disponibilità superiore a quella precedente.
Voglio ricordare che questo era anche un aspetto molto importante
legato al fatto che noi oggi siamo a pareggio di bilancio, perché
se fossimo stati come prima con il Patto di stabilità, anche se
avessimo avuto fondi in più, non avremmo potuto utilizzarli. Io
voglio ricordare questo: sennò non erano utilizzabili, tant'è vero
che le altre Regioni autonome sono ancora in difficoltà perché non
hanno il pareggio di bilancio.
Detto questo, quando si parlava dei 100 in più, 100 in meno e
oggi siamo qui a discutere di 50 milioni in meno tenendo conto che
c'era una sentenza la (n. 77) che tutti ricordano, dove si diceva
che l'importo dei 144 finiva nel 2017. Questione dibattuta che
doveva essere già conclusa con la Corte costituzionale che non ha
deciso, ha rinviato perché, se avesse deciso, chiaramente avremmo
oggi una risposta precisa e chiara su quella interpretazione, che
per noi era oggetto di un emendamento regolarmente approvato e non
impugnato dal Governo nazionale, come non è stata impugnata la
finanziaria di quest'anno. Solo che c'è stata una giusta
considerazione, che è stata fatta prudentemente, per dire che
abbiamo approvato il bilancio e oggi si fa notare che ci sono
esigenze di tenere in sospeso quelle poste, quindi momentaneamente
eliminare quelle poste che non sono garantite. Potevano essere
garantiti in due modi: o con un accordo che non è arrivato in
fondo, l'accordo che abbiamo cercato di portare avanti sulla base
di una trattativa che togliesse il giudizio del 2017, che era
ancora in piedi, quindi non è escluso nulla di quello, occorreva
trovare il modo di avere una risorsa che in qualche modo
compensasse il discorso che stiamo facendo adesso.
Io credo che anche la variazione durante il suo percorso ha
avuto degli emendamenti importanti, che sono stati sollecitati e
approvati dalla Giunta e quindi la maggioranza, e non solo, ha
condiviso alcuni aspetti importanti della scuola, della sanità,
dell'agricoltura, in tutti i settori, nei Comuni dove si è venuto
incontro a delle richieste che sono state fatte e quindi sono state
in qualche modo tenute nella dovuta considerazione. Non c'è un
settore in sofferenza, sia il settore del sociale, del sanitario.
Sono tutti largamente in grado di avere i fondi necessari per
portare avanti i piani già evidenziati.
Oggi quindi sicuramente anche a noi spiace dover fare delle
riserve su alcuni fondi che prima erano a disposizione, però voglio
sottolineare che, quando si farà il resoconto di quello che si è
avuto, di quello che è stato fatto, credo che dovremo considerare
anche i vari investimenti che sono stati fatti ai vari livelli
(università, opere pubbliche), di tutti gli investimenti sul
sociale, sul sanitario che portano la nostra Valle ad eccellenza
certificata non da noi. Io credo che su tutto questo si possa
ancora dire che la Valle d'Aosta comunque ha utilizzato al meglio
le disponibilità a sua disposizione. Io quindi credo che con questa
variazione di bilancio sicuramente si sono tolte alcune voci, o una
parte di queste, che potevano essere in qualche modo spese nei vari
settori, ma che potrebbero ancora essere oggetto di variazione
successivamente nell'arco dell'anno. Io quindi credo che questa sia
una variazione importante che non va ad inficiare un bilancio che
sicuramente aveva tutti questi dati positivi. Chiederei al
Presidente la votazione segreta.
Président -
La parole à l'Assesseur Guichardaz.
Guichardaz (PD-SIN.VDA) -
Collega Padovani, lei mi ha
chiamato in causa, ma al solito lei non studia. Interviene ogni
tanto, infatti ha anticipato che non interverrà nel prossimo
dibattito e ci sono ancora diversi atti da discutere, solo per fare
le sue filippiche in particolare contro di me, si vede che le sto
particolarmente simpatico, forse perché ho contribuito a farla
eleggere, mentre lei non ha mai contribuito, come si sarebbe
impegnato di fare, in altra maniera. Penso che nessuno qui dentro
si ricordi peraltro un suo contributo né all'opposizione, né tanto
meno in maggioranza, così come nessuno si ricorda probabilmente
anche nulla rispetto alla sua capacità di approfondimento, perché
avrebbe potuto tranquillamente chiedere, magari chiedendo anche di
venire in commissione: io le avrei rappresentato alcuni dati,
dopodiché lei si poteva fare un'idea. Se l'idea la si fa sulle
tabelline che postate su
Facebook
sulle riduzioni...
tabelline che peraltro dicono di riduzioni, ma che non sono quelle
che lei racconta, perché - come lei sa - il bilancio del mio
Assessorato è di 59 milioni di euro, non di 20 milioni ed è un
bilancio in cui rimangono 49 milioni di euro per le misure che non
sono state toccate nella maniera più assoluta.
Lei peraltro sa benissimo che quella... anzi non lo sa, le
chiedo scusa, quindi le posso fare un po' venia per la sua scarsa
propensione all'approfondimento, per esempio, il milione e 125 mila
euro di riduzione fatto sulla legge n. 8 - cosiddetta, lei dice,
"formazione e lavoro", la legge che finanzia le medie e grandi
imprese - che è stato traslato nel triennio, sono soldi che non
potevano essere utilizzati, perché non corrispondenti ai bandi, ma
lei va in giro a raccontare che sono stati ridotti i soldi sul
lavoro. È stato ridotto di 100 mila euro il finanziamento ARPA, ma
lei sa benissimo che il finanziamento ARPA è stato aumentato di 300
mila euro quest'anno. Da 5,2 milioni quindi siamo passati a 5,5,
prima volta probabilmente da 20 anni a questa parte, dopodiché è
stato ridotto di 100 mila euro, perché ARPA è in grado di
acquistare un macchinario facendo un finanziamento in
leasing
. Ho ridotto di 426 mila euro un fondo erroneamente
imputato. Questo probabilmente lei non lo sa ma, se si fosse
preoccupato di venire a chiedere i dati, io le avrei detto che quei
426 mila euro sono erroneamente imputati e sono attribuiti in un
altro capitolo. Abbiamo ridotto di 2,8 milioni l'operazione di
bonifica sull'area CAS, perché lei sa benissimo che quest'anno non
potevamo partire con un fidanzamento di 3 milioni - anzi, non lo sa
- perché bisogna fare le operazioni di progettazione e quindi i 7
milioni che occorrono sono stati traslati sul triennio. Certo,
rimane la questione del
bon de chauffage
. Io non posso che
prendere atto che è un problema che voi evidenziate, ma abbiamo
cercato - magari erroneamente perché pare che questo sia il
problema oggi di tutta questa variazione -, come anche da
suggerimento di qualcuno di voi, di mantenere in vita la misura e
di mantenerla in vita con la possibilità, visto che verranno
erogati a dicembre, di poter fare, come sempre è stato fatto,
collega Padovani, delle operazioni, per esempio, di assestamento di
bilancio o di variazione. Tra l'altro, questa misura pone un
problema e pone, a mio parere, la discussione sulla misura unica
della famiglia, che direbbe semplicemente che, mettendo in chiaro
tutti i contributi e tutte le provvidenze che vengono erogati,
probabilmente si scoprirebbe qualcosa: si scoprirebbe che ci sono
delle persone che non hanno accesso ai contributi o per ignoranza,
o per incapacità e altre persone che, per esempio, prendono
contributi scollegati nei singoli Assessorati, ma questo mi
sembrava fosse uno di quei propositi che voi avevate raccontato
quando vi siete insediati nella scorsa maggioranza.
Président -
La parole à la collègue Certan.
Certan (ALPE) -
Intervengo per dichiarazione di voto. In
parte chiaramente è già stata fatta dal nostro Capogruppo Chatrian
per quanto riguarda il gruppo ALPE, ma dopo il suo intervento c'è
stato quello del collega Rollandin che parla di una variazione
fatta nella sua normalità, degli aggiustamenti che vengono fatti in
corso d'anno, che non c'è stata la sentenza, quindi non si sa
ancora come potevano essere regolati i conti fra Stato e Regione,
quindi è tutto normale. Se fosse tutto normale, alla fine del suo
intervento non avrebbe chiesto sicuramente il voto segreto. In
effetti la non normalità di questa variazione viene fuori guardando
i documenti del bilancio. Certo, non siamo in fase di assestamento,
questo sarà a giugno, però è vero anche che le variazioni in corso
d'anno, soprattutto all'inizio dell'anno, sono delle variazioni che
danno una programmazione all'interno degli Assessorati, noi ci
aspettavamo che oggi il Presidente e l'Assessore al bilancio ci
presentassero una colonna in più a questa tabella che ci è stata
fornita al mese di dicembre, dove c'era un raffronto tra il 2017 e
il 2018 e poi c'era la differenza per quanto riguarda gli
assessorati e le presidenze: più 20, più 10, più 16, più 11, più 12
milioni fino a segnare più 100 milioni. Oggi ci rendiamo conto che
sono state fatte delle variazioni per andare a tappare i buchi e a
togliere quei milioni che sono stati congelati a dicembre, pochi
giorni dopo il bilancio. Credo che uno dei pochi atti in regola
fatti in questa variazione significativa sia stato quello
dell'Assessore Rini, che ha preso dei fondi, le risorse da un
capitolo, li ha spostati su un altro per andare a tamponare dei
problemi che erano stati - direi - dalla stessa Giunta creati, in
particolare nella scuola secondaria di primo grado e sull'area
tecnologia e poi anche di alcune problematiche riguardo il settore
dell'educazione musicale. Lì sono state fatte delle variazioni,
sono state prese dal Forte di Bard, sono state spostate e sono
state pretese. Forse quella è una delle variazioni che è un atto
che in effetti dà proprio l'idea della variazione. È stata molto
abile la collega Rini ed è stata anche probabilmente molto
determinata: ha fatto un atto per andare a tamponare laddove ormai
la falla era troppo aperta. Ripeto: far passare questa come una
variazione normale è a dir poco... il collega Chatrian l'ha
definito "disonesto", direi che è un po' disonesto, soprattutto
alla luce della richiesta del collega Rollandin che credo sia una
richiesta epocale: all'interno di una maggioranza chiedere il voto
segreto su un atto così importante credo sia del tutto
interpretabile. Sarebbe interessante capire quali sono le
motivazioni del voto segreto.
Presidente -
La parola al collega Padovani per fatto
personale.
Padovani (CC-MOUV) -
L'Assessore Guichardaz nel suo
intervento mi ha dato dell'ignorante, del nullafacente e vorrei
replicare. Io forse, collega Guichardaz, non sono così informato
come lei che è qui da cinque anni a sfornare leggi su leggi,
provvedimenti su provvedimenti e forse a strafare facendo anche
molto male a volte. Forse ignoro alcune cose, forse ho fatto poco,
ho fatto molto, questo lo diranno eventualmente i valdostani il 20
maggio se mi presenterò. Certo, collega Guichardaz, una cosa è
sicura: io non sono qui dentro grazie a lei, ma, se ce lo vogliamo
ricordare, io sono qui dentro agli effetti della legge Severino che
tutti sappiamo su che cosa si fonda e chi ha lasciato fuori da
questo Consiglio (i suoi compari di partito e non certo i
miei).
Président -
La parole à l'Assesseur Baccega.
Baccega (EPAV) -
Due riflessioni rispetto alle
considerazioni che alcuni colleghi hanno fatto soprattutto puntando
sull'importanza degli investimenti. Effettivamente, guardando il
bilancio, si evidenzia che il condominio dei lavori pubblici ha
subito qualche taglio significativo, ma va sottolineato un aspetto.
È sempre andata così negli ultimi tre o quattro anni, perché fin
dal bilancio 2014, quando il nostro predecessore aveva deciso di
spostare tutti gli investimenti sulla parte della legge n. 40, il
famoso mutuo da 371 milioni, è evidente che le partite di bilancio
si erano prosciugate. Quanto ci ha sottolineato Finaosta in questi
giorni... ci ha invitati ad un'attenta riflessione rispetto agli
investimenti che erano fortemente pianificati in quei capitoli di
spesa della legge n. 40, l'Assessore questa mattina ha chiaramente
detto che è in atto una verifica attenta e questo è il motivo per
cui il piano dei lavori pubblici, che era pronto a gennaio, ha
subito un ritardo e quindi andrà a verificarlo probabilmente la
prossima consiliatura.
Ribadisco che, per quanto riguarda gli asfalti - e questa
variazione di bilancio ci interessa anche e soprattutto per quello
- non sono 200 o 300 mila euro, ma sono ben 3 milioni che vengono
messi in campo, oltre alle risorse che metterà a disposizione INVA
per quei capitoli.
Concludo dicendo che ovviamente il piano dei lavori pubblici è
un piano che va monitorato passo passo e mi rendo conto che il
piano lavori pubblici 2017, che prevedeva 108 milioni di
investimenti, ne deve ancora spendere 73. Qualcuno ci aveva detto
che sarebbero stati spesi tutti nell'anno, purtroppo non è
possibile, perché, nell'ambito dei lavori pubblici, i percorsi, le
leggi e le normative portano sempre più avanti queste problematiche
e quindi, per quanto riguarda gli investimenti, la Valle d'Aosta
quest'anno e il comparto dell'edilizia, che è importante e che dà
risposte al mondo del lavoro, sarà salvaguardato.
Concludo dicendo che i 40 milioni di spazi finanziari dati ai
Comuni andranno anche ad arricchire quella partita, perché quegli
impegni devono essere fatti entro la fine di quest'anno, altrimenti
i soldi vanno persi.
Président -
La parole à l'Assesseur Testolin.
Testolin (UV) -
In realtà, non è che avessi molta voglia
di intervenire, bene o male le cose erano state condivise strada
facendo, ma mi preme tracciare l'idea di quello che potrà essere il
futuro dopo questa variazione di bilancio e quello che si lascerà a
chi dovrà gestire in futuro la nostra Regione. Questa credo sia
ancora una volta una variazione dettata dal fatto che non si è
riusciti a concludere in questi cinque anni un percorso che ci
desse la possibilità di impostare in maniera semplice e tranquilla,
con delle certezze di risorse, i nostri bilanci, la nostra
programmazione... e alla luce di questa situazione, che vede oggi
la nostra Regione, suo malgrado, ancora priva di questa
concertazione equilibrata, duratura e definitiva con lo Stato
italiano e che ha visto l'evolversi in questi due mesi di
iniziative importanti, che non possono essere trascurate da parte
del Governo regionale per vantare i suoi diritti nei confronti di
decisioni che impongono, ancora, alla Regione di dover accantonare
delle risorse importanti o addirittura, ancora peggio, di non
vedersele accreditate da uno Stato che se le trattiene
direttamente. Penso che questi siano dei passaggi estremamente
importanti, che segneranno non solo il presente, ma anche il futuro
di chi dovrà amministrare questa Regione.
Oggi, per attenuare questa situazione - speriamo transitoria -,
il Governo regionale si prende e si porta a casa una responsabilità
forte: quella di andare ad accantonare queste risorse in un momento
particolare, in un momento di fine legislatura, dando delle
risposte in molti ambiti, cercando di rispondere alle esigenze, di
dare delle risposte sul territorio sottolineando l'importanza che
hanno ancora i Comuni che potranno spendere nei prossimi mesi
risorse superiori a quelle che avevano negli anni precedenti, per
dare le risposte che probabilmente in un anno di elezioni regionali
le iniziative a regia regionale non saranno tanto in grado di dare,
quindi la scelta di andare verso i Comuni per potenziare le
attenzioni al cittadino valdostano in generale. Per attenuare i
cali che bisognava apportare alla legge di bilancio regionale, si è
cercato di trovare delle risorse aggiuntive, delle risorse che sono
state reperite con attenzione e con cura facendo di necessità virtù
e consentendo di contenere la diminuzione del bilancio regionale a
54 milioni anziché a 99. Tutto questo ben coscienti che si sono
andate a toccare anche delle situazioni che possono trovare
difficoltà ad essere sopportate, perché, rispetto ad un'iniziale
dotazione finanziaria, si trovano ad essere leggermente diminuite,
ma che siamo ben coscienti ci sarà la possibilità di andare a
rivalutarle e a rivederle strada facendo con delle situazioni che
vedranno la possibilità, in corso d'anno, di realizzare ancora
delle variazioni di bilancio per andare a risistemare, così come si
è fatto in passato, delle risorse che non sono state utilizzate per
dare a certi settori risposte più pressanti e risposte più
opportune.
Questo per dire che con questa variazione mettiamo i conti in
ordine, al di là di quello che è stato anche sottolineato in questo
momento da alcuni colleghi. Credo che mettiamo anche un po' di
prospettiva in quelle che potranno essere le risorse finanziarie da
potersi utilizzare nel prossimo futuro. Risorse finanziarie che
saranno rappresentate dalla possibilità di un utilizzo superiore
rispetto al bilancio di quest'anno di circa 60 milioni di euro,
riconosciuti comunque sia già attualmente dalla finanziaria
nazionale, di 65 milioni di euro che potranno essere utilizzati
suppletivamente rispetto alle risorse disponibili quest'anno per
effetto della mitigazione complessiva del disavanzo di 270 milioni
di cui parlava il collega Gerandin in precedenza e che verrà,
probabilmente con l'assestamento di quest'anno totalmente coperto,
e permetterà l'utilizzo di ulteriori risorse nel prossimo anno e
soprattutto una dotazione, di cui qualche collega ha già parlato,
che è rappresentata da due ricorsi verso lo Stato sotto l'egida di
una sentenza della Corte costituzionale, che ci mette nelle
condizioni di andare a contrattare con lo Stato con due ricorsi da
144 e da 100 milioni, che, se avranno un percorso favorevole alla
Regione, metteranno delle risorse importantissime per garantire un
futuro molto più roseo di quello che abbiamo vissuto in questi
ultimi cinque anni.
Président -
La parole au collègue Cretier.
Cretier (PD-SIN.VDA) -
Visto che molto è già stato detto,
a dicembre tutti ci siamo illusi di poter sbloccare questi soldi,
ma purtroppo mi sembra che siamo stati abbastanza chiari che la
possibilità era molto limitata e sono stati accantonati, quindi,
secondo me, la chiarezza c'è stata. La potenzialità c'era, però
purtroppo per la richiesta statale non siamo andati oltre e quindi
ricordo che l'accantonamento era stato previsto, le entrate sono
state comunque discusse, ma sono legalmente in cassaforte con tutte
le autorizzazioni del caso.
Il bilancio di fine anno - ricordo anche questo - non è stato
discusso, è stato il Consiglio più breve di questa legislatura e
non solo, credo... la discussione più rapida possibile. Si fa il
fuoco - me l'ha detto un montanaro - con la legna a disposizione,
ma ribadisco che non si è mai illuso nessuno, perché chi ha chiesto
sapeva che la situazione era così. I conti sono in ordine,
probabilmente, secondo me, è iniziata la campagna elettorale, ma -
come ricordato da altri (Rollandin e Testolin) - i livelli
essenziali sono stati garantiti e quindi in questo momento non si
può sicuramente creare sviluppo, ma i livelli sono garantiti.
Président -
La parole au Président de la Région.
Viérin (UVP) -
È stata una discussione ampia e articolata
su questa variazione di bilancio. Vorrei esprimere alcune
riflessioni per inquadrare appieno quella che è stata una
discussione che in certi tratti non ha rappresentato la realtà.
Intanto vorremmo dire che il bilancio che noi abbiamo approvato nel
mese di dicembre, con le risorse dei valdostani ricordiamolo, non
potevamo fare a meno di approvarlo, visto che siamo in causa con lo
Stato, che contestiamo che lo Stato non ha diritto di chiederci
accantonamenti nel 2018, perché quella famosa sentenza citata ha
comunque sancito che nel 2017 era ancora dovuto, ma che dal 2018
non era più dovuto, noi abbiamo approvato il bilancio della
comunità valdostana con le risorse dei valdostani. A seguito
dell'approvazione da parte dello Stato della finanziaria nazionale,
dove mancano risorse per la Valle d'Aosta, noi abbiamo impugnato il
bilancio, vorrei anche ricordare che invece il bilancio della
Regione Valle d'Aosta, con le cifre che voi oggi contestate, non è
stato impugnato, quindi è un bilancio, come anche l'anno scorso,
valido. Questi sono i diritti della nostra comunità. Noi abbiamo
diritto oggi di rivendicare 244 milioni che lo Stato ci deve;
qualsiasi Governo ci sia, qualsiasi sensibilità ci sia, questi sono
i diritti dei valdostani in modo trasversale.
Cosa fa questa variazione? Questa variazione va a reperire 45
milioni di euro circa nel nostro bilancio, delle nostre risorse per
attutire questo taglio che abbiamo subito e io vorrei semplicemente
dire che cosa porterebbe questa variazione se venisse approvata e
che cosa non porterebbe se non venisse approvata.
Alcuni temi sono già stati ricordati: cantieri forestali. I
cantieri forestali fanno parte di questa variazione e daremo
risposte a quello che noi avevamo detto per circa 400 operai che
potranno ritrovare questa possibilità, che negli anni è stata
limitata. Abbiamo la questione degli Enti locali. Avete sbandierato
spesso, colleghi, il fatto che agli Enti locali si era detto che le
risorse sarebbero arrivate, ma che non c'erano; oggi noi abbiamo
investito sugli Enti locali, su tutti i nostri Comuni, dal più
piccolo al più grande, affinché a loro volta i Comuni possano
garantire i servizi ai cittadini e possano prevedere anche quei
piccoli lavori di quelle piccole imprese che mantengono l'indotto
sul territorio.
È stata citata la scuola, è in questa variazione che si vanno a
creare quelle modifiche. Si discute da mesi per cercare con le
organizzazioni sindacali, lo ha ricordato l'Assessore, di trovare
delle soluzioni. Questa variazione ripristina le cattedre di
tecnologia, recupera le risorse dell'alternanza
scuola/lavoro...
(interruzione della Consigliera Certan, fuori
microfono)
... collega Certan, noi non l'abbiamo interrotta quando lei è
intervenuta, chiediamo semplicemente di poter esprimere l'idea... e
potenzia gli organici della scuola degli organi inferiori. Abbiamo
la questione della SFOM, è stata ricordata. Abbiamo la questione
dell'agricoltura, i danni delle gelate che verranno garantiti, la
questione dei finanziamenti all'AREV. All'interno di questa
variazione ci sono anche delle possibilità per il rinnovo
contrattuale: tutti i rinnovi contrattuali, che noi abbiamo
previsto in fase di concertazione con quei 4,8 milioni che vanno
spalmati su tutte le categorie, sono previsti in questa variazione,
non ultima la questione delle OSS che ieri, con l'emanazione della
direttiva, abbiamo visto in termini di riconoscimento di quella
categoria. Questo per dire che il dibattito è stato a tratti
interessante su delle visioni diverse, ma noi abbiamo semplicemente
ribadito quanto detto durante l'approvazione del bilancio. Oggi con
il bilancio armonizzato ci saranno anche altre variazioni di
bilancio. Qualcuno ha ricordato quella del mese di luglio, ma fino
al mese di luglio non si sapeva certe risorse come sarebbero state
riallocate e, malgrado questo, alla fine dell'anno abbiamo ancora
avuto, in termini di avanzo di amministrazione, delle somme. Oggi è
una rivoluzione questa del bilancio, ma vorrei anche ricordare dei
dati visto che tanti stanno parlando di tagli. Il bilancio della
Regione Valle d'Aosta l'anno scorso era di 1 miliardo e 72 milioni,
con questa variazione nel 2018 è portato a 1 miliardo e 150
milioni. Questa è la realtà, è un bilancio che cresce, poi su come
allocare le risorse è giusto che ci siano discussioni politiche.
Noi abbiamo fatto le nostre scelte, alcune non si condividono, è
giusto che in quest'aula se ne parli.
Ringrazio tutte le persone che hanno lavorato, perché questa
variazione è stata molto migliorata nelle commissioni, le
sensibilità degli Assessori e dei Consiglieri sono state espresse,
sono state migliorative rispetto ad un'ipotesi che faceva una sorta
di ricalibratura, ma con queste risorse si attutisce il taglio che
abbiamo subito dallo Stato. Nessuno di noi è contento di aver
subito un ulteriore taglio dopo tutti i sacrifici che la Valle
d'Aosta ha dovuto fare in questi anni e che ulteriormente oggi lo
Stato ci chiede e che noi, in termini di causa, abbiamo
rivendicato, impugnando questo bilancio. Oggi quindi questa
variazione va ad innestare 45 milioni di euro di risorse valdostane
per attutire il taglio che abbiamo subito da Roma e per garantire
che queste questioni che noi abbiamo messo in termini di priorità
possano essere esaudite, ricalibrando poi durante l'anno (nella
prossima legislatura) le altre questioni ancora oggi irrisolte.
Presidente -
Se non ci sono altri interventi, procediamo
alla votazione. La parola al collega Cognetta.
Cognetta (GM) -
Solo per annunciare l'abbandono dell'aula
nel caso del voto segreto.
Presidente -
Collega Gerandin per?
Gerandin (CC-MOUV) -
Volevo intervenire in merito alla
richiesta del voto segreto. È possibile?
Presidente -
No, perché la dichiarazione di voto è già
stata utilizzata.
Gerandin (CC-MOUV) -
Mi pare che ci siano due
proposte.
Presidente -
Ai sensi dell'articolo 71, comma 2, la
votazione segreta prevale sulla votazione nominale.
Gerandin (CC-MOUV) -
Non si può pertanto neanche
intervenire?
Président -
La parole à la Vice-présidente Morelli.
Morelli (ALPE) -
Devo dire
qu'il y a quelque chose qui
cloche
in questa maggioranza ed è anche qualcosa di piuttosto
pesante perché a fronte degli interventi dell'Assessore Testolin e
del Presidente Viérin, che hanno sostenuto le ragioni della loro
variazione di bilancio, che noi non condividiamo, io non entro nel
merito, credo che i colleghi siano molto più bravi di me ad andare
a fare le pulci e ad individuare le contraddizioni rispetto ad un
documento che ci è stato fornito quando si è discusso il bilancio,
dove si parlava di più 132, non è così, questa è ormai la
certificazione del fatto che in discussione di bilancio avete
venduto notizie false... Non è su questo che voglio entrare: voglio
entrare nel merito di una contraddizione palese perché, a fronte
degli interventi del Presidente Viérin e dell'Assessore Testolin,
che hanno difeso le decisioni di questa maggioranza, il Capogruppo
dell'Union Valdôtaine, in conclusione di un intervento,
en
passant
chiede il voto segreto, ma scusatemi, per me questa è
una sfiducia palese nei vostri confronti! Io l'interpreto così. Mi
sembra che ci sia una sfiducia latente all'interno di questa
maggioranza. La maggioranza che chiede il voto segreto su un suo
provvedimento, il Capogruppo del partito di maggioranza relativa
chiede il voto segreto!
On ne l'a jamais vu!
È vero che
abbiamo visto tutto e il contrario di tutto, ma questo mi sembra
che certifichi lo sgretolamento di questa maggioranza. Dite
qualcosa, per favore! La nostra posizione sarà chiarissima: ci
saranno quattro voti contrari.
Presidente -
Non ci sono altri interventi, procediamo con
la votazione segreta. La votazione è aperta. La votazione è
chiusa.
Presenti: 31
Votanti: 30
Favorevoli: 19
Contrari: 11
Astenuti: 1
Il Consiglio approva.
