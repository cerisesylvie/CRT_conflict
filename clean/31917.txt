Classificazione
EDILIZIA



Oggetto del Consiglio n. 786 del 7 ottobre 2009 - Resoconto
OGGETTO N. 786/XIII - Approvazione del piano triennale
2010-2012 per l'edilizia residenziale ai sensi dell'art. 2, comma
3, della l.r. 26.10.2007, n. 28. Ripartizione delle risorse
finanziarie non vincolate.
Il Consiglio
Vista la legge regionale 26 ottobre 2007 n. 28 recante
"Disposizioni di riordino in materia di edilizia residenziale.
Modificazioni alla legge regionale 8 ottobre 1973, n. 33" ed in
particolare l'articolo 2 che prevede che, su proposta della Giunta
regionale, d'intesa con il Consiglio permanente degli enti locali e
sentita la Consulta regionale della casa di cui all'articolo 20
della legge regionale 9 settembre 1999, n. 30 "Istituzione
dell'Azienda regionale per l'edilizia residenziale - Agence
régionale pour le logement", sia approvato dal Consiglio regionale
il piano triennale per l'edilizia residenziale;
Preso atto che ai sensi dell'articolo 2, comma 2, della legge
regionale citata, il piano triennale deve, in particolare:
a) stabilire gli obiettivi generali per il triennio e
indicare le azioni in cui si articola la politica
abitativa;
b) ripartire in percentuale le risorse finanziarie non
vincolate di cui all'articolo 5, tra le categorie di intervento di
cui all'articolo 6;
c) tenere conto, prioritariamente, delle necessità di
recuperare, a fini abitativi, il patrimonio edilizio
esistente;
d) individuare gli interventi e, in percentuale, le risorse
finanziarie non vincolate da destinare a particolari categorie
sociali;
e) fissare l'entità delle agevolazioni finanziarie che
possono essere assegnate per ciascuna categoria di intervento e
indicare i requisiti generali di ammissibilità alle
agevolazioni;
f) attivare un sistema di incentivi rivolto ai Comuni che
maggiormente concorrono alla finalità della l.r. 28/2007;
g) individuare la quota di alloggi di edilizia residenziale
pubblica da destinare all'emergenza abitativa e, in percentuale, le
risorse non vincolate finalizzate al reperimento di soluzioni
abitative per i casi di emergenza che non possono essere
soddisfatti attraverso l'utilizzo del patrimonio di edilizia
residenziale esistente;
h) stabilire i criteri per la partecipazione da parte dei
Comuni al Fondo regionale per le politiche abitative;
Vista la proposta di piano triennale per l'edilizia
residenziale, elaborata dal Servizio edilizia residenziale e
dall'Azienda edilizia residenziale pubblica (ARER), ed allegata
alla presente proposta di deliberazione di cui costituisce parte
integrante;
Sentita la Consulta regionale della casa, di cui all'articolo
20 della l.r. n. 30/1999, nella seduta del 15 luglio 2009;
Vista l'intesa raggiunta in merito con il Consiglio
permanente degli enti locali in data 28 luglio 2009, con le
osservazioni di cui alla lettera prot. n. 3751 in data 29 luglio
2009:
- organizzare specifici momenti di informazione e formazione
destinati, in particolare, agli operatori sociali e ai beneficiari,
diretti e/o indiretti, delle azioni previste dal Piano;
- favorire la massima integrazione tra le politiche sociali e
quelle per la casa garantendo un adeguato collegamento con le
attività del Piano di Zona della Valle d'Aosta;
- promuovere, valorizzare e sostenere la famiglia (in
particolare le giovani coppie e le famiglie numerose);
- promuovere in collaborazione con i servizi socio-sanitari
regionali adeguati percorsi per l'inserimento delle persone in
condizione di disagio negli alloggi di edilizia residenziale
pubblica.
Vista la deliberazione della Giunta regionale n. 3830 in data
30 dicembre 2008 concernente l'approvazione del bilancio di
gestione per il triennio 2009/2011 con attribuzione alle strutture
dirigenziali di quote di bilancio e degli obiettivi gestionali
correlati e di disposizioni applicative;
Visto il parere favorevole di legittimità rilasciato dal Capo
del servizio edilizia residenziale, ai sensi del combinato disposto
degli articoli 13, comma 1, lettera e), e 59, comma 2, della legge
regionale 23 ottobre 1995, n. 45, sulla presente
deliberazione;
Visto il parere della III Commissione consiliare
permanente;
Delibera
di approvare l'allegato "Piano triennale 2010-2012 per
l'edilizia residenziale ai sensi dell'art. 2, comma 3, della l.r.
26 ottobre 2007, n. 28 (Disposizioni di riordino in materia di
edilizia residenziale pubblica. Modificazioni alla legge regionale
8 ottobre 1973, n. 33). Ripartizione delle risorse finanziarie non
vincolate", che costituisce parte integrante della presente
deliberazione.
Allegato
omissis
Président
- La parole à l'Assesseur aux ouvrages publics,
à la protection des sols et au logement public, Marco Viérin.
Viérin M. (SA-UdC-VdA)
- Merci, M. le Président. La legge
regionale 26 ottobre 2007 n. 28 prevede una programmazione degli
interventi in materia di edilizia residenziale, in particolare
all'articolo 2 è stato introdotto quale nuovo strumento di
pianificazione regionale il piano triennale, nel quale, fra
l'altro, sono definiti obiettivi e azioni per l'attuazione della
politica abitativa regionale. All'articolo 5 è stato istituito nel
bilancio di previsione della Regione il fondo regionale per le
politiche abitative, contenitore unico in cui confluiscono tutte le
risorse dedicate all'edilizia residenziale. Uno dei principali
compiti del piano triennale è proprio quello di definire i bisogni
e stabilire gli indirizzi e le azioni da attuare di ripartizione di
tali risorse. Il Consiglio regionale si trova per la prima volta
quindi dall'entrata in vigore della legge n. 28/2007, grazie
soprattutto al lavoro degli uffici e alla collaborazione di tutti
gli attori della politica della casa in Valle d'Aosta - in
particolare vorrei ricordare la Consulta regionale per la casa,
l'ARER, il Consiglio permanente degli enti locali, la III
Commissione -, ad esaminare e approvare un piano triennale. Questo
piano soprattutto per il triennio 2010-2012 persegue con coerenza i
seguenti obiettivi, anche di questa maggioranza, ispiratori delle
modifiche già precedentemente approvate alle normative e ai
regolamenti vigenti in materia di politica della casa, più
precisamente: recupero degli edifici esistenti - tale fine è già
stato al centro dell'approvazione del nuovo regolamento regionale
per la concessione dei mutui prima casa, che ha elevato rispetto al
passato gli importi di mutuo soprattutto per interventi di recupero
-, le azioni principali per il perseguimento dell'obiettivo saranno
gli interventi di edilizia sovvenzionata, priorità a quegli
interventi di recupero di fabbricati già di proprietà della Regione
o degli enti locali e di edilizia convenzionata in base alla legge
regionale n. 5/2003, che riconosce un maggior contributo per gli
alloggi recuperati e affittati ad un canone convenzionato. Senza
dimenticare poi i mutui per il recupero di edifici siti in centri
storici, legge n. 33/1973, per i quali si intende semplificare e
velocizzare le procedure di concessione in un prossimo futuro.
Il secondo obiettivo è l'incremento sul territorio del
patrimonio di edilizia residenziale pubblica; in questo caso si
cercherà di favorire, nell'ambito delle indagini svolte e ancora da
svolgere per gli opportuni aggiornamenti presso gli enti locali, la
localizzazione degli alloggi ERP nei comuni che ne sono sprovvisti
o che registrano situazioni di disagio abitativo. Tale azione,
prima di procedere a nuovi finanziamenti, si svolgerà in totale
accordo con l'ARER secondo principi puntuali e definiti, che
possiamo definire principi di buona amministrazione, partendo
dall'analisi, dalla realizzazione degli interventi già finanziati
nella precedente legislatura, circa 8.000.000 di euro, nel periodo
2003-2007.
Il terzo obiettivo è l'individuazione delle categorie
socialmente più deboli, a tale scopo si prevede di approfondire la
conoscenza delle reali necessità dei nostri residenti per
programmare risposte puntuali ed efficaci mediante lo svolgimento
di analisi territoriali delle situazioni di disagio esistenti.
Altro obiettivo è il sostegno alla locazione: rispetto a tale
obiettivo, l'azione principale è rappresentata dal fondo di
sostegno alla locazione per il quale, grazie alla semplificazione
delle procedure attuate nell'ultimo anno, si sono già quasi
dimezzati i tempi di attesa dei cittadini e cinque mesi fa sono
stati liquidati i contributi degli anni 2007-2008 e, non appena
sarà approvato il presente piano triennale, gli uffici potranno
avviare le procedure per il contributo sull'affitto 2009.
Altro obiettivo è l'emergenza abitativa: è in corso di
realizzazione, in collaborazione con l'ARER e l'Assessorato delle
politiche sociali, la delibera di Giunta regionale che, ai sensi
dell'articolo 15 della legge n. 28/2007, deve fissare condizioni,
modalità, requisiti e criteri di priorità di accesso a tale
procedura, intesa come via straordinaria ed eccezionale per la
risoluzione di particolari problemi abitativi, per la quale sono
stanziati per la prima volta fondi da destinare ai Comuni che si
trovano a fronteggiare tali emergenze. È importante ricordare che
il piano triennale 2010-2012 contiene anche la tavola di
ripartizione finanziaria per l'anno 2009, nella quale è previsto di
destinare le risorse disponibili al fondo di sostegno alla
locazione, contributo per l'affitto, al fondo regionale per le
spese accessorie degli inquilini degli alloggi ERP e agli
interventi di edilizia abitativa convenzionata ed all'emergenza
abitativa di competenza comunale (famoso fondo per i Comuni).
Infine vorrei ricordare che il fondo di sostegno alla locazione è
anche finanziato per circa il 50 percento dai fondi statali della
legge n. 341/1998.
Président
- La discussion est ouverte.
La parole au Conseiller Giuseppe Cerise.
Cerise G. (VdAV-R)
- Merci, M. le Président. Alcune
considerazioni su questo piano triennale per l'edilizia
residenziale che viene sottoposto all'attenzione di tale assemblea
in attuazione della legge n. 28/2007. È la prima volta che questo
piano è portato all'esame del Consiglio, in quanto è bene ricordare
che le date stabilite dalla predetta legge per l'approvazione dei
piani per il triennio 2008-2010 e 2009-2011 erano il mese di giugno
2008 per il primo e 30 settembre 2008 per il secondo, scadenze che
erano state disattese. Nell'allegata premessa al riguardo in un
passaggio si dice che non potevano essere rispettate, ci sono
sicuramente delle ragioni, ma sono affermazioni sicuramente anche
opinabili. Vorrei ricordare che trattasi di scadenze stabilite da
una legge regionale, l'Assessore se l'è trovata in mano, ma una
legge regionale non è... perché a volte ci lamentiamo che non
riusciamo a rispettare le scadenze di legge, che sono delle leggi
che ci sono imposte dallo Stato. Questa assemblea dunque ha dovuto
ovviare a tale inadempienza e varare una legge nel mese di novembre
scorso che permettesse, vista l'assenza del piano, di svincolare le
risorse previste in bilancio; legge alla quale con senso di
responsabilità, pur evidenziando l'inadempienza, abbiamo dato il
nostro sostegno. Era una leggina di due articoli, uno
sostanzialmente, in quanto il secondo era unicamente la
dichiarazione d'urgenza con la quale si andava a ripartire il fondo
regionale per le politiche abitative, fondo di 4.876.000 euro
iscritti a bilancio, destinando: 3.276.000 euro per finanziare
contributi integrativi al fondo nazionale per il sostegno
all'accesso all'abitazione in locazione, 1.500.000 euro per
finanziare incentivi per interventi in edilizia convenzionata e
100.000 per la costituzione del funzionamento del fondo regionale
per l'abitazione.
Ripeto: pur esprimendo disappunto per la mancata approvazione
del piano, abbiamo dato il nostro sostegno a quella legge per senso
di responsabilità, per liberare quelle risorse che sarebbero
rimaste congelate in assenza di un atto legislativo che superasse
la mancata approvazione del piano triennale. Oggi finalmente questo
piano approda in Consiglio, ne prendiamo atto, è un primo passo:
dico "primo passo" in quanto, analizzando l'allegata premessa,
sugli obiettivi generali e le azioni da attuare per il
raggiungimento degli stessi non si può che essere d'accordo, in
quanto trattasi di enunciazione di principio, dichiarazioni di
buoni intenti che non fanno una grinza, ma li giudichiamo deboli e
timidi per un atto di pianificazione che ha l'ambizione di dare
delle risposte concrete agli interventi regionali in materia di
edilizia residenziale. L'analisi su questo documento dovrebbe, più
che analizzare ciò che contiene, porre l'attenzione ad una
riflessione su quello che potrebbe invece contenere. Gli obiettivi
che sono elencati sembrano dei contenitori, una bella etichetta del
prodotto che dovrebbero contenere, ma che riteniamo ancora scarno.
Prendiamo atto che trattasi del primo piano in applicazione della
legge, come si diceva prima, e auspichiamo che in futuro i
contenitori vengano riempiti di contenuti. Riconosciamo dunque in
questo frangente le attenuanti generiche (è una battuta così, non
ha alcun riferimento con vicende giudiziarie che si sono passate),
riconosciamo anche la sensibilità dell'Assessore su questo problema
della casa, che lo abbiamo notato anche nelle audizioni in
commissione è un argomento che ha preso a cuore.
Confesso la mia ignoranza in materia e, per avere degli elementi
di valutazione, ho dato un'occhiata al piano della Regione Umbria
gentilmente fornitomi dal collega Rigo, piano fra l'altro datato,
perché si riferisce a trienni precedenti, ma che posso assicurare
di un peso specifico sostanzialmente diverso. Dicevo, adesso non
voglio fare dei paragoni, tediare con tutta una serie di paragoni,
perché gli obiettivi che sono indicati nel piano della Regione
Umbria rispecchiano quelli del provvedimento che ci viene
sottoposto... dicevo condivisibili, come non si fa a non
condividere quando si parla di recupero degli edifici esistenti?
Sicuramente ma, per quanto riguarda l'incremento sul territorio del
patrimonio di edilizia residenziale pubblica, l'individuazione
delle categorie sociali più deboli, il sostegno alla locazione,
all'emergenza abitativa, poi, quando passiamo a tutta la parte
delle azioni da attuare per il raggiungimento di questi obiettivi,
mi pare che esse, come dicevo prima, siano deboli. Noi auspichiamo
che il futuro piano approfondisca meglio questi aspetti dando alle
indicazioni le "ruote" per poter andare avanti. Esprimeremo su
questa legge un'astensione, che è una sollecitazione a guardare più
concretamente a tale problematica nei piani futuri.
Président
- La parole au Conseiller Secrétaire
Tibaldi.
Tibaldi (PdL)
- Grazie, Presidente. Anche noi vorremmo
fare alcune considerazioni su questo documento partendo dal
presupposto che la casa sta a cuore agli italiani. Se l'Assessore
avrà letto stamani Il Sole 24Ore, avrà scorto un articolo che
riporta un censimento dell'Agenzia del territorio dove si segnalano
sessantaquattro milioni di case nel nostro paese, che sono
paradossalmente di più rispetto alla popolazione residente, inclusi
anche i minori di 18 anni, che si prevede possano abitare con i
rispettivi nuclei familiari; di conseguenza, lo sviluppo edilizio e
in particolare quello abitativo ha avuto un excursus di tutto
rispetto dal dopoguerra in avanti. È un fenomeno che riguarda anche
la Valle d'Aosta, nella relazione che oggi stiamo esaminando si
coglie facilmente questo fenomeno dell'attaccamento dei valdostani
alla casa, alla proprietà dell'abitazione, dove ormai possiamo dire
che 8 residenti su 10 sono proprietari della prima casa e questo è
un dato in linea non solo con le statistiche nazionali delle
regioni più avanzate, in particolare quelle del nord, ma è anche
una sorta di punta d'orgoglio di una regione e soprattutto di una
popolazione che fa della casa il principale indirizzo di
investimento e di consolidamento del proprio patrimonio, anche per
la tranquillità familiare. Si parla di casa ed è inevitabile far
riferimento a questo piano triennale, il primo piano triennale che
è stabilito dalla legge n. 28/2007, una legge che porta la data del
26 ottobre 2007 come data di promulgazione e, se facciamo due
calcoli, siamo nell'ottobre 2009, quindi vediamo che c'è stato uno
slittamento di un biennio che viene giustificato nella relazione,
ma di fatto ci fa capire che questo piano, ancorché il primo, è in
ritardo rispetto alle previsioni politiche e alle previsioni del
legislatore che allora individuò in questo strumento una risposta
sostanziale alla programmazione edilizia residenziale nella nostra
regione.
Cosa possiamo dire su questo piano? Innanzitutto esprimiamo
alcune soddisfazioni per il fatto che esso, oltre a definire
determinati livelli minimi essenziali del servizio abitativo,
recepisce alcuni orientamenti che il Governo nazionale ha ispirato
in questo primo biennio di legislatura, dal 2008 in particolare,
dal momento in cui si è insediato e il primo indirizzo che è stato
accolto, se non in questo piano, ma viene richiamato dal medesimo,
è quello del regolamento regionale n. 2 del 26 maggio 2009, dove
per l'accesso al finanziamento della concessione mutui prima casa è
richiesto il requisito della residenza di otto anni. Questo è un
passaggio che abbiamo sostenuto e votato molto volentieri, perché
premia la residenzialità, la stanzialità della persona del nucleo
sul territorio e, come ben sa l'Assessore, trae ispirazione da
quella "legge Brunetta" molto complessa: la legge n. 133/2008, che
aveva dato un sigillo chiaro e forte in questa direzione.
La
prima carità
- come si suol dire -
è quella di casa
ed è
giusto che anche in Valle d'Aosta venga applicato tale
principio.
La seconda considerazione positiva che possiamo fare è volgendo
lo sguardo al quadro finanziario, dove vediamo che la componente
delle risorse statali per le politiche abitative ha una sua
consistenza. È vero che i dati del 2009 si riferiscono ad un
contributo del 2008, ma sappiamo che c'è sempre uno slittamento
temporale nell'erogazione dei fondi, ma vorremmo ribadire in questa
sede, perché ci sembra giusto
dare a Cesare quel che è di
Cesare
, che alla Valle d'Aosta sono stati destinati più di
1.120.000 euro per il fondo a sostegno delle politiche abitative.
Mi fa piacere che l'Assessore lo abbia ricordato, aggiungerei
semplicemente che rappresentano una quota di tutto rispetto
nell'ambito della ripartizione regionale e che nel 2005 questi
fondi erano di poco superiori ai 460.000 euro. Vi è quindi un
gap
al rialzo, speriamo che questo trend si mantenga, che lo
Stato sia sempre così attento alle politiche abitative regionali e
nella fattispecie alla Valle d'Aosta, come si è verificato dal 2008
in avanti.
Veniamo ora ad altre considerazioni. Sempre sulle tavole
finanziarie, possiamo dire che ci sono delle cospicue risorse
stanziate dalla Regione, in particolare questi 5.420.000 euro si
riferiscono al 2009, siamo ormai in scadenza di anno, immagino che
ci saranno degli slittamenti sul 2010 per poter allocare le risorse
sul bilancio dell'anno successivo per poterle sfruttare utilmente.
Vi è da dire che il piano triennale, oltre ad allocare una cospicua
serie di risorse, vede delle risorse decrescenti che dai 5.400.000
euro del 2009 scendono ai 4.000.000 o poco più del 2012. Confidiamo
che l'allocazione di alcune poste in bilancio sia a puro titolo
indicativo e queste risorse nei prossimi anni possano crescere,
altrimenti questo sarebbe indice di un'attenzione iniziale che va
diminuendo nel corso del triennio, ma forse l'Assessore sarà in
grado di darci qualche ulteriore spiegazione al riguardo.
Per quanto riguarda il documento nel suo insieme, vogliamo
segnalare l'importanza che il piano operativo non sia su base
triennale bensì annuale - è un'argomentazione che è stata espressa
durante l'esame in commissione -: un piano operativo deve essere
declinato su un arco temporale più breve che non il triennio,
quindi dodici mesi ci sembrano più che sufficienti per poter agire
concretamente e dare quelle risposte che nel settore sono
richieste. Un settore che ha visto il coinvolgimento di diversi
soggetti ed enti che hanno dato un parere favorevole, mi preme qui
sottolineare il parere del CPEL, che in otto righe, inclusi i
saluti, è riuscito ad esprimere, con tutti i convenevoli del caso,
un avis favorable à la proposition
, quindi, con una sintesi
molto efficace, ci ha dato conforto della bontà del
provvedimento.
Sugli obiettivi ci riconosciamo, in particolare in quelli che
vedono il recupero del patrimonio edilizio esistente specie nei
centri storici, in quei centri che oggi vengono spesso abbandonati,
perché la difficoltà della ristrutturazione è un fatto certo: è più
facile costruire nella periferia o in nuove aree che non recuperare
degli stabili obsoleti e antichi anche di pregio ubicati nei centri
storici per le note e farraginose procedure: purtroppo, le
legislazioni che nel tempo si sono sovrapposte impediscono o
ostacolano i privati ad un recupero sobrio e funzionale dei nuclei
più vissuti dalle singole comunità nei paesi valdostani. Speriamo
che tale obiettivo non rimanga una bella citazione sulla carta, ma
anche nelle intenzioni dell'Assessore trovi forma e sostanza nel
corso dell'applicazione di questo piano.
Emerge anche una notevole quantità di seconde case, che ci hanno
conferito il primato di regione più prolifica di seconde e terze
case, le quali sono il frutto certo di speculazioni da parte di
privati, ma anche di politiche abitative e soprattutto urbanistiche
che sono state consentite e promosse nei decenni precedenti, perché
i privati non si inventano la possibilità di edificare i suoli
senza un'autorizzazione, una concessione o un provvedimento
amministrativo dell'autorità competente! Se oggi questo dato viene
letto con criticità - sono d'accordo su certe criticità che oggi
possiamo esprimere -, d'altro canto qualche
mea culpa
qualche amministratore del passato dovrebbe farsela e penso che
qualcuno di voi concorderà su tali osservazioni.
Il nostro gruppo, vista l'importanza del provvedimento che va a
ridistribuire risorse a favore dei cittadini, esprime un parere
favorevole e voterà favorevolmente tale documento. Si tratta di
restituire a coloro che devono ancora conseguire la soddisfazione
di quel bisogno che si chiama casa in Valle d'Aosta attraverso
l'edilizia residenziale pubblica o attraverso l'edilizia
residenziale privata... appunto i loro obiettivi; noi ne
condividiamo lo spirito e anche gli strumenti, auspichiamo - e in
questo saremo vigili e attenti - che l'applicazione segua le
indicazioni non solo che ha fornito l'Assessore, ma che sono state
anche vagliate e perfezionate in III Commissione.
Président
- La parole au Conseiller Rigo.
Rigo (PD)
- Grazie, Presidente. Il piano triennale
2010-2012 è il primo strumento operativo che dovrebbe consentirci
di delineare le linee politiche della Regione nel settore
dell'edilizia residenziale, con l'auspicio che questo sia il primo
atto di una nuova stagione di politiche attive per la casa; lo
speriamo e, per quanto ci riguarda, lavoreremo in questa
direzione.
Il piano triennale è originato dalla legge regionale n. 28/2007,
che ha definito in modo sistematico le strategie regionali del
settore, le categorie di interventi, il ruolo dei Comuni e degli
operatori e anche i beneficiari. Una legge che indica nella
programmazione il metodo strategico per una politica che voglia
perseguire la pianificazione degli interventi in questo difficile e
complesso settore, che è quello dell'abitare. Siamo convinti che i
problemi del territorio e quelli di tante e tante famiglie si
possano risolvere o quanto meno affrontare solo con un'attenta
pianificazione, con la concertazione, con il coinvolgimento, la
diretta partecipazione dei diversi attori - i Comuni prima di
tutto, ARER e privati - impegnati in questo campo.
Il piano triennale, quindi, è esplicitamente previsto
dall'articolo 2 della legge, articolo che si muove in due direzioni
che voglio richiamare: la prima riempie di contenuti il principio
sulla base del quale spetta alla Regione il governo del territorio;
la seconda definisce le modalità e gli strumenti attraverso i quali
rendere operativa la pianificazione territoriale. La definizione
degli obiettivi specifici del piano triennale si colloca in un
quadro di riferimento problematico per alcuni aspetti specifici: la
crisi dell'economia internazionale, nazionale e regionale, che ha
diminuito la capacità di spesa delle famiglie per l'abitazione,
ampliando l'area delle criticità sociali ed abitative, oltre quelle
già conosciute; la riduzione significativa degli stanziamenti
statali, già esigui, da destinare alle politiche abitative e che
continuano a diminuire di anno in anno, anzi oggi non sappiamo bene
qual è il futuro che ci aspetta rispetto a questi finanziamenti
nazionali, quindi, di fatto, con una riduzione delle potenzialità
dell'intervento pubblico nell'edilizia abitativa; poi l'emergere di
nuovi bisogni (è stato richiamato anche nella relazione), di nuove
povertà, nuove categorie socialmente deboli per le quali è
necessario sperimentare nuove strategie.
Nella nostra regione, per fortuna, le aree di criticità
socio-economica esistenti e sopravvenute si presentano con
dimensioni ed intensità meno gravi che in altre regioni; tuttavia,
le aree di criticità devono essere affrontate anche in presenza di
una generale situazione economica regionale migliore che altrove e
questo fatto aumenta il peso specifico delle fasce sociali
svantaggiate, la forbice si allarga invece di stringersi e in
questo senso leggo la nota a pagina 14 dell'analisi dei dati...
quindi una Regione che non soffre la crisi o soffre meno la crisi
delle altre, ma nello stesso tempo ci sono categorie sociali che in
questa crisi vedono aumentate le loro difficoltà quotidiane.
La necessità di orientare le politiche regionali per l'edilizia
abitativa a fronte della contingente, e speriamo in via di
miglioramento, situazione attuale attribuisce un'importanza
particolare al piano triennale. È in questa ottica che leggo la
preoccupazione e l'attenzione espressa dal Consiglio permanente
degli enti locali della Valle d'Aosta nella sua lettera - e non nel
parere di poche righe - del 28 luglio 2009 e ricordata nelle
premesse al piano; indicazioni preziose e richiamo al piano di
zona, documento importante per delineare attente politiche
abitative. Il problema della casa nel piano di zona è stato oggetto
di riflessioni approfondite e anche di proposte concrete in tutti i
sub-ambiti, con uno sguardo attento ai problemi di coloro che
cercano o hanno una casa in affitto e di coloro, i proprietari, che
devono essere tutelati in caso di morosità, danneggiamenti
strutturali e necessità di recupero del bene per uso personale.
Spiace che, al di là del richiamo dovuto alla nota del Consiglio
permanente degli enti locali, le osservazioni contenute poi nel
documento del piano di zona non siano state oggetto di riflessione
nel piano triennale.
La critica situazione della casa è forse anche rappresentata dal
considerevole numero di persone che si sono rivolte in queste
settimane allo sportello aperto dall'ARER, per accogliere le
domande per il bando degli alloggi di edilizia residenziale
pubblica promossa dal Comune di Aosta, così come preoccupati sono i
contenuti su questo tema della lettera pastorale per la Diocesi di
Aosta:
"Un appello particolare
- scrive il Vescovo Anfossi -
alle istituzioni, perché continuino, anzi accentuino
l'attenzione alla casa, alla casa popolare e quindi all'edilizia
sovvenzionata. Anche i Comuni di più alto livello turistico devono
offrire ad un loro onesto lavoratore di trovare casa nel territorio
comunale e non costringerlo ad abitare fuori, occorre quindi non
cessare di fare una politica della casa con particolare cura delle
famiglie di nuova formazione, povere ed immigrate, soprattutto di
quelle che hanno persone diversamente abili con sé"
.
Una pianificazione regionale vera e propria, così come descritta
dalla legge regionale, non può prescindere da una conoscenza del
territorio, degli interventi, della consistenza del nostro
patrimonio. Accedere ai dati è vitale per definire linee
programmatiche efficienti ed efficaci; governare significa prima di
tutto conoscere ed i dati in Valle d'Aosta ci sono. In questi anni
l'ARER, l'Assessorato regionale competente, l'APS del Comune di
Aosta li hanno raccolti, si tratta di coordinarli, dare
sistematicità e organicità; ecco perché ribadisco la necessità di
far nascere in Valle d'Aosta l'Osservatorio per la condizione
abitativa, capace di fornire il supporto alla programmazione e alla
valutazione dei fenomeni evolutivi del settore casa. Conoscere per
imparare, credo sia anche questo, Presidente, il senso della
Scuola per la democrazia
organizzata proprio dalla sua
Presidenza e in questo senso bene ha fatto l'Assessore Marco Viérin
a trasmetterci alcuni dati sul fabbisogno abitativo, dati, come ha
correttamente sottolineato l'Assessore nel corso dell'audizione in
III Commissione, elaborati dall'ARER sotto la presidenza del prof.
Francesco Caracciolo.
È evidente che di fronte a una situazione complessa e difficile
come quella descritta dai dati sul fabbisogno abitativo credo sia
necessario seguire due indicazioni: una conoscenza sempre più
puntuale della tipologia e del numero dei soggetti interessati per
perseguire una politica attenta allo studio della realtà e alla
catalogazione dei dati stessi - in questo senso credo si possa
leggere il punto n. 3 degli obiettivi generali del piano, dove si
parla di individuazione delle categorie sociali più deboli - e una
diversificazione degli interventi di tipo economico - come nel caso
del sostegno alla locazione, o l'aiuto economico agli assegnatari
di alloggi ERP e di mutui per la prima casa - e di tipo
strutturale, favorendo in questo caso, come hanno già detto i
Consiglieri, gli interventi di recupero rispetto a quelli della
nuova edificazione. Per quanto riguarda gli interventi di tipo
economico, certamente il sostegno alla locazione è uno strumento
indispensabile, perché riesce a dare risposta articolata e
realistica al problema delle locazioni, riconoscendo, da un lato,
le leggi del mercato e le rivendicazioni dei proprietari e,
dall'altro, estendendo il principio della solidarietà anche al
settore dell'abitazione per non lasciare indifesi i ceti più
deboli.
I dati in merito all'applicazione in Valle d'Aosta della legge
n. 431/1998 sono ormai consolidati e ci permettono di fare alcune
considerazioni: la prima riguarda gli anziani e il sostegno
all'affitto, che non dovrebbe essere un fatto episodico, anche se
ripetuto, ma un intervento continuativo; questo significa
estrapolare tale intervento dalla legge n. 431 e far sì che il
contributo economico sia parte di un progetto complessivo di vita
per la persona anziana e sola, di solito donna. Per una persona
anziana la continua preoccupazione per il suo futuro, molte volte
legata proprio alla possibilità di pagare con regolarità l'affitto
di casa, rappresenta un fatto non secondario e fonte di
preoccupazioni che possono poi anche portare
all'istituzionalizzazione con tutto quello che comporta, anche dal
punto di vista economico, da parte dell'Amministrazione regionale.
Ecco che se l'integrazione al canone non è una meta da
riconquistare ogni anno, ma è legata al reddito individuale, la
spesa per l'Amministrazione non cambia, ma per la persona è una
riconquistata tranquillità di vita. Stesso discorso si potrebbe
fare per altre tipologie di famiglie: quella formata da un solo
genitore, donna per la maggior parte dei casi, con figli a carico e
quella delle coppie di nuova formazione, di cui abbiamo già parlato
in una precedente seduta del Consiglio per quanto riguarda i mutui
per la prima casa; il reperimento pubblico di alloggi e la maggior
facilità di poter accedere alla proprietà della casa potrebbero
essere due indirizzi dedicati a queste categorie di persone.
Un aspetto che, dai dati presentati balza agli occhi, che
considero importante - ed è il grande paradosso italiano e
valdostano -, è quello degli appartamenti, delle case sfitte, delle
case non occupate, le pagine 11 e 12 sono per questo significative.
In Valle d'Aosta, nonostante il numero enorme delle abitazioni non
occupate (46.639, tabella 5), la differenza fra il numero delle
abitazioni occupate e quelle delle famiglie residenti costituisce
un saldo positivo (+ 572). Il disagio abitativo presente nella
nostra regione non nasce dalla carenza di case, ma va ricercato
altrove: senza una politica che si occupi con forza di recuperare
alla vita quotidiana le migliaia di vani oggi disabitati, ogni
previsione di nuova edilizia residenziale assume dei toni
caricaturali e addirittura minacciosi; questo doveva e deve essere
l'obiettivo prioritario del piano triennale, obiettivo che invece
rimane sotto traccia e al quale sono dedicate poche righe
generiche. Occorre invece sforzarsi di guardare oltre i confini
regionali, osare di più, come deve fare chi ha il dovere di
suggerire linee guida di azione. Si potrebbe cercare di capire come
mai non ha funzionato il Servizio locazioni del Comune di Aosta,
mentre in Spagna servizi più o meno simili, affidati però ad
associazioni e agenzia esterne, hanno una buona riuscita da anni;
di capire perché l'Agenzia immobiliare LOCARE. di Torino e quella
di Bologna l'AMA. funzionano, così come Genova con la sua Agenzia
sociale per la casa o la Regione Umbria con il Servizio per la
locazione permanente. Milano sta seguendo la strada attraverso
un'agenzia del tutto privata dell'acquisto di alloggi, che poi
vengono affittati a canoni agevolati. Quello dell'acquisto di
alloggi sfitti potrebbe essere un'ipotesi da valutare, per poi
affidarli in gestione all'ARER, in particolare in quei comuni nei
quali - cito il punto n. 2 degli obiettivi -:
"pur esistendo
situazioni di disagio abitativo, non sono presenti abitazioni di
edilizia residenziale pubblica"
, una possibilità quella
dell'acquisto non prevista nelle azioni da attuare al punto n. 1.
Di sicuro sarebbe utile che anche la legislazione nazionale
cambiasse, offrendo maggiori tutele ai proprietari e più in
generale facendo sì che tutti, proprietari e inquilini, siano
maggiormente responsabilizzati in questo settore, insomma
verificare, analizzare ciò che si muove attorno a noi e provare a
scommettere su qualche indirizzo nuovo per stimolare e muovere le
energie di un mercato in difficoltà.
Un piano triennale quindi diligente, corretto, così come forte è
l'impegno dell'Assessore in questo settore, ma un piano che non
indica azioni che per il loro contenuto di innovazione potrebbero
dare impulso ad un settore importante per la vita sociale ed
economica della Valle d'Aosta. Un voto il nostro di astensione come
stimolo per migliorare un'azione di governo più innovativa su una
questione delicata e complessa, ma centrale nella vita delle
persone e delle famiglie valdostane.
Président
- Pas d'autres interventions? Je ferme la
discussion générale.
La parole à l'Assesseur aux ouvrages publics, à la protection
des sols et au logement public, Marco Viérin.
Viérin M. (SA-UdC-VdA)
- Merci, M. le Président. Intanto
ringrazio tutti i colleghi che hanno voluto intervenire su questo
tema, che è un tema importante, come detto in commissione e anche
in aula, e sinteticamente per quanto riguarda l'intervento del
collega Pino Cerise sul discorso di novembre... che avevate dato
questo apporto proprio per sbloccare le risorse... credo che la
maggioranza abbia mantenuto l'impegno di stare nei tempi per quello
che è il 2009. Sul discorso degli interventi deboli e timidi,
obiettivo e azioni sono state riferite come una bella etichetta
delle quali poi bisogna gustare il contenuto, ritengo che proprio
il piano lo dica espressamente: abbiamo raccolto dei dati, abbiamo
provveduto a dare i dati ai commissari della commissione, a chi ha
voluto leggerli, quindi al Consiglio, proprio per iniziare a
lavorare. Il piano stesso prevede di fare una ricerca dei dati
aggiornati per poter fare un ragionamento più preciso nei futuri
anni.
Sulla Regione Umbria, ricordo solo che tale Regione bisognerebbe
paragonarla come dimensione territoriale e poi non va dimenticato
che negli ultimi cinque anni e nel 2009, se mettiamo anche
quest'anno, solo per i mutui prima casa la Regione Valle d'Aosta
erogherà o ha erogato circa 150.000.000 di euro come mutui
(114.000.000 dal 2004 al 2008 compreso e circa 30.000.000 di euro
quest'anno) ai quali vanno aggiunti 15-20.000.000 di euro per la
legge n. 33, quelli sui mutui del recupero nei centri storici, dati
che non sono comprensi nello specchietto riepilogativo delle
risorse finanziarie.
In merito al collega Tibaldi, lo ringrazio per aver condiviso
alcuni concetti: quello della residenza degli otto anni sui mutui
prima casa. Per quanto riguarda il quadro finanziario sul quale
chiedeva dei ragguagli, è molto semplice: esso tiene conto nel 2009
delle risorse statali per le politiche abitative, pervenute nel
2008 e nel 2009, perché quelle del 2008 sono state trasferite solo
nel 2009, ossia il decreto c'è stato nel 2009, quindi abbiamo
dovuto sommarle. Oltretutto per il 2010 e 2011 stiamo aspettando
l'importo che ci verrà destinato sull'ex Gescal, quindi è chiaro
che l'importo totale dei cinque e quattro previsto sul 2009 a
cinque milioni o a quattro milioni per il 2010 e 2011 va aumentato
di quello che lo Stato assegnerà nel futuro triennio ma, se
facciamo riferimento al 2009, è chiaro che amministrativamente e
finanziariamente si può dire che la Regione ha aumentato di
settecento, ottocento mila euro, se non un milione di euro, le
destinazioni a questo settore anche se viviamo un momento di crisi,
anche se dobbiamo rispettare un patto di stabilità.
Sul discorso della semplificazione che ha sollecitato il collega
Tibaldi, concordiamo, ne abbiamo parlato in commissione, bisogna
rivedere: al posto di trovarci sempre a discutere di carte, quindi
uno, due piani triennali, l'altro piano annuale, andiamo a definire
un piano e su quello lavoriamo, altrimenti passiamo tre volte
l'anno a discutere di piani e la gente poi vede poco. Credo quindi
che sia stata una cosa condivisa in commissione, io l'ho chiesto
appositamente in commissione durante l'audizione per poter lavorare
poi il prossimo anno in questa direzione.
Per quanto riguarda il collega Rigo, l'auspicio del primo
piano... nel senso che sulle politiche attive per la casa, che è un
settore importante, difficile e complesso... credo che, proprio per
le parole che ha detto il collega, è difficile e complesso,
l'impegno c'è di tutta la maggioranza, della Giunta, degli uffici,
è chiaro che si cerca di fare, ma si potrà anche sbagliare,
l'importante è correggersi cammin facendo.
Sul Vescovo Anfossi - e Rigo ha letto alcuni passaggi - direi
che è molto interessante l'ultima frase, che dice:
"Non è
infatti socialmente sano, né democratico chiedere che la soluzione
di tutti i problemi, anche di quelli nuovi ed emergenti, sia data
soltanto e subito dalle istituzioni. Occorre invece che si educhino
tutti come società civile a farci carico del bene comune, con
particolare riguardo di chi è nell'indigenza"
. Il Vescovo dice
che la pubblica Amministrazione non deve accollarsi tutte le
azioni, ma bisogna creare una rete che sia capace di dare delle
risposte più pertinenti.
Ultime due cose: il sostegno alla locazione è indispensabile,
abbiamo aumentato questo intervento, il collega Rigo lo può notare
dalla tabella: dai 2.310.000 euro siamo passati a 3.000.000 in
tutti i tre anni, un più 30 percento, quindi condividiamo con i
numeri questo concetto.
Ultimo dato: un dato da capire meglio è quello degli alloggi
sfitti, questo è un bel dilemma, perché da tanti anni si cerca di
capire tale problema, ci proveremo tutti insieme, ma sarà molto
difficile.
In senso conclusivo ringrazio tutti coloro che hanno lavorato
per i dati, perché da tutti i colleghi è emerso un fatto
importante: sono state le premesse al piano, ossia le informazioni
e i dati che siamo riusciti a dare a tutti i Consiglieri e quindi
alla commissione per poter lavorare meglio. Quello che penso sia
importantissimo in questo piano è il discorso del concetto del
recupero. Abbiamo inserito un chiaro obiettivo del recupero, un
piccolo pezzo che si aggiunge a quello di andare ad occupare meno
territorio, nel dare un piccolo aiuto al recupero dei
fabbricati.
L'altra cosa importante sulla quale non ho sentito dire niente
in aula è il concetto di investire per gli interventi edilizi in
senso prioritario sui fabbricati di proprietà pubblica, anziché
continuare ad andare a comprare dei fabbricati da privati; ci sono
parecchi fabbricati pubblici di Comuni, Comunità montane o Regioni
che devono essere quelli sui quali intervenire senza spendere
ulteriori denari per comprare immobili.
Sul discorso della localizzazione degli alloggi e del poter
riflettere sulle considerazioni del CPEL, probabilmente Rigo deve
guardare a pagina 29: le abbiamo riprese, sono state proprio le
modifiche che ha fatto la Giunta, che ha condiviso quelle
osservazioni.
Ringraziando ancora i colleghi, spero che nel prossimo anno si
potranno vedere i primi effetti migliorativi.
Président
- Pas d'autres interventions? Je soumets au
vote le point n° 31:
Conseillers présents: 32
Votants: 25
Pour: 25
Abstentions: 7 (Bertin, Giuseppe Cerise, Chatrian, Donzel,
Louvin, Patrizia Morelli, Rigo)
Le Conseil approuve.
