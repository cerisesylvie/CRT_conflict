Classificazione
AGRICOLTURA
DEMANIO E PATRIMONIO REGIONALE



Oggetto del Consiglio n. 1001 del 27 gennaio 2015 - Resoconto
OGGETTO N. 1001/XIV - Approvazione di risoluzione:
"Adempimenti per la valutazione dei fabbricati di proprietà
regionale destinati a trasformazione dei prodotti
agricoli".
Presidente
- La parola al collega Roscio.
Roscio (ALPE)
- Grazie Presidente.
Brevemente per illustrare questa risoluzione, perché già oggi è
stato tema di discussione...la discussione sul patrimonio
immobiliare regionale, che coinvolge le cooperative, i produttori
che lavorano nel settore vitivinicolo e agricolo-caseario. L'anno
scorso nella discussione della finanziaria, la finanziaria 2013, è
stata presa la decisione di affidare, per via di problematiche su
cui non mi soffermo...ma comunque è stato deciso di conferire tutto
questo patrimonio alla società
Vallée d'Aoste Structure
e la
delibera di Giunta n. 1589 ha stabilito di continuare affidando
alla Finaosta la procedura per l'effettuazione degli adempimenti
per procedere a questo definitivo affidamento. Il problema qual è?
Il problema è che si va a toccare un settore che noi riteniamo un
settore fondamentale per la Valle d'Aosta, è un settore quello
delle cooperative vitivinicole, casearie, agricole su cui si fonda
tutta la filiera dell'agroalimentare valdostano, che coinvolge
comunque diversi soci: il numero dei soci è di quasi due migliaia
di soci in tutta la Valle d'Aosta. È un sistema che si regge,
perché consente anche ai piccoli di poter sopravvivere e di poter
avere un impatto nel settore, che altrimenti non potrebbero
avere.
Ora, noi sappiamo che c'è stato un incontro tra il Governo e chi
rappresenta le cooperative e capiamo che ci sono problemi, però
capiamo anche che dobbiamo cercare di andare a vedere se si riesce
a trovare un sistema per poter far sopravvivere queste cooperative,
che probabilmente con degli affitti troppo alti non potrebbero
riuscire a continuare la loro attività. Che cosa chiediamo con
questa risoluzione? Con questa risoluzione noi chiediamo
innanzitutto che il processo, per andare a vedere quali rapporti di
contratti e quanti devono essere questi contratti, sia un processo
condiviso e non fatto unilateralmente dal Governo, per cui
chiediamo che ad un confronto, ad un tavolo di confronto vengano
sia il Governo, ma anche gli utilizzatori di questi immobili e la
commissione consiliare competente proprio per cercare di trovare
una soluzione. Anche per quanto riguarda la valutazione degli
stabili, siccome si tratta di stabili la cui natura è una natura
rurale, non una natura commerciale propria, e anche in
considerazione del fatto che queste strutture non sono utilizzate
completamente, nel senso che i locali alcune volte non sono
completamente occupati...per cui bisognerebbe anche valutare in
sede di definizione degli affitti, in più c'è da tenere conto del
fatto che stiamo vivendo una crisi e che un ulteriore aggravio
degli affitti nei confronti di questi utilizzatori potrebbe
comportarne, diciamo, la chiusura definitiva...ecco, quindi noi
andiamo a chiedere che tutte queste cose vengano prese in
considerazione e che ci sia un processo condiviso per andare a
risolvere il problema. Grazie.
Presidente -
Grazie collega Roscio. Altri che chiedono la
parola? Non c'è nessun altro, possiamo chiudere la discussione. Per
la replica qualcuno della Giunta? La parola all'Assessore
Testolin.
Testolin (UV)
- Grazie Presidente.
Un discorso che abbiamo affrontato questa mattina nel merito e
nel percorso che è stato riassunto anche all'interno della
risoluzione...credo che sui principi verso i quali bisogna andare
per dare una risposta corretta a quelle che sono le esigenze delle
cooperative...è più che condivisibile, soprattutto negli aspetti
che sono legati ad un tipo di valutazione che sia coerente con
quello che è il momento di mercato, con quelle che sono le
difficoltà di un settore, con quelli che sono gli immobili. Non si
può però prescindere dal fatto che una valutazione sia una
valutazione di tipo tecnico nella quale sono già state date delle
indicazioni affinché vengano presi questi parametri all'interno di
una valutazione che però dovrà essere svolta da qualcuno che è
deputato per valutare in maniera oggettiva quelli che sono i valori
di un immobile contestualizzati all'interno di una crisi,
contestualizzati all'interno di un comparto, che è quello agricolo,
con dei mercati che sono quelli agricoli, con dei valori di
trasferimento che sono da considerarsi in quest'ambito. Credo
quindi che l'impegno di un confronto con le associazioni abbiamo
già dimostrato di averlo già messo in campo e continueremo a farlo
per confrontarci in questa delicata fase di passaggio di proprietà
degli immobili dalla Regione a
VdA Structure
e poi
continueremo ad operare in questo senso per proporzionare quelli
che sono i costi degli immobili nei confronti delle cooperative e
con quell'attenzione che è dovuta soprattutto in questo periodo di
criticità.
Relativamente a quella che è la risoluzione, però diciamo che in
questo momento, pur condividendo quelli che sono i passaggi, noi
proporremmo un voto di astensione nei confronti soprattutto di
quella che è la prima parte, dove non c'è margine di variazione su
quelle che sono le possibilità di procedere con un affidamento a
Finaosta che vada a verificare l'effettivo valore dei beni. Così
come sottolineato, sempre rimanendo agganciati a quelle che sono
queste indicazioni, per cui, rispetto a questa risoluzione, il voto
sarà un voto di astensione.
Presidente -
Grazie Assessore. Siamo in fase di
dichiarazione di voto, chi chiede la parola? La parola al collega
Grosjean.
Grosjean (UVP)
- Grazie Presidente.
Più di un anno fa discutevamo già di quest'argomento e io
mettevo in dubbio delle scelte politiche fatte all'epoca, dove si è
deciso di costruire queste strutture direttamente come Regione,
togliendo di fatto la decisione ai gestori, cioè alle cooperative
stesse, agli utilizzatori, perché, quando si è messi di fronte
all'opportunità di avere una struttura completamente gratis, con un
affitto simbolico, non ci si permette di andare a discutere
sull'immensità della struttura, sulla sproporzionalità della
struttura. Credo che gli esempi siano lampanti, non abbiamo bisogno
di tirare fuori la Centrale del latte, che, a forza di metterci
della politica dentro, è andata a gambe in aria. Tutte le
strutture...e io ho partecipato da funzionario, da dipendente
regionale a certe discussioni, a certe commissioni dove evidenziavo
che certe cantine erano esagerate. Adesso cosa facciamo? Chiediamo
agli attuali utilizzatori di pagare l'affitto per delle scelte
sbagliate, per delle scelte di altri, per delle scelte fatte in un
periodo non di vacche grasse, ma di vacche veramente obese, sovra
grasse, esagerate, in un modo così... Il primo risultato ce
l'abbiamo già, Signori, chiaro, evidente: la latteria di Cogne,
quanto prendiamo di affitto dalla latteria di Cogne? È chiusa,
quindi il risultato quale potrebbe essere? Non solo mettiamo in
ginocchio le strutture agricole. Monsieur l'Assesseur, s'il vous
plaît...
Presidente -
Chiedo scusa, Assessore, perché stanno
parlando i colleghi sull'iniziativa, piuttosto chiedete una
sospensione, ma...prego collega...
Grosjean (UVP)
- ...la latteria di Cogne è l'esempio
classico, chiusa la latteria, messo in ginocchio i produttori che
devono portare il latte a Villeneuve e a noi quella struttura che
abbiamo affidato o che affideremo a
Vallée d'Aoste Structure
in questo momento rende zero. Avremo quindi il rischio di avere
tante strutture che avremo affidato a
Vallée d'Aoste
Structure
, avremo messo in ginocchio delle situazioni dei
produttori e la situazione ci renderà zero, perché, piuttosto che
pagare l'affitto, probabilmente qualcuno si attrezzerà con un mutuo
e si farà una struttura nuova, di misura, gestibile. Ma abbiamo
voglia di andare a fare un giro nelle nostre strutture e capire se
veramente sono state costruite per l'esigenza o se sono
sproporzionate? Abbiamo delle strutture che sembrano dei castelli,
delle ville e non delle aziende agricole! Un po' di colpa quindi ce
l'abbiamo e ce la dobbiamo prendere e dobbiamo rispondere dal punto
di vista politico e non solo dal punto di vista tecnico, economico
e di rapporti. Dobbiamo valutare qual è l'effettiva produzione,
l'effettiva attività che si svolge all'interno di queste strutture
e non la complessità della struttura.
Presidente -
Grazie collega. La parola al collega
Donzel.
Donzel (PD-SIN.VDA)
- Grazie Presidente.
L'ora è tarda, però io non mi astengo su questo tema, che è un
tema, come ricordava il collega Grosjean, che data di qualche anno,
insomma, non è che ci occupiamo adesso di questa problematica. È un
problema assai complesso di scelte strategiche sbagliate o, meglio,
di una visione dello sviluppo dell'agricoltura valdostana che non
ha dato le risposte che doveva dare, pensiamo appunto alle grandi
strutture, ai grandi caseifici, che magari rispondevano ad una
visione...adesso è sparito l'Assessore alla sanità...rispondevano
alla visione del rispetto delle norme europee. Poteva apparire più
facile costruire una struttura nuova di grandi dimensioni,
piuttosto che andare ad intervenire su tante piccole vecchie
realtà, io sto ricostruendo, lei, Presidente, queste cose le
conosce meglio di noi, ma qualcosa abbiamo studiato e imparato
anche noi di questo mondo, ci abbiamo lavorato e ci si rendeva
conto che magari era più facile, certo che poi i costi di
trasporto, i costi di gestione hanno fatto esplodere queste
strutture. Oggi c'è una corsa verso piccolo è bello, ma non è così
facile, perché è vero che uno dice: "io mi faccio un investimento",
ma la sorpresa è che il cambio costante delle normative rende
insostenibile anche il piccolo è bello, quindi anche chi fa delle
scelte di ritornare ad una gestione più facile, eccetera, rischia
di incartarsi nel giro di qualche anno, di trovare che
l'investimento che ha fatto è superato, perché le norme corrono. Il
problema quindi è come riuscire a trovare un equilibrio tra la
situazione del passato e quella di oggi, dove fortemente alcune
realtà sono in difficoltà in questa situazione. Noi avevamo - forse
con lei ne avevo parlato, forse ne avevo parlato anche con il
collega Isabellon - provato a dire: "ma, anziché farci schiacciare
dalle norme europee, riusciamo a dare qualche risposta
innovativa?". Faccio un esempio: determinate strutture situate in
alcune valli laterali, messe all'appalto pubblico...ma chi diavolo
è che va ad affittare secondo certe caratteristiche un locale per
produrre del formaggio, oppure per metterci delle castagne, oppure
per fare della viticoltura di montagna? Io non me lo vedo
quest'imprenditore dell'Emilia Romagna che viene su a soffiarci
l'appalto a noi della Valle d'Aosta. Non stiamo cioè parlando di
cooperative, di servizi sociali, quindi, secondo me, ci siamo fatti
prendere la mano e adesso, come dicevo, non è facile tornare
indietro, siamo usciti dalla vecchia gestione consorziale e non
siamo riusciti a costruire un forte tessuto cooperativo in grado di
reggere la sfida del mercato.
A mio avviso, quindi questo è un tema caldo, molto caldo e che
si scontra con l'altro aspetto, quello che abbiamo visto: le
ristrettezze di bilancio. Serve quindi un lavoro urgente, serve
mettersi davvero intorno ad un tavolo, lavorarci sopra e provare a
dare delle risposte, perché, come diceva il collega Grosjean,
quando per caso ho appreso che nel mio Paese, a Charvensod, veniva
a lavorare il casaro che per anni aveva lavorato a Cogne, ho
chiesto: "ma cosa succede?". "A Cogne non si fa più la fontina", e
quindi immaginatevi che resa può avere un latte che è trasportato
per tutta la valle di Cogne fino al fondovalle per riuscire a
produrre della fontina. Stiamo andando su una strada che non ci
porterà da nessuna parte, bisogna intervenire in tempi stretti con
qualche idea, con qualche soluzione. Da questo punto di vista,
quindi io spero che l'astensione ventilata dall'Assessore non sia
un astenersi dal problema, ma sia un affrontarlo con più urgenza
secondo formule che magari non sono quelle recitate qui, ma non può
essere: "ci asteniamo dal trovare la soluzione a questo
problema".
Presidente -
La parola al collega Chatrian.
Chatrian (ALPE)
- Sì, grazie Presidente.
I colleghi hanno già illustrato bene le criticità e le
difficoltà con cui si deve affrontare tale problema. L'obiettivo di
questa risoluzione è quello di andare a delineare quelli che sono,
a nostro avviso, elementi importanti da tenere in debita
considerazione. Fino a pochi anni fa le strutture sono state date
in comodato e, a seguito di modifiche, il sistema regionale, il
sistema Valle d'Aosta deve comunque trovare delle soluzioni
alternative. Ciò detto, per mettere in campo delle soluzioni
alternative e nello stesso tempo salvaguardare un sistema
socio-economico capillare, territoriale in grandissime difficoltà,
tutti gli elementi devono essere tenuti in considerazione.
L'obiettivo di questa nostra risoluzione va in quella direzione:
valutare quello che viene utilizzato, valutare il come viene
utilizzato, valutare l'effettiva redditività da un punto di vista
economico e anche di perizia all'interno del suo valore, che non
tutto deve essere legato, collegato con il costo di costruzione
messo in campo decenni fa, proprio per il fatto che il contesto di
crisi economica in questo momento e del mercato immobiliare,
ripeto, deve tenere in debito conto quella che è la tipologia
rurale degli immobili, nonché, come dicevo prima, i locali
effettivamente utilizzati. A nostro avviso, questo è importante
proprio perché è una situazione che deve essere risolta. Chiederei
al Presidente del Consiglio una piccola sospensione, a nome dei
gruppi di opposizione, per poi eventualmente fare direttamente una
proposta. Grazie.
Presidente -
Il Consiglio è sospeso per alcuni
minuti.
Si dà atto che la seduta è sospesa dalle ore 20,21 alle ore
20,22.
Viérin M. (Presidente) -
Riprendiamo i lavori. Collega
Chatrian può illustrarci...La parola al collega Chatrian.
Chatrian (ALPE)
- Sì, grazie.
Il tema, come dicevo prima, è molto delicato e le criticità
vanno risolte al più presto. A nome dei gruppi di opposizione,
andremmo ad emendare la risoluzione che abbiamo proposto e quindi
manterremmo il punto n. 2. Gradiremmo sentire la posizione del
Governo regionale. Grazie.
Presidente -
Abbiamo preso atto che la proposta è di
togliere il punto 1 dell'impegno. La parola all'Assessore
Testolin.
Testolin (UV) -
Grazie Presidente.
Credo che quelle che sono state delle valutazioni mentre c'era
anche il dibattito in aula abbiano portato ad una soluzione
condivisa, condivisibile e non solo condivisibile, ma è una
soluzione che ci ha già visto attori in questo senso per cercare di
trovare una soluzione ad un problema, che è un problema della
nostra economia. Ritengo quindi che faccia parte di una
condivisione comune, di una scelta comune cercare di andare a dare
una risposta il più possibile coerente e che vesta al 100 percento
quelle che sono le esigenze di un settore che è effettivamente in
grande crisi. Penso che da parte nostra quindi con
quest'emendamento la risoluzione sia accettabile, perché va
esattamente nella direzione auspicata da tutti qua dentro e anche
al di fuori di quest'aula. Il lavoro quindi sarà questo e alla fine
del passaggio, della valutazione ci sarà una rendicontazione in
aula e in commissione per quelli che saranno gli esiti di questo
passaggio, quindi, da questo punto di vista, molto bene.
Presidente -
Grazie Assessore. Possiamo quindi procedere
alla votazione. La votazione è aperta sul testo emendato. La
votazione è chiusa.
Presenti: 35
Votanti: 35
Favorevoli: 35
Il Consiglio approva all'unanimità.
Con questo punto si chiudono i lavori di questa adunanza.
---
L'adunanza termina alle ore 20,26.
