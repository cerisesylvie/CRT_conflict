Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.



Oggetto del Consiglio n. 2352 del 20 dicembre 2006 - Resoconto
OGGETTO N. 2352/XII - Politiche di esternalizzazione di
servizi da parte dell'USL. (Interpellanza)
Interpellanza
Preso atto che in molte realtà italiane, specie nelle USL si
adotta l'esternalizzazione di servizi anche per funzioni
tecnico-professionali e che, da quanto risulta da una importante
inchiesta televisiva, molte volte il costo del personale esterno è
superiore al costo che avrebbe l'azienda se utilizzasse personale
dipendente;
Dato che anche l'USL della Valle utilizza personale esterno
all'azienda per molte tipologie di servizi;
Considerato importante avere informazioni al
riguardo;
la sottoscritta Consigliera regionale
Interpella
l'Assessore competente per sapere:
1) quali sono i motivi per cui alcuni servizi sono
esternalizzati;
2) quali sono i servizi dell'USL che sono affidati a
personale non dipendente all'azienda e quante sono complessivamente
le persone con tale tipologia di contratti;
3) se l'Azienda ha calcolato per ogni tipologia di attività
il costo del servizio se fosse svolto da personale dipendente e se
questo costo differisca da quello effettivamente sostenuto
dall'azienda con l'esternalizzazione di quel servizio;
4) se, alla luce del confronto effettuato intende continuare
la sua politica di esternalizzazione dei servizi.
F.to: Squarzino Secondina
Presidente
- La parola alla Consigliera Squarzino
Secondina.
Squarzino
(Arc-VA)
- Do per illustrata
l'interpellanza.
Presidente
- La parola all'Assessore alla sanità, salute
e politiche sociali, Fosson.
Fosson (UV)
- Quando anche noi abbiamo visto questa
inchiesta televisiva, soprattutto sugli ospedali romani,
sull'esternalizzazione, siamo, da una parte, rimasti colpiti;
dall'altra, sapevamo che da questo sarebbe venuta un'interpellanza.
Dicevo... siamo rimasti sorpresi anche noi, perché questa
situazione di esternalizzazione segnalata in ospedali romani non
rispecchia quanto mi sembra succeda da noi.
Già l'Assessore Marguerettaz ha espresso la nostra
preoccupazione sull'esternalizzazione di servizi di pulizie,
soprattutto quando questi appalti sono vinti da ditte che vengono
da molto lontano con dei contratti pur regolari, ma particolari.
Stiamo conducendo un tavolo di lavoro per cercare di avere delle
risposte all'atto della conclusione di questi appalti, così come è
in corso un tavolo di lavoro con i sindacati relativo allo studio
sul precariato e sulle assicurazioni da dare agli operai e a chi
lavora in questa situazione.
Da cosa nasce l'esternalizzazione? Ricordo che non è una pratica
solo della nostra ASL, anzi, siamo fra le Regioni che usufruiscono
meno di questa possibilità. Come è risaputo, la Valle d'Aosta
sostiene una spesa di personale del 46% rispetto al 35% del
Piemonte e al 28% della Lombardia: questo vuol dire che i costi del
nostro personale sono molto più elevati, ma perché noi
esternalizziamo molto meno, soprattutto perché - e questo va ad
incidere sul "Patto di stabilità" in modo molto importante - alcuni
hanno delle spese in parte corrente più basse perché esternalizzano
di più. Questo è il motivo per cui, proprio per un'economia di
scala, non è possibile esternalizzare certi servizi, perché nessuno
vuole assumere a queste condizioni e alla qualità che possiamo
offrire, in quanto l'utenza è sempre molto bassa.
Da cosa nasce un'esternalizzazione che, ripeto, è molto minore
che in altre Regioni? Sicuramente dalla necessità di maggiori
competenze che l'azienda non ha al proprio interno - si pensi ad un
servizio informatico: un dipendente di un'azienda non può mai
mantenere le competenze, i rapporti, l'attività, le sinergie che
sono necessarie in questo settore, si pensi ad una lavanderia, a
servizi esterni come quelli delle pulizie dove vengono impiegate,
oltre al personale anche delle macchine, anche qui l'economia di
scala penalizza un servizio che sia rivolto solo ad un'azienda -,
ma anche di una maggiore flessibilità di alcuni contratti - ne ha
parlato l'Assessore Marguerettaz -, e nasce anche da una filosofia
di una sussidiarietà, di un motto che l'Assessore La Torre riprende
e che condivido appieno, quello di "più società, meno Stato", cioè
utilizzare certe professionalità che si sono sviluppate nel tempo
al di fuori della nostra struttura e affidare la gestione di questi
settori a queste professionalità. Mi sembra che anche prima di
questo servizio questa filosofia sia stata condivisa dalla collega
Squarzino, quando si parlava di cooperative che gestivano servizi
psichiatrici...
Secondo punto: cosa abbiamo esternalizzato? Sicuramente non
servizi sanitari importanti che sono a diretto contatto del
paziente, sono esternalizzati servizi informatici, di elaborazione
dati, lavanderia, pulizia, ristorazione, vigilanza, anche perché in
questi settori sono necessarie certe competenze. Dal punto di vista
assistenziale, gli unici servizi esternalizzati sono il Centro
psichiatrico di Donnas e alcuni servizi, soprattutto quelli
alberghieri e infermieristici nella "RSA" di Antey, che però vede
anche la presenza di personale dipendente qualificato, soprattutto
in settori importanti.
Terza domanda, i costi: è difficile confrontare i costi di
un'esternalizzazione con i costi di un servizio, cioè il Direttore
amministrativo mi parla di circa 180 dipendenti, che è il numero di
chi partecipa a questi contratti di esternalizzazione, però 180
dipendenti che non lavorano completamente per l'azienda e che
utilizzano dei macchinari che non sono dell'azienda. Chiaramente se
tutte le aziende cercano di utilizzare del personale di questo
tipo, il costo, ma soprattutto la qualità del servizio che viene
offerto esternalizzando queste competenze, che da noi sono
marginali nel percorso del malato, sicuramente c'è un guadagno.
Entra in tutto questo discorso il "Patto di stabilità" che prevede
una percentuale sui costi in parte corrente, per cui
esternalizzando sono costi di gestione e affluiscono su capitoli
diversi.
In conclusione, si continua o no con la esternalizzazione? Noi
condividiamo la filosofia per alcuni settori, quella di
esternalizzare non è mai una scelta definitiva. Ad esempio, alcuni
enti locali hanno esternalizzato dei servizi per anziani, non
sempre l'esperienza è stata positiva, soprattutto perché
l'assistenza all'anziano prevede una continuità e una
professionalità che non può essere esternalizzata "tout court",
così le pulizie sono servizi esternalizzati dappertutto, ma noi,
per le dimensioni che abbiamo, possiamo essere penalizzati perché
al momento dell'appalto partecipano ditte molto lontane da Aosta,
che poi subappaltano i servizi, e quindi - come diceva l'Assessore
Marguerettaz - abbiamo intrapreso un'attività di vigilanza sui
servizi che queste ditte devono offrire e soprattutto sulle
garanzie che il personale deve fornire; quindi
un'esternalizzazione, sì, in alcuni settori, ma molto controllata e
attenta a che la qualità resti di un certo livello e che il
lavoratore venga trattato come deve essere trattato. In questo
senso ha già parlato l'Assessore Marguerettaz di un tavolo di
lavoro in cui si ragiona di capitolati nuovi: ad esempio in ASL
abbiamo la scadenza dell'esternalizzazione delle pulizie, stiamo
lavorando su capitolati precisi, fra l'altro anche con clausole
sociali, cioè con la clausola che vengano assunti, per taluni
servizi, alcuni disabili al fine di permettere l'introduzione
lavorativa del disabile, per fuggire quel pericolo che viviamo di
un'esternalizzazione ad aziende che vengono da fuori, a cui non
interessa produrre una maggiore qualità. Sui contratti applicati è
chiaro che siamo andati a vigilare e stiamo vigilando; direi che,
rigettando quanto diceva quella trasmissione, (non è il nostro
caso), l'esternalizzazione ha una filosofia positiva, si presta
comunque a delle anomalie su cui noi vogliamo vigilare ed essere
attenti.
Si dà atto che, dalle ore 17,42, presiede il Vicepresidente
Fiou.
Presidente
- La parola alla Consigliera Squarzino
Secondina.
Squarzino
(Arc-VA)
- Credo che, come diceva
l'Assessore, tutti ci siamo posti il problema vedendo quella
trasmissione, e dicendo: "ma... da noi cosa succede"? Non vorrei
fare qui una dissertazione sulla bontà o meno
dell'esternalizzazione e sulla filosofia di fondo, sono molto più
laica per certi aspetti, sono convinta che bisogna vedere rispetto
al servizio che viene dato all'utente e rispetto al rapporto
costi-benefici, ivi compreso anche la qualità del servizio reso
all'utente, qual è la situazione migliore.
Questo problema di fondo mi sembra che anche l'Assessore lo
abbia sollevato, quando ha detto che gli enti locali che hanno
esternalizzato, poi si sono resi conto che qualcosa non andava.
Direi che non ha senso né dire che siamo tutti per esternalizzare,
né che siamo tutti per non esternalizzare; credo che vada su ogni
questione fatta un'analisi precisa e una verifica non solo dei
costi, ma anche della qualità del servizio. Qui sarebbe utile che
ci fosse una struttura o un gruppo, comunque qualcuno che presiede
a valutare la qualità dei servizi che vengono offerti, credo che
questo venga fatto, perché i cittadini che si lamentano, gli utenti
che pongono delle questioni sollevano delle attenzioni da parte di
chi ha esternalizzato o meno il servizio. Qui non sto a ripetere
che è positivo questo tavolo di lavoro per quanto riguarda le
pulizie, ma sarebbe utile anche attivare dei servizi di controllo
di qualità per quanto riguarda anche gli altri servizi, in modo che
le scelte siano fatte per l'utente.
Rispetto ai costi, lei dice che non si può fare alcuna
valutazione; forse complessivamente no, ma per singoli progetti...
forse sì! Sicuramente l'Assessore ricorda quante volte siamo
intervenuti sull'esternalizzazione di servizi informatici nel
servizio di Radiologia, lì c'è tutta l'"INVA" che dà personale suo,
quindi immette all'interno di una struttura una convivenza fra
personale dipendente dell'USL e personale dipendente da un altro
servizio, pagati in modo diverso, e questo a volte crea delle
difficoltà di rapporto. Forse sono stata generica nelle mie
domande, e me ne scuso, non mi importa tanto sapere in questo
momento la risposta esatta, ma sono più preoccupata che su questi
aspetti ci sia un'attenzione da parte dell'USL, quindi si
verifichi, servizio per servizio, qual è la ricaduta sulla qualità
del servizio ed eventualmente quali problemi pone nel rapporto con
gli altri lavoratori della struttura: credo che questo vada
monitorato.
Ringrazio l'Assessore per le sue informazioni e oggi non ho
altro da aggiungere rispetto a quanto l'Assessore ci ha
comunicato.
