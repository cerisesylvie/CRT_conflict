Classificazione
ASSETTO DEL TERRITORIO
INFORMAZIONE
Radiotelecomunicazioni



Oggetto del Consiglio n. 1549 del 27 ottobre 2005 - Resoconto
OGGETTO N. 1549/XII - Discussione del disegno di legge:
"Disciplina per l'installazione, la localizzazione e l'esercizio di
stazioni radioelettriche e di strutture di radiotelecomunicazioni.
Modificazioni alla legge regionale 6 aprile 1998, n. 11 (Normativa
urbanistica e di pianificazione territoriale della Valle d'Aosta),
e abrogazione della legge regionale 21 agosto 2000, n. 31".
Presidente - La parola al relatore, il Consigliere Sandri.
Sandri (GV-DS-PSE) - Il testo di legge che siamo chiamati oggi a
votare, ancorché difficile nella sua intestazione, è semplicemente
la disciplina di tutto il settore delle radiotelecomunicazioni ai
fini della tutela della salute pubblica e del paesaggio.
La normativa vigente, la n. 31 del 2000, è stato un primo passo
per mettere ordine nel settore, ma appare oggi superata, non solo
perché sono stati emanati il decreto del Presidente del Consiglio
dei Ministri 8 luglio 2003, sui limiti di esposizione ai campi
elettromagnetici, e il disegno di legge 1° agosto 2003, n. 259,
"Codice delle comunicazioni elettroniche", ma perché
nell'applicazione della vigente normativa regionale sono emerse
criticità che possono e debbono essere risolte. A questo quadro poi
si aggiunge la necessità di prendere atto della rapida evoluzione
del settore, con l'esplosione dell'utilizzo di tali strumenti, sia
nella telefonia mobile, sia in Internet senza fili, sia nella
digitalizzazione delle emittenti radiofoniche e televisive.
Il testo di legge qui presentato consente di tenere bene sotto
controllo tutte le emissioni nell'intervallo di frequenze compreso
tra 100 kHz e 300 GHz, ad eccezione di alcune di uso amatoriale. Lo
strumento principale per il controllo sarà il Catasto regionale
delle stazioni radioelettriche costituito presso l'ARPA, per
sottolineare la necessità di inserire questo settore nella più
ampia area della prevenzione dei rischi per la salute. Dal punto di
vista urbanistico vengono definiti i parametri della localizzazione
delle stazioni radioelettriche, una serie di siti attrezzati
facenti parte di una rete regionale, nonché tutti i parametri cui i
siti e le installazioni già esistenti o da realizzare dovranno
attenersi.
È un progetto di legge complesso, fortemente condizionato dalla
specialistica tecnicità dei contenuti, ma sapendo elevarsi rispetto
a questa difficoltà, ci si rende conto che questa normativa metterà
fine a una certa anarchia nelle localizzazioni e soprattutto darà
alla Regione, attraverso i suoi strumenti operativi, la possibilità
di poter controllare tutto il settore, prevenendo possibili danni
alla salute dei cittadini. A questo testo è stato apportato un
emendamento per consentire, in parziale deroga al testo in esame,
l'attuazione dell'accordo tra la Regione Valle d'Aosta-Vallée
d'Aoste e il Ministero delle Telecomunicazioni, per l'attuazione su
tutto il territorio valdostano della sperimentazione del digitale
terrestre. È una prospettiva complessa, con svariati ed importanti
riflessi sulla popolazione, anche in merito alla tutela del
bilinguismo e della minoranza Walser, ma è stato inserito in
ottemperanza agli impegni presi nella primavera scorsa.
Mi corre l'obbligo di aggiungere che proprio sulla questione dei
contenuti del digitale, per rispetto alla specificità della Valle
d'Aosta e in merito alla funzionalità di questo servizio fra
analogico e digitale, mi aspetto, nei prossimi mesi, iniziative
forti, in modo da evitare problemi che apparentemente sembrano
essere insorti.
Presidente - Ricordo che la II e la III Commissione hanno
espresso parere favorevole a maggioranza, e che avete ricevuto
anche le osservazioni del Co.re.com. e il parere del CPEL.
È aperta la discussione generale.
La parola alla Consigliera Squarzino Secondina.
Squarzino (Arc-VA) - Questa è una legge che è attesa da almeno 3
anni dagli interessati, ricordo che il disegno di legge n. 31/2000
che aveva già regolamentato questa materia, proprio al momento
dell'attuazione aveva trovato diverse difficoltà, tant'è che dopo 2
anni i soggetti interessati avevano fatto una serie di proposte di
modifica, perché non erano chiari i meccanismi con cui bisognava
procedere, perché si dava per scontato che i Comuni avessero già
approntato con i loro piani regolatori tutto il quadro del
territorio, in cui le stazioni potevano essere collocate, perché
c'era la presenza anarchica di molti siti attrezzati in zone
diverse della Regione fuori da ogni piano sistematico, perché c'era
difficoltà di far dialogare fra di loro i diversi soggetti
interessati e comporre fra loro i diversi interessi.
A 5 anni dalla prima legge si ripropone una nuova normativa che
dovrebbe dare una risposta ai problemi che sono emersi. A me sembra
che, anche dalle discussioni avute in Commissione, dalla
documentazione che si è raccolta in questi anni, sono 3 i tipi di
soggetti che sono interessati da questo disegno di legge, dalla
materia che viene trattata da questo disegno di legge. Innanzitutto
gli enti locali, che sono interessati al governo del territorio,
sono interessati a decidere loro dove, come e in che modo, devono
essere installate queste stazioni radiotelevisive e stazioni per
telefonia mobile. Ci sono poi i gestori delle reti, che sono
coinvolti direttamente in questo intervento, e ci sono i cittadini,
rappresentati il più delle volte dai consumatori, che hanno
problemi di salute, problemi di essere coinvolti nella gestione di
questioni che li riguardano personalmente e che hanno delle
ricadute su di loro. Diciamo che le stesse finalità della legge
tengono conto di questi diversi destinatari. Dice l'articolo 1,
dove si elencano le finalità, che si considera come una delle
finalità
"la corretta localizzazione"
,
"lo sviluppo
ordinato di stazioni radioelettriche"
, quasi a voler dire che
sono gli enti locali che devono governare il loro territorio; poi
si parla dei parametri tecnici che riguardano l'esercizio delle
stazioni radioelettriche, quindi si tiene conto delle esigenze
tecnologiche perché possano funzionare le stazioni radioelettriche;
poi c'è il terzo soggetto i cui interessi vengono presi in esame da
questa legge, che sono i cittadini, là dove si parla di
"tutela
della salute e di informazione completa e tempestiva ai
cittadini".
Vorrei individuare questi 3 punti fondamentali, senza scendere
nel tecnicismo, perché come ricordava il relatore è una legge molto
tecnica; invece vorrei dare una lettura politica di questa
legge.Prima esigenza a cui la legge voleva dare una risposta: il
problema di fondo che affronta è quello del governo del territorio.
Si intende affidare agli enti locali, alle Comunità montane e alle
Regioni il governo del territorio. Devono essere i responsabili
degli enti locali a dire dove, come, con quali caratteristiche
urbanistiche vanno collocati sia i siti attrezzati, sia le varie
stazioni radioelettriche e di telecomunicazione. Noi condividiamo
questa finalità, riteniamo che sia importante riconoscere agli enti
locali la possibilità di decidere sul proprio territorio; fra
l'altro la Regione ha già dettato una serie di norme che indicano
le finalità, i criteri con cui si deve agire sul territorio, dal
"PTP" ai piani regolatori, ai piani paesaggistici, quindi ci sono
già delle linee ben precise dal punto di vista urbanistico,
paesaggistico, ambientale, architettonico, che la Regione ha
definito e che gli enti locali sono chiamati a rispettare o a far
rispettare, anche a fronte di istallazioni di stazioni sul loro
territorio. Su questo concordiamo.
Il disegno di legge è molto chiaro su questo aspetto, indica la
procedura, i criteri autorizzativi, i tempi con i quali si possono
attivare le varie stazioni e in questo suo regolamento della
materia aggiunge però anche alcuni elementi che probabilmente sono
un po' dubbi. Prevede addirittura, all'articolo 8, che gli enti
locali possano svolgere un ruolo attivo nel perseguire la proprietà
dei siti anche attraverso l'esproprio, e il governo sull'intera
materia affidato agli enti locali è tale per cui anche la Regione
può tramite convenzioni tipo individuare i criteri con cui
determinare i canoni che i proprietari dei siti intendono chiedere
ai gestori che ospitano nel loro sito. Qui si entra in un terreno
minato, tant'è vero che un legale, interpellato su questo tema dal
Direttore del Dipartimento territorio e ambiente della Regione,
dice chiaramente che questo esercizio della potestà di intervenire
sulle proprietà dei siti e sulle convenzioni tipo è però limitato
da alcuni limiti oggettivi. Lo stesso legale infatti propone di
cambiare la dizione che la legge prevede, la legge affida alla
Regione il compito di individuare in una convenzione tipo anche i
criteri, compresa la determinazione dei corrispettivi da
corrispondere, con i quali i privati dei siti delle postazioni ne
consentono l'uso ai diversi operatori.
Il suggerimento che è posto per evitare un'illegittimità della
legge è quello di considerare che comunque questi criteri devono
essere determinati "in una misura equa e remunerativa" dei canoni
di concessione o di locazione. Allora si inserisce un elemento che
nella legge non è indicato, e qui fra l'altro osservo che questi
suggerimenti emendativi, che giungono ai Consiglieri a Consiglio
regionale iniziato, non possono, in base al nuovo Regolamento,
essere tradotti in emendamenti. Ora qui c'è qualcosa che va
individuato con chiarezza, la stessa cosa vale per tutte le
osservazioni che il "CELVA" ha inviato. Il problema non è nel tempo
o nel fuori tempo, Assessore; questo parere legale di cui dicevo
prima è arrivato fuori tempo in aula, perché è dal 23 giugno che
gli uffici hanno questo parere e ai Consiglieri è arrivato ieri
alle 12,30! Questo vuol dire che c'è da parte delle commissioni una
procedura tale per cui non si consente ai Consiglieri, che sono gli
unici che possono presentare gli emendamenti, di avere le
informazioni per poter riflettere e decidere se chiedere o meno una
modifica in quel senso della legge. Qui c'è un comportamento che
impedisce ai Consiglieri di esercitare il proprio ruolo.
Paradossalmente, proprio gli enti locali destinatari di questa
norma, hanno espresso un parere negativo; tutti abbiamo avuto ieri
il parere del "CELVA" in cui si parla di un parere negativo.
Paradossalmente il punto qualificante di questa legge che era:
affidiamo agli enti locali il governo del territorio, non trova il
consenso degli enti locali, perché gli enti locali dicono:
"Tenuto conto di quanto detto dall'assemblea, il Consiglio
permanente ha espresso un parere negativo sul disegno di legge in
oggetto".
Ripeto, paradossalmente gli enti locali, che sono
quelli a cui è stato affidato un compito essenziale, un compito che
rientra nelle loro competenze, una funzione di esercizio di
competenze proprie al fine generale di regolamentare la materia,
esprimono un parere negativo e dicono:
"... evidenziando la
disponibilità degli enti locali ad un confronto in materia"
. Mi
chiedo: ma c'è stato il confronto? È dal 2002 che ci sono queste
esigenze e che si fanno le proposte, ma si è giunti al dunque
oppure no? Come mai ci sono ancora queste differenze?
La seconda categoria di soggetti a cui la legge dovrebbe dare
una risposta sono i gestori delle reti. Qui, se dovessimo elencare
tutto il "cahier de doléances" dei gestori delle reti, ne avremmo
per delle ore, perché sono arrivati pacchi di osservazioni, anche
in Commissione sono state fatte una serie di richieste ben precise,
richieste che abbiamo puntualmente ripresentato all'Assessore in
commissione e sulle quali abbiamo avuto puntualmente un parere
negativo. Non voglio entrare nel merito di tutte queste richieste,
voglio solo sottolineare che dalla legge emerge come i gestori più
forti, quelli che hanno dei budget enormi, sono in grado di
comperarsi i loro siti, di installarsi le loro stazioni e riescono
a raggiungere il loro obiettivo; i gestori più deboli, e fra questi
metto anche quelli delle radio e televisioni locali che svolgono un
ruolo interessante per l'informazione di questa Regione, questi
gestori locali sono molto penalizzati: questo è l'indirizzo che
emerge dal disegno di legge.
La terza categoria di soggetti, i cui interessi questo disegno
affronta, cioè i consumatori, che io vorrei tradurre in 2 settori:
interesse dei consumatori per la salute, interesse dei consumatori
per l'informazione, qui dobbiamo prendere atto purtroppo di
decisioni prese tempo fa dalla Regione, decisioni che questa
Regione non ha avuto il coraggio di assumere. Quando già nel 2000
si potevano approvare dei limiti di precauzione per quanto riguarda
la salute, questa Regione non ha voluto farlo, togliendosi una
possibilità di intervenire e di decidere, lei, qual era il livello
di salute che voleva garantire ai residenti. È chiaro che oggi non
è più possibile intervenire a cose ormai fatte, ma era 5 anni fa
che andava definito questo con forza e adesso se ne portano le
conseguenze, e adesso sì possiamo ricorrere a tutti gli
"escamotages" delle aree sensibili, degli obiettivi di qualità, di
precauzione che possiamo anche mettere nella legge e questo
cercheremo di farlo dove possibile per ricordare che questo è un
principio importante, ma su questo elemento la Regione ha perso una
possibilità di esercitare la propria autonomia.
Sentivo prima il Presidente che diceva: "potremmo anche, noi in
modo autonomo, intervenire sulla legge sul fumo per quanto riguarda
il casinò"; qui è in gioco una cosa molto più importante, che è la
salute di tutti! La Regione non ha voluto allora assumere questa
decisione, non ha voluto allora decidere il livello
qualitativamente alto da garantire alla popolazione, e adesso è
costretta a ottemperare a certi limiti che, sappiamo, sono incerti,
limiti su cui la letteratura scientifica non è così univoca, perché
nessuno ha mai fatto delle esperienze...
(interruzione del Presidente della Regione, fuori
microfono)
... io continuo a dire che anche Umberto Veronesi, per quanto
sia esperto, non può sapere tutto! Quello che manca
scientificamente è stata l'individuazione nei tempi lunghi delle
conseguenze di alcune radiazioni, tant'è vero che se fosse una
situazione non preoccupante, vorrei capire perché allora la legge
prevede che nei siti sensibili presso gli ospedali, le scuole, gli
asili, i luoghi di ritrovo, bisogna rispettare alcuni limiti!
Questo vuol dire che per il principio di precauzione si può anche
decidere la precauzione che uno vuole ottenere. Questa battaglia è
stata persa 5 anni fa; capisco che non può essere rifatta adesso,
ma mi rendo conto che su questo aspetto non abbiamo fatto alcun
passo avanti e purtroppo su questo tema non abbiamo neanche potuto
parlare, avere il riscontro da parte dei tecnici dell'"ARPA",
perché in commissione questo è stato impedito.
Vorrei sottolineare come il lavoro dei Consiglieri sia impedito
da chi non si preoccupa di far arrivare in tempo le informazioni ai
Consiglieri prima del Consiglio, in modo tale che si possa
esercitare il diritto agli emendamenti; voglio poi sottolineare che
in Commissione non si accetta di audire le persone tecniche che su
questo aspetto avrebbero potuto darci una serie di informazioni
interessanti.
Presidente - Per quanto concerne i pareri, credo che sia
opportuno un invito esplicito al CPEL di fornirli in modo
tempestivo alle commissioni, in modo che poi i commissari possano,
sulla base di quelle informazioni, formulare eventuali
emendamenti.
Sono le 12,54; credo che possiamo interrompere, qui, i nostri
lavori e riprendere la discussione generale alle 15,30 dopo la
vaccinazione.
La seduta è tolta.
---
La séance se termine à 12 heures 54.
