Classificazione
ASSISTENZA SOCIALE
Disabili



Oggetto del Consiglio n. 1499 del 11 maggio 2022 - Resoconto
OGGETTO N. 1499/XVI - Interpellanza: "Intendimenti per la
tutela degli utenti dell'ambulatorio per i disturbi dello spettro
dell'autismo nell'adulto".
Bertin (Presidente)
- Punto n. 36 all'ordine del giorno;
la parola al consigliere Manfrin.
Manfrin (LEGA VDA) -
Con quest'iniziativa cerchiamo di
accendere un riflettore su un evento che ha gettato nello sconforto
le numerose famiglie che fanno riferimento al Dipartimento di
salute mentale per la gestione delle persone affette da disturbi
dello spettro autistico, perché in data 16 marzo 2022 il referente
dell'ambulatorio che si occupa di curare questi disturbi ha
rassegnato le sue dimissioni, ed è stato un po' un fulmine a ciel
sereno, una notizia che chiaramente si è diffusa - anche se non è
stata riportata da alcun organo d'informazione - ma che sicuramente
ha causato parecchio scompiglio fra le famiglie che facevano
riferimento a questo servizio.
Che cos'è accaduto? È accaduto che queste dimissioni, per quanto
siano state considerate repentine, in realtà erano state precedute
da un altro atto, ovvero dalle dimissioni effettuate a maggio del
2019 sempre dal dottor D.M. che si era dimesso dalla dipendenza
della USL della Valle d'Aosta per motivi che lui ha definito
strettamente professionali in una lettera di cui abbiamo potuto
prendere visione, nella quale denuncia il fatto di essere in
radicale disaccordo con le modalità di gestione dei servizi e del
personale da parte del direttore del Dipartimento di salute
mentale.
È stato anche evidenziato - siccome il dottor D.M. è un
apprezzato esperto di questa patologia - in questa comunicazione
che a quei tempi, a fronte delle richieste delle famiglie di
continuare ad occuparsi di questa patologia e di coloro che sono
affetti da autismo, egli aveva accettato nell'ottobre 2019
l'incarico di referente dell'ambulatorio per disturbi dello spettro
autistico dell'adulto; a quanto da lui stesso comunicato, riferisce
che da allora le criticità che lo avevano portato alle precedenti
dimissioni sono rimaste invariate - così scrive lui - se non
addirittura peggiorate.
Rispetto a questo, abbiamo potuto leggere il carteggio tramite
una richiesta di accesso agli atti che è intercorso fra il dottor
D.M. e la direzione del Dipartimento di salute mentale, che scrive
che, per evitare ogni forma d'interruzione dei percorsi terapeutici
delle prestazioni sanitarie a favore degli utenti affetti da
disturbi dello spettro autistico, ha previsto l'affiancamento e la
successiva sostituzione del dottor D.M. con il direttore del
Dipartimento in questione.
Scrive però in questa missiva il direttore del Dipartimento che
la scrivente provvederà a proseguire le attività ambulatoriali
suddette, inoltre sono in corso accordi con il dottor K. per
l'identificazione di una figura disponibile ad affiancare la
scrivente.
Qui nasce un piccolo problema perché il dottor K., che lavora in
Piemonte e che è uno dei massimi esperti di autismo, in realtà ha
un piccolo problema perché o lui o qualcuno del suo staff non è mai
stato contattato per affiancare nelle attività per il semplice
motivo che essi non possono svolgere attività clinica extra
regionale, lavorando nella ASL città di Torino, né visite
specialistiche domiciliari, perché è proibito dal loro contratto.
Quindi il dottor K. ha specificato che quella proposta al direttore
del Dipartimento era una semplice attività formativa, nessun
affiancamento.
Qui nasce già un primo problema rispetto a quelle dimissioni,
perché da una parte si dice che in realtà questo sarà un primo
periodo che vedrà poi l'affiancamento di questi professionisti, in
realtà quest'affiancamento non può sussistere ma vi sarà soltanto
un'attività di formazione.
Un affiancamento confrontato con attività formativa ha una
differenza che passa tra un fiume e un oceano, lei poi, Assessore,
sicuramente lo saprà.
In quell'iniziativa le associazioni che si occupano di questo
problema e di questa criticità hanno chiesto un incontro con i
responsabili per chiedere di capire che cosa stava accadendo nel
merito della gestione di quest'ambulatorio.
Da quello che so, se non con la USL, altri incontri da allora
non si sono svolti ma spero che l'Assessore potrà smentire tutto
questo e potrà invece confermarci che incontri ci sono stati; dalle
informazioni che ho potuto recuperare non ci sono stati incontri in
questo senso e siamo a metà maggio, quindi è, evidentemente, un
grosso problema; però quello che abbiamo potuto osservare, anche
nel merito di queste dimissioni, è che ci sono tre criticità: la
prima è che il dottor D.M. dedicava all'ambulatorio quattro ore
ogni lunedì mattina; il nuovo orario, preso in carico dal direttore
del Dipartimento di salute mentale, è invece di tre ore ogni
mattina.
Noi ci troviamo di fronte a un aumento delle diagnosi di
soggetti con autismo di adulti, però invece di aumentare il monte
orario e le risorse, si taglia un'ora di ambulatorio, quindi
sicuramente questo rappresenta una criticità e non si capisce come
mai l'orario di questo ambulatorio venga ridotto di un'ora.
Su questo mi permetto di aprire una parentesi: se al momento le
visite sono poche è perché l'ambulatorio con la nuova gestione è
attivo da una settimana e molte famiglie non si fidano di un nuovo
referente - almeno così ci è stato riferito - quindi evidentemente
forse provare ad aumentare le ore ma capire che cosa accade fra le
famiglie sarebbe - secondo me - opportuno.
Considerato però, proseguendo su questa riflessione, l'orario di
tre sole ore settimanali, che cosa può fare - e questa è una
seconda domanda che vi pongo - chi ha bisogno di consulenze o
visite al di fuori di quell'orario? Perché credo che sia un
problema non da poco.
Infine, per prenotare le visite, purtroppo, a oggi bisogna
mandare una mail direttamente al direttore del Dipartimento di
salute mentale; noi riteniamo che invece la soluzione migliore
potrebbe essere filtrare le telefonate dalla segreteria o da un
sistema che consenta di tracciare le prenotazioni per verificare la
necessità di liste d'attesa in maniera trasparente; sarebbe anche
carino, secondo me, capire quali modalità s'intendano adottare per
garantire la trasparenza e la condivisione delle prenotazioni.
Detto questo, io non penso di dire cose che l'Assessore non
conosce, però io penso che ci troviamo di fronte a un settore
particolarmente delicato, ci troviamo ad avere a che fare con una
disabilità che richiede un approccio che sicuramente deve essere
importante, che deve essere studiato, fatto con l'ausilio di
professionisti e penso che lei lo saprà, Assessore, ma il problema
dello spettro autistico è proprio che i cambiamenti, soprattutto i
cambiamenti dei punti di riferimento, creano davvero uno
smarrimento negli utenti e quindi vengono a far mancare, magari a
fare compiere passi indietro a persone che hanno una costante
necessità di sostegno.
Credo di aver elencato alcune criticità, ce ne sono delle altre,
a cominciare dal progetto Valatypical, ma penso che avremo anche
modo di parlare di questo tema che sicuramente è un'altra criticità
che riguarda il mondo dell'autismo, ma penso che - già banalmente
con queste domande - capire come mai ci siano state queste
dimissioni e ci sia stata questa rotta di collisione fra il dottor
D.M. e il direttore del Dipartimento di salute mentale sia
assolutamente importante - perché in teoria un qualcosa che
dovrebbe semplicemente portare a tutelare persone che sono
effettivamente molto deboli e che hanno necessità di avere un
ausilio e soprattutto le famiglie hanno necessità di avere un punto
di riferimento stabile che comprenda le necessità... - e deve
portarci a riflettere sul perché arrivano questi dimissioni, perché
io non penso che sia per questioni personali, d'altra parte lo
stesso dottor D.M. lo scrive nero su bianco, dicendo che queste
sono dimissioni motivate da motivazioni professionali.
A fronte di quanto ho premesso e a fronte di quello che spero di
aver illustrato in maniera adeguata, con quest'interpellanza,
Assessore, le domando quali siano le compatibilità evidenziate dal
referente uscente, quali siano le risultanze dell'incontro con
l'Associazione ANGSA VdA APS, peraltro richieste ma non so se
avvenute, e quali siano le azioni che l'Amministrazione intende
intraprendere per tutelare utenti e familiari dell'ambulatorio per
disturbi dello spettro dell'autismo nell'adulto.
Presidente -
Per la risposta, l'assessore Barmasse ne ha
facoltà.
Barmasse (UV) -
È sicuramente un argomento molto
importante, anche perché in Assessorato in questo periodo - in
questo anno e mezzo - abbiamo lavorato tanto su quest'attività,
quindi con riferimento all'oggetto dell'interpellanza voglio
anzitutto esprimere il mio dispiacere per le dimissioni rassegnate
dal referente dell'ambulatorio per i disturbi dello spettro
dell'autismo.
In questi anni l'Assessorato e l'Azienda USL hanno lavorato con
molto impegno per dare risposte concrete ed efficaci ai soggetti
con autismo e l'ambulatorio ha rappresentato un'importante azione
per una seria presa in carico delle problematiche personali dei
singoli assistiti, e questo penso che possa essere confermato dalle
famiglie.
Al fine di individuare i più appropriati piani terapeutici
individualizzati, il referente dell'ambulatorio ha anche svolto un
determinante e apprezzabile lavoro in qualità di Case Manager per
l'inserimento degli utenti presso il servizio semi residenziale
Myosotis per costruire insieme al servizio stesso e alle famiglie
degli utenti delle risposte adeguate che si sono tradotte in
efficaci progetti terapeutici riabilitativi personalizzati.
Il referente dell'ambulatorio, nel comunicare le proprie
dimissioni, ha riferito motivi strettamente professionali che lo
hanno visto in radicale disaccordo con le modalità di gestione dei
servizi e del personale da parte dell'attuale direttore del
Dipartimento di salute mentale.
Alla luce delle suddette dimissioni, l'Associazione ANGSA ha
chiesto un incontro con l'Azienda USL e l'Assessorato. Si sono così
tenuti due incontri: il primo ha avuto luogo il giorno 23 marzo
presso l'Azienda sanitaria con il direttore del Dipartimento di
salute mentale; il secondo si è svolto il giorno 30 marzo in
Assessorato alla presenza anche del direttore generale dell'Azienda
USL.
ANGSA ha manifestato grande preoccupazione, poiché si teme che
l'importante e difficile lavoro svolto in questi ultimi anni possa
essere compromesso con delle gravi conseguenze per gli utenti dei
servizi.
Il direttore generale ha informato che il Dipartimento di salute
mentale ha comunque già proposto delle soluzioni alternative di
gestione dell'ambulatorio alle quali lei ha fatto riferimento,
anche esplorando la possibilità di coinvolgere altri psichiatri
competenti in materia di autismo. Sul fatto che il medico in
questione possa svolgere solamente una consulenza e non lavorare
attivamente nella nostra Azienda questo è vero, perché sono delle
notizie e dei riferimenti che abbiamo anche noi constatato.
Nell'incontro in Assessorato abbiamo condiviso che sarebbe stato
importante incontrare il referente dell'ambulatorio autismo
dimissionario, per meglio comprendere le sue istanze e capire se vi
potessero essere dei margini per evitare le dimissioni.
L'incontro ha avuto luogo in data 8 aprile, ma non ha purtroppo
portato alla revoca delle dimissioni del medico, il quale ha
confermato il permanere delle ragioni che lo avevano portato a tale
scelta.
Presidente -
Per la replica, consigliere Manfrin.
Manfrin (LEGA VDA) -
La ringrazio anche per le ammissioni
che giustamente lei ha fatto rispetto a quanto le ho evidenziato
sulle collaborazioni, però a questo punto chiaramente rimane il
problema.
Giustamente lei ci ha detto che sono state riscontrate queste
criticità che riguardano un livello - definirei personale -
d'incompatibilità professionale tra il responsabile
dell'ambulatorio e il direttore del Dipartimento. Quello che però a
questo punto le chiedo è "Quali sono queste criticità", perché lei,
Assessore, non ce le ha elencate, ha detto che sono esclusivamente
professionali però ci piacerebbe comprendere, perché, ripeto, un
conto è l'incompatibilità personale, due persone possono anche
starsi antipatiche, avere visioni differenti, ma collaborare e
lavorare soprattutto nell'interesse del paziente che, come ho già
ricordato - e ha ricordato anche lei - e la ringrazio, è
sicuramente un paziente particolarmente fragile, però dato per
assodato questo, il problema è: "Ma quali sono queste differenze?"
Perché in teoria, da quello che possiamo immaginare tutti, chi
lavora nell'ambito sanitario quale unico obiettivo dovrebbe avere
quello del benessere del paziente, penso che su questo siamo tutti
d'accordo. Allora se ci sono delle contrarietà, delle criticità, se
ci sono delle differenze di vedute... su quale iniziativa, su quale
disposizione, su quali procedure adottare per poter far stare al
meglio il paziente? quali sono queste differenze di vedute? Perché,
come lei ci ha detto, nell'incontro dell'8 aprile queste si sono
rivelate così talmente insanabili da far abbandonare
definitivamente il direttore dell'ambulatorio?
Sarebbe, secondo me, importante evidenziare quali sono queste
criticità e capire fra le due parti effettivamente quali sono le
distanze e se magari il dottore dimissionario aveva ragione o
magari aveva torto.
Di questo però non ce ne ha parlato ma penso e spero che magari
ne potremo parlare più approfonditamente in futuro.
Rispetto alla mancata collaborazione, rispetto al taglio delle
ore, per esempio, delle prestazioni, però anche su questo,
Assessore, io le chiederei delle risposte perché già fare a meno di
un professionista che si occupava in maniera appassionata di un
ambulatorio è stato un duro colpo da parte delle famiglie, se a
questo aggiungiamo il taglio addirittura di un'ora del servizio, è
evidente che queste famiglie non possono che rimanere
spiazzate.
Quali sono le motivazioni che portano a un tale taglio di ore da
dedicare a quest'ambulatorio? Perché io obiettivamente non ne ho
viste. Un conto è se ci fosse una riduzione delle diagnosi, un
conto se ci fosse una riduzione di pazienti, un conto è se ci fosse
già un servizio ampiamente seguito in maniera ottimale, ma, a
fronte di queste dimissioni, probabilmente forse un aumento - o
perlomeno il mantenimento degli orari originari che si erano avuti
e che si erano utilizzati fino a quel momento - poteva essere un
viatico nel trovare una soluzione. Invece se abbiamo una riduzione
e non abbiamo riferimenti per necessità al di fuori di quegli
orari, e ancora, se ogni appuntamento deve essere preso
direttamente con il direttore del Dipartimento di salute mentale e
non vi è invece una possibilità di avere una traccia delle
prenotazioni e le necessità delle famiglie che si rivolgono al
servizio di ambulatorio del Dipartimento salute mentale per capire
qual è la platea a cui rivolgersi, credo che questo non possa che
aprire una grossa criticità sul servizio che evidentemente si
scarica poi sugli utenti finali e sulle famiglie.
Ho lasciato per ultimo il progetto Valatypical che è centrato
sul problema dell'autismo e sul benessere a cui tendere per gli
utenti e per le famiglie; Lei di questo non ha fatto accenno, io
penso che potremmo approfondirlo nelle prossime settimane perché
quello che si è aperto con quel progetto, credo che sia una grossa
criticità di cui lei, immagino e spero, sia a conoscenza.
Mi sarebbe piaciuto un suo cenno e un suo passaggio su questo
tema, non l'ho colto e quindi avremo modo di parlarne.
