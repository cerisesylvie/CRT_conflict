Classificazione
ASSISTENZA SANITARIA E OSPEDALIERA
Presidio ospedaliero
BILANCIO E CONTABILITA' REGIONALE
ORDINE PUBBLICO - FORZE ARMATE
Caserme e carceri



Oggetto del Consiglio n. 594 del 16 luglio 2014 - Resoconto
OGGETTO N. 594/XIV - Interpellanza: "Modalità di
finanziamento dei lavori per la realizzazione della nuova ala
dell'Ospedale regionale e per la ristrutturazione della Caserma
Testafochi di Aosta".
Presidente -
Ha chiesto la parola, per l'illustrazione,
il collega Fabbri; ne ha facoltà.
Fabbri (UVP)
- Grazie Signor Presidente.
Signor Assessore, con questa nostra interpellanza vogliamo
ritornare, per l'ennesima volta, sul tema della sostenibilità delle
grandi opere e affrontarla non tanto dal punto di vista della
sostenibilità gestionale, quanto dal punto di vista della
sostenibilità finanziaria. Queste opere...ci riferiamo
particolarmente al nuovo Ospedale Parini, alla ristrutturazione
della Testafochi, alla costruzione della nuova Università...a noi
risulta che si tratta di un investimento finanziario di circa 180
milioni di euro: 150 milioni per l'Ospedale e 30 milioni per questa
prima fase della costruzione della nuova Università, anche con gli
accordi con le Forze armate, chiaramente.
Ora, in questa sede, e con questa interpellanza, assolutamente
non vogliamo entrare nel merito della funzionalità di queste opere,
avremo modo di parlarne, ne abbiamo già discusso a lungo e ci
ritorneremo quando sarà il caso. Vorremmo semplicemente chiarire in
quest'aula quanto incideranno questi vertiginosi investimenti sul
bilancio regionale. Sappiamo chiaramente che il finanziamento è un
finanziamento extrabilancio, ma si tratta pur sempre di un ricorso
al credito bancario, credito bancario che comporta chiaramente un
rientro dei capitali con relativi interessi sullo stesso capitale.
Sappiamo che questo onere oltretutto dovrebbe rientrare nel
bilancio regionale nella funzione obiettivo 15 - che io sono andato
a vedermi - in cui, nella programmazione 2014-2016, sono previsti
circa 72 milioni per il 2014, per poi stranamente diminuire,
soprattutto nel 2016, contrariamente alla logica che ci dice che
dovrebbe aumentare, se noi andiamo ad aumentare il ricorso al
credito anche con azioni extrabilancio. Per cui non si capisce bene
se certi costi siano già stati calcolati, non avendo neanche alla
fine poi la certezza che Finaosta, dopo il fallimento dei primi
tentativi di ricerca di finanziamento, stia riuscendo ad avere
questi finanziamenti stessi.
Noi, con questa nostra interpellanza, vogliamo che ci venga
spiegato qual è la previsione dell'incidenza sul bilancio di questo
ricorso al credito per questi eventuali 180 milioni. La ringrazio
per la risposta.
Presidente
- Grazie. Ha chiesto la parola, per la
risposta da parte del Governo, l'Assessore Perron; ne ha
facoltà.
Perron (UV)
- Grazie Presidente.
Collega Fabbri, le opere che lei richiamava sono finanziate con
un'operazione di indebitamento presso la gestione speciale di
Finaosta, ai sensi dell'articolo 40 della legge regionale 10
dicembre 2010, n. 40, cioè la legge finanziaria per gli anni
2011-2013. Quindi, se lei va a prendere l'articolo 40 di questa
legge, trova esattamente spiegato, all'articolo 2, comma b),
piuttosto che comma c), gli esatti importi, ma riassumo: il comma 2
di questo articolo 40, come le dicevo, rimanda pertanto a questi
commi e all'articolo 35, quindi il comma 2 in modo particolare
riguarda il Presidio ospedaliero "Umberto Parini". L'articolo 40 di
questa legge è stato integrato l'anno successivo dall'articolo 52
della legge regionale 13 dicembre 2011, n. 30, anche qui legge
finanziaria per gli anni 2012-2014, quindi tutti gli importi che
adesso le leggo, collega, sono comunque esattamente contenuti in
norme di legge. Quest'articolo 40 ha rideterminato l'autorizzazione
all'indebitamento presso il fondo della gestione speciale di
Finaosta in complessivi euro 371 milioni fino al 2016, e ha
determinato l'onere a carico del bilancio della Regione per il
triennio 2012-2014 in euro 7 milioni 500 mila per il 2012, in 14
milioni per il 2013 e in 21 milioni per il 2014. Lo stesso articolo
ha inoltre previsto che l'onere a carico, a partire dal 2015,
sarebbe determinato ancora con legge di bilancio.
La Giunta regionale, poi, il 4 marzo 2011 ha adottato la
deliberazione n. 453, con la quale si conferiva un incarico a
Finaosta per il ricorso all'indebitamento a sostegno degli
investimenti regionali previsti dall'articolo 40 della legge
40/2010 si trattava quindi di un impegno di spesa. Questa
deliberazione è stata modificata con le deliberazioni, poi le do
esattamente le delibere se le servono, la deliberazione 1057 del
2012, la 1338 del 2012, la 1018 del 2013, e, ultimamente, con la 82
del gennaio 2014. Queste deliberazioni di modifica hanno
sostanzialmente rimodulato gli interventi tra di loro e, negli
anni, senza modificare l'importo complessivo del mutuo che rimane
autorizzato in complessivi 371 milioni. Da ultimo, questa
deliberazione del 2014, la 82, è stata adottata in attuazione della
disposizione introdotta dall'articolo 26 della legge finanziaria
per gli anni 2014-2016, che ha ampliato gli interventi finanziabili
con il mutuo presso la gestione speciale di Finaosta, introducendo
le seguenti opere di protezione da colate di detrito, frane e
inondazioni e investimenti su strade stradali.
Se lei va a recuperare la delibera 82 del 2014 trova quindi il
piano degli investimenti delle due opere oggetto
dell'interpellanza, che è il seguente: il mutuo per il parcheggio
dell'Ospedale è un mutuo di 14 milioni e 90 mila, il mutuo
dell'Ospedale è un mutuo di 124 milioni e 634 mila, il mutuo
relativo all'altra opera, il cosiddetto "triangolo", è un mutuo di
9 milioni e 500 mila; a queste si aggiungono le opere che lei
citava: il mutuo per le caserme e l'eliporto, che è un mutuo di 27
milioni e 500 mila, e il mutuo per la Testafochi e quindi
Università 1° lotto (sottolineo 1° lotto), che è un mutuo di 5
milioni 656 mila. Quindi, nello specifico degli interventi, voglio
precisare che l'intero importo autorizzato in legge per il Presidio
ospedaliero "Parini" di 148 milioni 224 mila trova copertura nel
mutuo. Per quanto riguarda l'Università, l'importo finanziato
tramite mutuo è pari, come ho detto, a 27 milioni 500 mila per la
ristrutturazione delle caserme e 5 milioni 656 mila per la
ristrutturazione della Testafochi. Se posso riprenderò dopo il
discorso dell'Università, facendole alcune considerazioni fornitemi
dai lavori pubblici.
Sul punto 2, la deliberazione 453 autorizzava la liquidazione a
Finaosta della spesa derivante dall'operazione di indebitamento di
cui al punto 2 del deliberato, determinato quindi in complessivi
euro 630 milioni (questo vale sia per la quota interessi ed oneri
connessi, sia per la quota di rimborso del capitale), a decorrere
dal 2011 e fino al 2035 degli importi che, di seguito, riassumo:
per il 2011 la somma era di 2 milioni e mezzo, per il 2012 la somma
era di 7 milioni e 500 mila, 2013 la somma è di 14 milioni, 2014 la
somma è di 21 milioni, per il 2015 la somma è di 29 milioni e 500
mila; dall'anno 2016 all'anno 2030 compresi, la somma è di 31
milioni, per l'anno 2031 la somma è di 29 milioni, per l'anno 2032
la somma è di 25 milioni, per l'anno 2033 la somma è di 19 milioni
500 mila, per l'anno 2034 la somma è di euro 12 milioni e 500 mila
e per l'anno 2035 la somma è di 4 milioni e 500 mila. Se lei va a
vedere sempre la delibera 82 del 2014 è stato rivisto in
diminuzione, però, gli impegni per la restituzione del mutuo per
gli anni 2014 e 2016, cioè per il 2014 ci sono 8 milioni e 600 mila
in meno, per il 2015 ci sono 10 milioni in meno e per il 2016 ci
sono 4 milioni in meno. Quindi gli impatti (lei mi chiedeva
questo), gli impatti previsti e accantonati e impegnati a bilancio
per onorare il debito complessivo per i 371 milioni di euro sono
quindi quelli che le ho citato, non glieli ricapitolo tutti, sono
conseguenti all'impegno del quale ho detto prima. Voglio solo
ancora dirle che gli impatti di questa operazione di indebitamento
non sono sulla funzione obiettivo 15, cioè oneri non ripartibili,
ma sono imputati alla funzione obiettivo 11, e cioè lo sviluppo
economico, trattandosi tecnicamente di trasferimenti a
Finaosta.
Riprendo, come le dicevo, il tema dell'Università. Dunque,
l'investimento complessivo del 1° lotto dei lavori - il progetto
esecutivo è stato valutato positivamente con delibera di Giunta
1504 del 13 settembre 2013 - tenuto conto anche degli oneri per
servizi di progettazione, ammonta a 46 milioni 761 mila euro, di
cui 4 milioni e 638 mila trasferiti a Finaosta, in parte già spesi,
ai sensi della convenzione che all'epoca, a marzo 2010, era stata
sottoscritta tra la Regione, la nuova Università e Finaosta. Le
spese per l'esecuzione del 1° lotto di lavori ammontano a 42
milioni di euro - lascio perdere le cifre, collega Fabbri - di cui
39 milioni di euro per lavori e somme a disposizione, 318 mila euro
per spese tecniche per la fase realizzativa e 2 milioni 730 mila
euro per direzione lavori, e trovano copertura in questo modo: per
3 milioni 148 mila euro su risorse finanziarie già in capo a
Finaosta, per 33 milioni 320 mila euro a valere sul bilancio di
gestione per il triennio 2013-2015, che sono stati impegnati con
deliberazione di Giunta regionale 1699 dell'ottobre 2013, e per la
parte restante fino alla concorrenza massima di euro 5 milioni 656,
la cifra che evocavo prima a valere sul piano degli interventi e
del fabbisogno finanziario, che è stato approvato dalla Giunta
regionale con deliberazione 1018 del 2013, in attuazione degli
articoli 40 (che citavo prima) della legge regionale 40 del 2010 e
52 della legge regionale 30/2011. La cifra utilizzata potrà essere
inferiore...termino, Presidente...a seguito delle economie
derivanti all'aggiudicazione della gara d'appalto.
Per quanto riguarda gli interventi relativi alla
ristrutturazione delle Caserme Ramires e Battisti e dell'eliporto
di Pollein, di cui all'accordo del programma sottoscritto fra il
Ministero della difesa, l'Agenzia del demanio, la Regione, il
Comune di Aosta, che complessivamente ammontano a 27 milioni 900
mila, si precisa che i medesimi trovano copertura per 27 milioni
500 mila euro a valere sul mutuo Finaosta e, per la differenza, a
valere su risorse già trasferite a Finaosta. Mi rendo conto,
collega Fabbri, che ho forse un po' complicato, ma tutti gli atti
sono riconducibili ad atti di deliberazioni di Giunta o ad atti
riconducibili a norme finanziarie. Sono comunque disponibile, se lo
ritiene opportuno, per fornirle nel dettaglio l'elencazione di
quanto ho risposto. Grazie.
Presidente
- Grazie. Ha chiesto la parola il collega
Fabbri, per la replica; ne ha facoltà.
Fabbri (UVP)
- Sì, grazie.
Certo, una relazione dettagliatissima, di cui la ringrazio e di
cui, se poi mi vorrà dare una copia, è veramente una bella sinossi
da consultare. Il discorso, la razionalità, la
ratio
di
questa interpellanza era al di là naturalmente di accertarsi...ma
chiaramente era fuori dubbio che le delibere non si sarebbero
potute fare se tutti questi finanziamenti non avevano coperture,
eccetera...in realtà, la razionalità di questa interpellanza era di
nuovo sollecitare, per l'ennesima volta, come questi tipi di grandi
opere "ingessino" il nostro bilancio, anche se, come si diceva già
prima, il finanziamento è extrabilancio, al di fuori del bilancio
regionale; lo ingessano perché - l'abbiamo detto mille volte - con
tutti questi indebitamenti dreneranno una liquidità notevolissima
che non potrà essere poi riversata nell'economia regionale nelle
varie piccole opere che noi ci auguriamo che rimettano in moto
l'economia valdostana. E volevamo appunto con questa nostra
interpellanza riportare questo tipo di problematica.
Per quanto riguarda l'incidenza di questi debiti che ci stiamo
facendo sul Patto di stabilità, io non ho capito se incidano, se
non incidano...su quanto, anche lì, blocchino quella che è una
delle funzioni principali della nostra autonomia. Lei mi dice che
sono
a latere
? Io ho qualche dubbio, però ne potremo parlare
poi più approfonditamente. Intanto, siamo di nuovo a parlare di
queste grandi opere, sulla loro opportunità o, almeno,
sull'opportunità che ci sia un ridimensionamento di queste cose.
Grazie.
Presidente
- Grazie. Il punto 13 dell'ordine del giorno è
rimandato perché il collega Bertin è ancora assente. Passiamo al
punto 14 dell'ordine del giorno.
