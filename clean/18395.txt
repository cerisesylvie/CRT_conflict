Classificazione
ASSISTENZA SANITARIA E OSPEDALIERA
BILANCIO E CONTABILITA' REGIONALE


Resoconto integrale del dibattito dell'aula
Oggetto del Consiglio n. 1501 del 28 luglio 2000 - Resoconto
OGGETTO N. 1501/XI Disegno di legge: "Intervento
straordinario in materia di spesa sanitaria regionale.
Modificazione alla legge regionale 3 gennaio 2000, n. 1". (Legge
finanziaria per gli anni 2000-2002).
Articolo 1 (Finalità)
1. Con la presente legge la Regione effettua un intervento
straordinario finalizzato a rideterminare la spesa sanitaria
regionale di parte corrente a carico del bilancio di previsione
della Regione per l'anno 2000.
Articolo 2 (Rideterminazione della spesa sanitaria regionale.
Modificazione alla legge regionale 3 gennaio 2000, n. 1)
1. La spesa sanitaria regionale di parte corrente determinata,
per l'anno 2000, in lire 280.855 milioni (euro 145.049.502)
dall'alinea dell'articolo 17, comma 1, della legge regionale 3
gennaio 2000, n. 1 (Legge finanziaria per gli anni 2000/2002), è
rideterminata in lire 325.269 milioni (euro 167.987.420).
2. I trasferimenti complessivi all'azienda USL determinati, per
l'anno 2000, in lire 259.335 milioni (euro 133.935.349)
dall'articolo 17, comma 1, lettera a), della l.r. 1/2000, sono
rideterminati in lire 296.692 milioni (euro 153.228.631).
3. L'assegnazione all'azienda USL quale quota indistinta per il
finanziamento di spese correnti, comprensive della mobilità
sanitaria, determinata, per l'anno 2000, in lire 247.200 milioni
(euro 127.668.145) dall'articolo 17, comma 1, lettera a), n. 1)
della l.r. 1/2000, è rideterminata in lire 271.557 milioni (euro
140.247.487) (cap. 59900).
4. Dopo il n. 8) della lettera a) del comma 1 dell'articolo 17
della l.r. 1/2000 è aggiunto il seguente:
"8bis) rinnovo contratti e convenzioni del personale medico e
veterinario, lire 13.000 milioni (euro 6.713.940) (cap. 59915 di
nuova istituzione).".
5. I trasferimenti straordinari all'azienda USL per il ripiano
del disavanzo di gestione dell'esercizio 1999 determinati, per
l'anno 2000, in lire 16.000 milioni (euro 8.263.310) dall'articolo
17, comma 1, lettera d), della l.r. 1/2000, sono rideterminati in
lire 23.057 milioni (euro 11.907.947) (cap. 59925).
Articolo 3 (Modalità di copertura della spesa)
1. Alla copertura del maggior onere di lire 44.414 milioni a
carico del bilancio della Regione per l'anno 2000, derivante dalle
autorizzazioni di spesa di cui all'articolo 2, si provvede:
a) quanto a lire 7.000 milioni mediante utilizzo, per
corrispondente importo, di maggiori entrate derivanti dalle quote
fisse di ripartizione sul gettito dell'I.R.P.E.F. accertate al
capitolo 1200;
b) quanto a lire 6.000 milioni mediante utilizzo per
corrispondente importo di maggiori entrate derivanti dalle quote
fisse di ripartizione dei proventi del lotto, al netto delle
vincite, accertate al capitolo 1420;
c) quanto a lire 15.000 milioni mediante recupero per
corrispondente importo delle disponibilità di fondi regionali
giacenti presso la Finaosta Spa sul fondo della gestione speciale
di cui all'articolo 5 della legge regionale 28 giugno 1982, n. 16
(Costituzione della società finanziaria regionale per lo sviluppo
economico della Regione Valle d'Aosta) (cap. 9905);
d) quanto a lire 1.414 milioni mediante utilizzo per 1.000
milioni di risorse iscritte al capitolo 69000 e per lire 414
milioni di risorse iscritte al capitolo 69020, a valere
rispettivamente sull'intervento B 1.1 (Legge quadro per la
riorganizzazione del sistema di incentivazione delle imprese) e per
lire 414 milioni sull'intervento D 1 (Ripristino ambientale e
paesistico della fascia della Doire Baltée) di cui all'allegato 1
al bilancio della Regione per l'anno 2000;
e) quanto a lire 15.000 milioni mediante assunzione di mutuo
passivo che la Giunta regionale è autorizzata a contrarre, ad un
tasso non superiore al tasso IRS a dieci anni aumentato di un punto
percentuale, per un periodo di ammortamento di dieci anni, oltre
preammortamento tecnico (cap. 11190, di nuova istituzione).
2. Alla copertura dell'onere derivante dalla autorizzazione a
contrarre il mutuo di cui al comma 1, lettera e), valutato in lire
525 milioni per l'anno 2000, in lire 2.135 milioni per l'anno 2001
e in annui euro 1.102.600 a decorrere dall'anno 2002 si
provvede:
a) per l'anno 2000 mediante utilizzo per lire 525 milioni delle
risorse iscritte al capitolo 60480 della parte spesa del
bilancio;
b) per gli anni 2001 e 2002 mediante utilizzo, delle risorse già
iscritte ai capitoli 69300 (lire 1.050 milioni per l'anno 2001 e
euro 503.000 per l'anno 2002) e 69320 (lire 1.085 milioni per
l'anno 2001 e euro 599.600 per l'anno 2002) del bilancio
pluriennale della Regione per il triennio 2000/2002;
c) per gli anni successivi alla copertura dell'onere si provvede
con legge di approvazione dei relativi bilanci.
Articolo 4 (Variazioni di bilancio)
1. Al bilancio della Regione per l'anno 2000 sono apportate le
seguenti variazioni sia in termini di competenza che di cassa:
a) Parte entrate
Variazioni in aumento
- Capitolo n. 1200 (Quote fisse di ripartizione sul gettito
dell'I.R.P.E.F. di cui all'articolo 2, lett. a) della legge 26
novembre 1981, n. 690)
lire 7.000.000.000
- Capitolo n. 1420 (Quote fisse di ripartizione dei proventi del
lotto, al netto delle vincite di cui alla lett. f) dell'articolo 4
della legge 26 novembre 1981, n. 690)
lire 6.000.000.000
- Capitolo n. 9905 (Recupero di somme giacenti sulla gestione
speciale Finaosta derivanti dai rientri dei finanziamenti
concessi)
lire 15.000.000.000
programma regionale 5.18
codificazione 05.01.00
- Capitolo n. 11190 (di nuova istituzione)
(Contrazione di mutui per il finanziamento della spesa
sanitaria)
lire 15.000.000.000;
b) Parte spese
Variazioni in diminuzione
- Capitolo n. 69000 (Fondo globale per il finanziamento di spese
correnti)
lire 1.000.000.000
- Capitolo n. 69020 (Fondo globale per il finanziamento di spese
di investimento)
lire 414.000.000
- Capitolo n. 60480 (Spese per la realizzazione di presidi socio
sanitari territoriali)
lire 525.000.000
Variazioni in aumento
- Capitolo n. 59900 (Trasferimenti all'Unità sanitaria locale
per il finanziamento delle spese correnti)
lire 24.357.000.000
- Capitolo n. 59925 (Ripiano del disavanzo di gestione
dell'Unità sanitaria locale della Valle d'Aosta)
lire 7.057.000.000
programma regionale 2.2.3.01
Codificazione 1.1.1.5.7.2.8.8
- Capitolo n. 59915 (di nuova istituzione) (Finanziamento
aggiuntivo all'Unità sanitaria locale per l'applicazione del
contratto di lavoro del personale medico e veterinario)
lire 13.000.000.000
Variazioni in aumento
- Capitolo n. 69300 (Quota interessi per ammortamento di mutui
da contrarre)
lire 525.000.000.
Articolo 5 (Dichiarazione d'urgenza)
1. La presente legge è dichiarata urgente ai sensi dell'articolo
3, comma terzo, dello Statuto speciale per la Valle d'Aosta ed
entrerà in vigore il giorno successivo a quello della sua
pubblicazione nel Bollettino ufficiale della Regione.
Président
Au sujet du projet de loi n° 88 la
II
ème
Commission a exprimé à la majorité son avis
favorable. Le Conseil permanent des collectivités locales a
également émis un avis favorable.
La parole au rapporteur, Conseiller Borre.
Borre (UV)
Un intervento straordinario in materia di spesa
sanitaria regionale crea sicuramente una risonanza, tanto
nell'opinione pubblica, quanto in sede di confronto politico.
Le recenti leggi nazionali in materia di sanità parlano di USL
come azienda e, nell'opinione pubblica, questo richiama alla mente
pericoli di scelte che, a fronte di priorità economiche, non
tengono conto del "peso umano" che questo ambito porta in sé.
Per molti anni la sanità - fino ai primi anni '90 - in Italia è
stata finanziata "a piè di lista":
"dimmi quanto hai speso ed io
ti rimborso"
. Questo meccanismo non responsabilizzava alcuni
sul rapporto che lega: soldi spesi-prestazioni rese, per cui la
progressiva contrazione dei soldi a disposizione, unita ad un
bisogno sempre più "culturalmente" determinato della sanità, direi
quasi personalizzato, "raffinato", ha costretto il legislatore ad
imporre regole di "buon senso" che rapportino la spesa al
risultato, non perdendo di vista il bisogno espresso.
In una realtà piccola come la nostra il bisogno può essere
espresso quasi direttamente ai diretti responsabili, a coloro i
quali decidono quale modello di sanità offrire alla Valle
d'Aosta.
Pur tenendo conto delle regole di buona e corrente
amministrazione, questo modello di sanità si compone di una
personalizzazione altrove non facilmente perseguibile.
Una grande realtà lega le risorse per la sanità ad un bisogno
"medio" anche se non grossolano; faccio un esempio: compro per
tutti degli abiti di serie, nei grandi magazzini, questo per citare
"l'abito rattoppato" della lettera a "La Stampa" di circa due mesi
fa.
La nostra piccola realtà ha scelto di tenere conto più volte di
esigenze che, pur avendo un elevato peso umano, non avevano una
frequenza tale da giustificare azioni di sanità pubblica.
Anche se sarebbe presuntuoso ritenere di avere soddisfatto tutte
le necessità, e lungi dal ritenere questo meccanismo esente da
giudizi contrari, riportando l'esempio di prima, è come dire che in
molte occasioni invece che un abito di serie si è cercato di
offrire un abito su misura, di sartoria.
Tra un'offerta standardizzata ed un'altra attenta ai bisogni
espressi c'è tuttavia un percorso di apprendimento sugli strumenti
da utilizzare per spendere i giusti soldi per un corretto
servizio.
L'apprendimento è basato su tentativi e possibili errori,
richiede quindi tempo e assunzione di responsabilità da parte di
tutti. È questo che si è iniziato a fare. Infatti la Regione, vista
come azionista, sempre dall'autore di quella lettera a "La Stampa",
ha già messo in campo con la legge 5 opportuni strumenti di
verifica e controllo del finanziamento all'USL. È corretto infatti
aspettarsi che, a fronte di questi costi, cresca e si rafforzi una
capacità aziendale che, nel pieno esercizio della propria autonomia
gestionale, conduca una forte azione di controllo sulla spesa, già
a partire dall'accordo di programma.
È sicuramente questo infatti il momento in cui negoziare con la
Regione, le risorse necessarie per l'attuazione dei livelli sia di
qualità che di quantità da erogare, nel pieno rispetto delle
logiche di programmazione aziendale. Non dimentichiamo, però, che
l'azionista "vero" - colui che contribuisce con le tasse a fornire
una parte di quei finanziamenti - è il cittadino, per cui
l'Amministrazione, a fronte dei propri stanziamenti e
individuazione di obiettivi, ha scelto di ascoltare anche la sua
voce.
All'opinione pubblica, giustamente portata a valutare la sanità
per quanto e come risponde al bisogno - accoglienza, ridotte liste
di attesa - interessa poco un'analisi sulla spesa e sulle scelte
politiche che l'hanno determinata. Il metro di giudizio è
l'esperienza vissuta o trasmessa, e su questa esprime la propria
valutazione.
La valutazione che la stampa locale riporta è quella di una
sanità che non va malaccio ma da cui, date le risorse assegnate, ci
si potrebbe aspettare di più. Per noi, in quanto politici e
amministratori, si tratta di cosa diversa.
Ritengo dunque quasi normale, per quanto detto sopra, e per
quanto ho ancora da dire, che l'intervento finanziario in oggetto
sia finalizzato a rideterminare la spesa sanitaria di parte
corrente a carico del bilancio di previsione dell'Azienda USL della
Valle d'Aosta per l'anno 2000, dopo che dalle risultanze contabili
del conto consuntivo 1999, è emerso un disavanzo di gestione di
lire 33 miliardi e 57 milioni.
La corresponsabilità alle scelte, e soprattutto la
partecipazione alla programmazione socio-sanitaria regionale
comporta una possibilità concreta di esprimersi e formulare
proposte in corso d'opera, comporta la possibilità di un confronto
politico continuo e aperto a tutti, che offra anche l'opportunità
di conoscere gli elementi tecnici dell'analisi sulla spesa, i
vincoli a cui questa è subordinata, in modo da concentrare su di
essi il tono del confronto, assumendo ciascuno il proprio carico di
responsabilità.
L'avere distinto i due ambiti di riferimento - pubblico e
politico - non è operazione faziosa e strumentale, resa oltrepiù
artificiosa dal fatto che ciascuno di noi può esprimersi anche come
utente e privato cittadino.
Questa distinzione serve a collocare la legge nel suo giusto
ambito, per assegnarle il peso che essa ha in una realtà che è
comune oggi a tutte le altre regioni.
Il rapporto tra spesa e qualità non è di questi giorni e non
cesserà giustamente di esserlo in futuro, dal momento che la tutela
della salute della nostra popolazione è per tutti noi un diritto
fondamentale da rispettare.
Tuttavia ci è noto il fatto che la Valle d'Aosta si pone al
secondo posto in Italia per la spesa pro capite sanitaria, e che
questa collocazione è comune ad altre piccole realtà - non a caso
anch'esse a statuto speciale - che possono offrire un modello di
salute meno standardizzato e più personalizzato, sicuramente più
veicolato dai bisogni espressi da piccoli gruppi o, in casi di
particolare gravità ed emergenza, anche da un singolo
individuo.
Ricordo, solo a prova di quanto ho detto, che la Valle d'Aosta
ha recentemente acquistato un'apparecchiatura per la Risonanza
magnetica nucleare, ha avviato due programmi di "screening" per la
prevenzione dei tumori femminili e per il tumore della prostata -
solo per citare degli esempi noti a tutti - sui quali non possiamo
nasconderci che la scelta effettuata, a fronte di un grande
beneficio per la popolazione regionale, ha dei rapporti con i costi
sostenuti di segno negativo, cioè con certezza di diseconomicità,
che avrebbero indotto una qualsiasi regione a statuto ordinario a
desistere forse dall'iniziativa.
Questa legge, nel rideterminare la spesa sanitaria, rende
visibili tutti gli elementi che l'hanno prodotta ed offre anche un
contributo, seppur indiretto, al dibattito politico che già la
Corte dei Conti in questi ultimi giorni ha anticipato.
L'inevitabilità di un maggiore impulso al federalismo fiscale,
da parte delle Regioni, nel poter stabilire con piena libertà di
aliquota i propri sistemi di finanziamento, arriva proprio dalla
Corte dei Conti, per rispettare concretamente quel "patto di
stabilità" auspicato dal Governo centrale in materia di offerta
assistenziale.
Lo spunto offerto, alla Corte dei Conti, per esprimere questo
giudizio è stata proprio la pubblicazione dei deficit maturati
dalle Regioni nel corso dell'esercizio 1999 sulla sanità, che
raggiungono, in taluni casi, punte di quasi il 19 percento rispetto
l'anno precedente. Nel mirino della Corte dei Conti c'è il
particolare sistema di finanziamento del settore sanitario, che fa
riemergere vincoli, controlli e sanzioni che vanno a scapito di
incentivi all'efficienza, all'autonomia e alla responsabilizzazione
regionale e aziendale.
Nonostante la natura speciale del proprio Statuto e l'avvenuta
autodeterminazione fiscale in materia sanitaria, la Valle d'Aosta,
per rispettare il "patto di stabilità tra le Regioni", che
garantisce un'omogeneità di standard assistenziali su tutto il
territorio nazionale, si trova a dover seguire, al pari delle
Regioni a statuto ordinario, una serie di azioni e di vincoli che
ne limitano di fatto il mandato di autonomia, con la differenza che
le eventuali conseguenze in termini di aumento della spesa, per noi
non prevedono il ripiano da parte dello Stato.
Letto attraverso questi spunti, il disavanzo maturato
dall'Azienda USL e il conseguente intervento finanziario
straordinario da parte della Regione, assumono anche i toni di una
- seppur indesiderata - conseguenza operativa. Il disavanzo risulta
infatti composto da due fattori: il primo, attribuibile ad
un'assegnazione della quota indistinta, inferiore di circa 6
miliardi, all'anno precedente; il secondo, ad effettive maggiori
spese non tutte soggette alla possibilità di un controllo
finanziario da parte dell'Azienda.
Ad incidere maggiormente sull'incremento della spesa vi è stato
infatti il rinnovo contrattuale del personale del comparto, e il
pagamento degli arretrati su cui, evidentemente, in nessun modo era
possibile intervenire.
Oltre a ciò hanno generato la restante parte di spesa non
controllabile: il rinnovo delle attrezzature e delle procedure
informatiche necessarie ad affrontare senza rischi, come è
accaduto, il passaggio al nuovo millennio; i maggiori costi
relativi al rinnovo della polizza di assicurazione per la
responsabilità civile, causata dal recesso deciso in corso d'anno
dalla compagnia e che ha determinato la necessità di procedere
all'espletamento di una nuova gara d'appalto; l'adeguamento europeo
al costo dei prodotti farmaceutici e del materiale diagnostico
deciso in sede governativa.
Per scendere di più nel concreto del disavanzo, si può dire che
oltre ai motivi già sopra citati, vi è un maggiore ricorso alle
spese correnti a discapito di quelle di investimento. Si utilizza
per la sostituzione del macchinario obsoleto il meccanismo del
"leasing", perché offre maggiori vantaggi - celerità nell'acquisto,
zero costi di manutenzione? -, eccetera.
È evidente che si dovranno trovare soluzioni organizzative e di
controllo per razionalizzare i costi. Si dovrà intervenire con un
attento controllo dei budget, contrattando con i singoli
responsabili dei centri di costo. Alcune spese correnti sembra
possano essere diminuite con una gestione più oculata, come emerge
da uno studio effettuato da un'apposita commissione.
Rimane la decisione, a conferma di quanto già sopra detto, della
Giunta regionale, di non sospendere le assunzioni di personale e di
garantire lo stesso impegno finanziario del 1999, tenendo conto
degli aumenti contrattuali. Un'iniziativa questa di non poco peso e
di grande responsabilità. Questi sono degli elementi che portano
costi elevati; è infatti la spesa per il personale la più alta
d'Italia.
Registriamo però la più bassa percentuale di ricorso alla
convenzione esterna e il più elevato rapporto personale
sanitario/abitanti. Il problema che si pone adesso, quindi, e non
solo per la Valle d'Aosta, è con quali strumenti politici
accogliere l'invito della Corte dei Conti alla libera
determinazione dei vincoli che determinano il finanziamento della
spesa per la sanità, alla luce del nostro Statuto, a fronte del
"patto di solidarietà" con le altre Regioni che siamo tenuti a
rispettare, alla luce della complessità dei fattori che
intervengono nel produrre la spesa.
Oggi la salute non è più il concetto di 50 anni fa di assenza di
malattia, di guarigione. Oggi la salute si lega a concetti di
benessere psicofisico, molto più condizionati dal livello culturale
che non dalle finanze di una regione. L'auspicio è che la
presentazione di questa legge - necessaria anche se non voluta - al
di là delle diverse posizioni che ciascuno vorrà assumere, offra
anche uno spunto alla riflessione su temi che riguardano il
rapporto tra Stato e Regioni e che, se non affrontati, potranno
condurci, tra un anno, a rivivere queste misure straordinarie. Le
altre Regioni lo stanno già annunciando e la stampa nazionale ne
sta già dando eco, sulla base dei dati del "trend" del primo
trimestre di spesa sanitaria 2000.
Président
La discussion générale est ouverte.
La parole au Conseiller Beneforti.
Beneforti (PVA-cU)
La relazione del Consigliere Borre è
stata ampia, ha ripreso temi e problemi che sono stati oggetto di
confronto anche approfondito in questa sede negli ultimi tempi. Su
quei problemi sollevati abbiamo già espresso il nostro pensiero,
abbiamo sviscerato tutto sulla problematica della sanità, anche se
il confronto deve continuare fino a quando non si trovano quelle
soluzioni che portano alla risoluzione dei problemi che ci stanno
di fronte. Detto questo, ritengo che si debbano fare alcune
riflessioni sul disegno di legge che è stato presentato.
Con il presente disegno di legge, si legge nella relazione
allegata al provvedimento, si effettua un intervento finalizzato a
rideterminare la spesa sanitaria a carico del bilancio di
previsione per il 2000; ciò a seguito del disavanzo registrato
dall'USL a fine 1999. Disavanzo che deriva, si legge sempre nella
relazione, sia dal fatto che per l'anno 1999 sono stati stanziati
sei miliardi in meno rispetto all'anno precedente, sia dalle
maggiori spese a cui l'USL ha dovuto far fronte nel corso del
1999.
Non sono un tecnico di bilancio, ma credo di saperne abbastanza
per capirlo, per cui mi sento di affermare che al momento della
quadratura del bilancio del 1999 la Giunta, l'Assessore e l'USL
erano a conoscenza che l'importo stanziato, una cifra inferiore
all'anno precedente, non sarebbe stato sufficiente a coprire la
spesa, così come erano a conoscenza delle maggiori spese che
sarebbero sopravvenute a breve scadenza. Del resto l'USL,
l'Assessore, la Regione, come potevano ignorare il rinnovo
contrattuale degli operatori della sanità, dato che se ne parlava
da qualche anno ormai? E come si poteva ignorare l'aumento delle
spese generali, in particolare di quelle farmaceutiche?
Sono convinto che in quel momento, per far quadrare il bilancio,
per contenere anche il disavanzo del 2000, per non prevedere
l'accensione di mutui e pareggiare il bilancio, per non fare
scelte, per non togliere niente a nessuno, fu presa la decisione di
sottostimare la spesa sanitaria.
Decisione che oggi impone la soluzione che ci viene presentata
con il provvedimento in oggetto.
In un settore importante come quello della sanità crediamo che
le spese vadano previste e vadano coperte, come si deve coprire
anche il disavanzo delle USL. Ma dobbiamo anche avere il coraggio
di dire le cose come stanno, senza cercare giustificazioni che
molto spesso non hanno senso.
Assessore, le statistiche, i raffronti, i paragoni con ciò che
accade fuori Valle e che lei spesso fa, sono utili ma non risolvono
i nostri problemi; abbiamo una situazione diversa da quella che
esiste in altre regioni, province e comuni, e noi siamo convinti
che i nostri problemi si risolvono se sappiamo fare le scelte che
sono necessarie.
Questo sul piano delle risorse umane per quanto riguarda gli
operatori della sanità, sul piano sociale per quanto riguarda
l'assistenza, i servizi, i ricoveri ospedalieri, sul piano
economico per quanto riguarda le spese e gli investimenti, sul
piano delle scelte dei manager e dei dirigenti a cui affidare la
gestione. Questi sono i problemi fondamentali che abbiamo di fronte
e sui quali dobbiamo fare delle scelte oculate. Noi queste cose le
abbiamo ripetute decine di volte, dentro e anche fuori da questa
sede, ma raramente siamo stati ascoltati.
Il mancato contratto di programma, secondo le nostre reali
esigenze in questi ultimi anni, (poiché tutti i contratti di
programma che sono stati approvati in questi ultimi anni non hanno
tenuto conto delle reali esigenze), la mancanza del coraggio di
fare le scelte necessarie, ha portato la Regione alla situazione
attuale sul piano dei servizi, sul piano dell'assistenza sanitaria,
sociale e ospedaliera.
Non dico che sia tutto da buttare, me ne guardo bene,
Consigliere Borre: in certi settori siamo in una situazione
migliore rispetto ad altre realtà fuori Valle, ma abbiamo tante
lacune che potrebbero essere colmate, se cercassimo di gestire la
sanità in modo diverso da come è stato fatto finora.
C'è da sperare di non ammalarsi, nel periodo estivo almeno,
quando la sanità va in ferie, quando i tempi di attesa per
interventi e visite specialistiche si allungano sempre di più.
Questa è la realtà che ci sta di fronte per agosto: si parla di 18
mesi per alcuni interventi. Vi rendete conto: uno che prova dolore
addosso e deve aspettare 18 mesi ? e non è ritenuto urgente?
Ma, come dicevo, su questa problematica ci siamo soffermati per
lungo tempo nelle sedute precedenti e a livello anche di
commissioni consiliari, per cui non sto a riprendere le
considerazioni già fatte, ma non possiamo non riaffermare la
necessità di scelte precise se vogliamo nella nostra regione un
sistema sanitario che veda attuati i principi di solidarietà, di
sussidiarietà, di responsabilità. Un sistema sanitario che metta in
atto l'articolo 32 della Costituzione, che garantisce a tutti i
cittadini prestazioni uniformi, gratuite e appropriate, che
considera tutti gli ammalati uguali, sia chi può pagare e chi
no.
Credo che la Valle d'Aosta ce la possa fare, se c'è la volontà
politica di realizzare certi obiettivi, se c'è la volontà di
rinunciare a cose meno importanti della salute, che deve essere
salvaguardata anche sul piano finanziario, se c'è la volontà
politica di considerare la sanità e il sociale un problema e come
tale affrontarlo.
Ho l'impressione, l'ho sempre avuta, che la sanità non sia
considerata un problema, e un problema non lo ha considerato
neppure il Consigliere Borre nella sua relazione; ma se non lo si
considera un problema, non si può neanche affrontarlo come tale! E
invece va portato avanti in questo senso!
Dobbiamo riconoscere che alla vostra maggioranza manca questa
volontà. Voi pensate che il triumvirato, a cui avete affidato la
gestione dell'USL e quindi la politica sanitaria, da solo possa
essere nelle condizioni di dare all'assistenza sociosanitaria, la
svolta necessaria, quella svolta che la gente richiede? Se è così,
a nostro avviso, vi sbagliate. E lo dimostra il fatto che tanti
buoni propositi enunciati in questa sede, in documenti e
verbalmente, sono rimasti sulla carta o sono stati elusi da chi
gestisce direttamente la sanità.
Riteniamo che occorra la volontà politica di tutti, in
particolare della Giunta e dell'Assessore, in modo da affrontare i
problemi per quella che è la nostra realtà. Se manca questa
volontà, è inutile pretendere una maggiore autonomia rispetto al
centro. Si dice che stiamo pagando le spese che sono state decise
in altre sedi, i rinnovi contrattuali con gli arretrati, e perché?
Se il rinnovo contrattuale non si faceva al centro, non si pagava?
Perché i nostri dipendenti li pagavamo meno di quelli di Ivrea? Non
lo so, me lo domando! Perché per le spese farmaceutiche veniva
fatto uno sconto particolare alla Valle d'Aosta? Potevamo incidere
noi?
Quando si richiede l'autonomia penso che si voglia giustificare
una situazione, perché l'autonomia è un problema che ci riguarda,
ma non è il toccasana di tutti i mali che abbiamo, se non si cambia
il modo di governare la sanità sia qui come all'USL!
Con questo disegno di legge si intende coprire i 44 miliardi in
più di spesa sanitaria del 1999, a carico del bilancio regionale;
la strada indicata è quella prevista dall'articolo 3 della legge, è
quella di usufruire delle maggiori entrate fiscali con il
prosciugamento di altri capitoli di bilancio, con l'indebitamento
della Regione mediante l'assunzione di mutui da ammortizzare in 10
anni. Questa è la strada che avete seguito; così facendo, avete
chiuso un buco, ma ne avete aperto un altro e noi ne prendiamo
atto! Come abbiamo preso atto del parere favorevole espresso sul
disegno di legge dal Consiglio permanente degli enti locali, a
firma del suo Presidente.
Che questo parere fosse favorevole, non avevamo dubbi. Quello
che è mancato però è la motivazione alla base del parere e
soprattutto è mancata una anche minima relazione sullo stato della
sanità in Valle d'Aosta.
In base all'articolo 3 della legge regionale n. 5/2000, avremmo
potuto conoscere il parere delle autonomie locali. Mi si risponderà
che il Consiglio permanente degli enti locali, in base alla legge,
si esprime annualmente sull'attività e sui risultati conseguiti
dall'azienda dell'USL; questo lo sapevo anch'io, l'ho letto,
l'abbiamo discussa in Consiglio la legge. Ma di fronte a un
disavanzo di tale portata, a nostro avviso, il Consiglio degli enti
locali non si doveva limitare alle due righe di consenso; avrebbe
invece dovuto, nell'interesse dei cittadini che rappresenta,
verificare lo stato in cui versa la sanità in Valle d'Aosta,
esprimere il proprio parere e dare anche indicazioni per uscire
dalla situazione di crisi in cui ci siamo trovati.
Dal Consiglio permanente degli enti locali avremmo voluto
sapere: se è giusto rivendicare, come rivendichiamo, un sistema
sanitario valdostano capace di eliminare gli sprechi, gli abusi, i
privilegi, le ingiustizie; capace di rispettare il piano
sociosanitario, le leggi, i documenti, le linee, le indicazioni che
scaturiscono dal Consiglio regionale, dove deve avvenire il
confronto aperto sul modo di affrontare la difesa della salute in
Valle d'Aosta.
Per questo chiedo al Presidente della V Commissione di mettere
in calendario, alla ripresa dei lavori, un incontro con gli enti
locali, per un esame congiunto della politica sanitaria in Valle
d'Aosta. Credo che questo sia possibile, perché la legge
attribuisce certi compiti agli enti locali e noi con gli enti
locali vogliamo confrontarci. Credo che la sede della V Commissione
sia una sede appropriata e pertinente per potersi incontrare,
certamente alla presenza dell'Assessore e della Giunta
regionale.
Nel concludere, per tutte le motivazioni che ho detto, non posso
che riaffermare il nostro voto contrario alla legge; non possiamo
avallare ciò di cui non ci sentiamo responsabili. Noi siamo per
sostenere una politica sociale e sanitaria che divenga un fiore
all'occhiello; se questa è la strada da seguire, e intendete
seguirla, siamo disponibili ad operare con voi della maggioranza.
Ma voi non dimostrate di essere di questo parere, non avete fatto e
non fate questa scelta!
Se volete andare avanti alla giornata, fatelo pure; noi non ci
stiamo! Se volete affidare le sorti della sanità a persone che sono
di vostro gradimento politico, fatelo pure. Ci auguriamo solo che
la vostra sfida non crei più danni di quelli che abbiamo di
fronte.
State attenti però che sbagliare è umano, ma perseverare diventa
diabolico!
Si dà atto che, dalle ore 11,15, presiede il Vicepresidente
La Torre.
Si dà atto inoltre che il Consigliere Lanièce lascia l'aula
consiliare.
Presidente
La parola al Consigliere Frassy.
Frassy (FI)
Assessore, questo è un disegno di legge
sicuramente atteso ed è un disegno di legge di cui conoscevamo già
i contenuti, anche perché la questione della sanità è oggetto di
costante e attento dibattito sollecitato sempre dalle forze di
opposizione con gli atti ispettivi, interpellanze e interrogazioni,
che portiamo costantemente alla sua attenzione.
Questa la vorremmo un po' definire, come purtroppo è, una reale
e pietosa radiografia della gestione della sanità regionale: reale,
perché pensiamo che mai come in questo caso non siano necessarie
molte parole in quanto i numeri danno l'esatta dimensione dello
stato gestionale della sanità regionale. L'articolo 2 ridetermina
la spesa sanitaria regionale, comportando un maggiore costo
complessivo di oltre 44 miliardi della sanità regionale in
riferimento e ai trasferimenti USL e alle risorse di bilancio
regionale non trasferite, ma comunque impegnate nel settore della
sanità. Rideterminare la spesa sanitaria del 2000 in 44,5 miliardi
vuol dire sballare i conti rispetto a quelli che sono i
trasferimenti di oltre il 15 percento.
È vero, Assessore, che una buona parte di queste risorse sono
risorse che vanno a ripianare il deficit ormai noto annunciato e
dibattuto nel bilancio USL del 1999, però questa più che una
consolazione è una constatazione di tipo tecnico-contabile, ma
nulla toglie alla sostanza della gestione della sanità.
In questa breve analisi che sto facendo vorrei sollevare alcune
questioni, sulle quali spero che l'Assessore possa darci delle
risposte più precise di quanto non abbia dato su interpellanze
analoghe da noi presentate sul deficit USL 1999.
Nel comma 4 dell'articolo 2 si introduce l'articolo 8bis alla
legge n. 1/2000 e si fa riferimento a 13 miliardi che sono
necessari per il rinnovo di contratti e convenzioni. Questi 13
miliardi vengono iscritti in un capitolo di nuova istituzione. Ora
noi sappiamo che scrivere in un unico capitolo rinnovo di contratti
e convenzioni non è scrivere la stessa cosa, anche se è vero che
sono cifre che servono a far funzionare la sanità. Ma mentre il
rinnovo dei contratti serve a far funzionare la sanità nella sua
"routine", nei suoi organici e nelle sue dimensioni operative
ottimali, le convenzioni sono l'esatto opposto. Le convenzioni sono
l'evidenza di una sanità che non funziona nella maniera ottimale,
in quanto ha carenze di organico, in quanto ha i problemi che a noi
sono noti.
Noi vorremmo capire se c'è una previsione che l'Assessore
conosce su come andranno ripartiti 13 miliardi, o su come sono
stati ripartiti 13 miliardi fra la voce rinnovo contratti e
convenzioni, anche perché le convenzioni pensiamo che siano quelle
con le varie cliniche universitarie: penso a Monza, penso a
Chivasso, penso alle tante convenzioni, a quelle con il Day
hospital, tutte convenzioni che nascono dalla gestione di emergenza
in cui opera la sanità valdostana, perlomeno per quanto attiene il
discorso degli organici.
E sono spese significative, perché basti pensare che un
anestesista per queste convenzioni costa cifre intorno ai 2 milioni
al giorno. Cifre di gran lunga superiori a quelle che percepisce il
medesimo specialista in organico, rapportate alla sua prestazione
giornaliera.
Perciò pensiamo che delle riflessioni vadano fatte sulla spesa
della politica sanitaria, vedremo cosa accadrà nel 2000. Per ora ci
limitiamo ad esprimere la curiosa constatazione che fra le varie
risorse finanziarie che sono state individuate per andare a
ripianare il deficit della sanità regionale, vi sono 15 miliardi di
mutui e per fortuna che sono dalla nostra parte anche i numeri del
lotto.
Fra i numeri negativi della sanità, vediamo che ben 6 miliardi
derivano dalle quote fisse di ripartizione dei proventi del lotto;
meno male che ci pensa il lotto a pareggiare i conti della
sanità!
È una magra consolazione, Assessore, penso che non ci sia altro
da aggiungere se non aspettare le risposte ad alcune delle
questioni che abbiamo posto, anche perché il documento è nella sua
crudità ben fotografato da questi numeri e su questi numeri non
possiamo non esprimere un giudizio negativo per le conclusioni
contabili e gestionali.
Un'ultima riflessione sul rapporto che qualcuno ha fatto negli
interventi precedenti fra qualità e costi.
Pur volendo dare un giudizio tendenzialmente positivo sulla
qualità del sistema sanitario della nostra regione rispetto a
sistemi di altre regioni, non possiamo non nascondere che il
rapporto qualità-costo non è sicuramente sostenibile sul fronte dei
costi. Se possiamo spezzare una mezza lancia sulla qualità in un
discorso generale comparativo, sicuramente non pensiamo di poter
spezzare questa mezza lancia anche sul discorso dei costi.
La spesa sanitaria, Assessore, riteniamo che sia stata una delle
spese maggiormente fuori controllo negli ultimi anni.
Non so se la nuova gestione riuscirà ad invertire questa
tendenza; dico solo che è curioso notare come il Direttore
amministrativo di queste cattive gestioni finanziarie sia ora il
Direttore generale. Mi auguro che la poca attenzione che aveva
messo nella gestione dei conti venga compensata da una maggiore
attenzione nella gestione delle politiche sanitarie per i futuri
esercizi.
Presidente
La parola alla Consigliera Squarzino
Secondina.
Squarzino (PVA-cU)
Molto è stato detto, quindi farò solo
alcune puntualizzazioni partendo proprio dalla relazione del
collega Borre. Condivido molte affermazioni che lei ha fatto, ma
due mi lasciano perplessa.
Lei parla del fatto che la nostra regione, proprio perché è
piccola, consente la comunicazione diretta di un bisogno fra
l'utente e il gestore della sanità. È un dato di fatto, su cui però
farei un'osservazione per vedere quali sono le conseguenze di
questo dato di fatto.
La vicinanza tra utente e politico fa sì che giungano a chi
prende delle decisioni politiche, in modo puntuale, i bisogni delle
persone che hanno il coraggio, la capacità, l'intraprendenza e che
conoscono i canali giusti per far sentire la propria voce.
Atteggiamento questo valutato come uno degli elementi negativi
della gestione della sanità in Valle d'Aosta. Lo afferma il nostro
piano sociosanitario, là dove sottolineo che, nella nostra regione,
a mano a mano che un singolo utente o una categoria di utenti
presenta un proprio bisogno ai responsabili politici, questi
ricercano strumenti anche nuovi, e non coerenti al contesto, per
dare una risposta.
Ora questa è una gestione che va bene in una famiglia, in cui si
ha la sicurezza che il capofamiglia conosce i bisogni di tutti i
membri della famiglia e, a mano a mano che questi glieli
presentano, risponde. Ma qui siamo di fronte alla gestione di un
servizio pubblico e allora bisogna preoccuparsi di verificare i
bisogni che ci sono e che non riescono ad emergere in superficie
perché qualcuno li fa emergere.
Proprio perché c'era questo atteggiamento e il responsabile
politico aveva già una serie di informazioni, non ha sentito in
questi anni il bisogno di attivare un osservatorio epidemiologico
che, unico, ha lo scopo di leggere la realtà, i bisogni e di farli
emergere, di leggerli vedendo anche il rapporto che c'è fra un
bisogno e l'altro. Perché quando qualcuno viene da me e mi
prospetta un bisogno, in quel momento quel bisogno è prioritario
per la persona che mi comunica l'urgenza di questo bisogno. Non
demonizzo nessuno, ma capisco che chi ascolta deve farsi carico di
questo bisogno per cercare di rispondere. Ma se si ricorre solo a
questo canale di informazione per recepire i bisogni, le risposte
date sono necessariamente settoriali.
Abbiamo saputo che dall'anno scorso è attivato un gruppo di
lavoro perché si attivi l'Osservatorio epidemiologico: non so se il
prossimo Piano sanitario 2001-2003 sarà già fatto sull'analisi dei
bisogni reali verificati da tale osservatorio, perché se così non è
siamo ancora nella situazione di partenza. Situazione che, a mio
avviso, deve essere superata proprio perché dovendo contenere le
risorse - non si hanno più risorse infinite da spendere, ma bisogna
individuare delle priorità - di fronte al bisogno che una persona
mi prospetta e che è prioritario per certi aspetti rispetto a
quelli di altre persone, dobbiamo avere dei criteri per fare delle
valutazioni.
E dobbiamo anche esplicitarli i criteri, perché ricordo come i
criteri esplicitati per quanto riguarda l'assistenza dei
fisioterapisti siano criteri che non tengono conto del fatto che
tutti gli utenti hanno bisogno di avere un'uguale risposta alle
proprie esigenze.
Utilizzo, se mi consente il collega Borre, la sua relazione per
formulare le mie osservazioni ma proprio perché volevo soffermarmi
su alcuni punti che mi sembrano interessanti. Il Consigliere Borre
parla giustamente di riconoscere una piena autonomia gestionale
all'azienda e noi su questo concordiamo in pieno.
Quello che ci ha sempre lasciato perplessi sono le modalità con
cui in alcuni casi si rispetta l'autonomia gestionale e in altri
casi no. Perché dico questo? Lei dice, sempre nella sua relazione,
che uno dei motivi per cui c'è stata questa lievitazione della
spesa e si è arrivati ad un deficit è il rinnovo del contratto. Ora
io so con sicurezza che i responsabili dell'USL, quando hanno
presentato un bilancio preventivo, hanno prospettato questo
problema.
Se la scelta politica è stata quella di non mettere in bilancio
questi finanziamenti, ma di metterli in un secondo momento, è un
altro discorso; ma mi sembra che alcune parti del deficit non
dipendano da una non oculatezza da parte dell'USL nell'individuare
le spese, quanto da una non volontà politica da parte
dell'Assessore di dare fin da subito le risorse di cui l'USL aveva
bisogno.
È scritto in modo chiaro che non possono essere ridefiniti gli
obiettivi nel programma dell'USL, se prima non si chiarisce questa
situazione, e io dico:
"ben venga!"
. Credo che soltanto con
la certezza delle risorse si possano veramente definire gli
obiettivi. Vengo adesso ad analizzare alcuni aspetti del problema
nel suo insieme.
Esiste una lievitazione della spesa sanitaria, lo abbiamo visto,
e questa spesa sanitaria tenderà sempre più a lievitare se non
viene messa sotto controllo. Ritengo che l'attivazione
dell'Osservatorio epidemiologico dovrà servire a tenere sotto
controllo questa spesa, nel senso che ci dà della realtà una
descrizione più veritiera, per cui sappiamo esattamente o in modo
più preciso quali sono i bisogni a cui occorre dare una
risposta.
Vorrei però far presente che già oggi ci sono alcuni dati che
andrebbero non solo scritti nella relazione, ma andrebbero
trasformati in scelte politiche, in scelte gestionali. Faccio solo
alcuni esempi, perché fare un elenco lunghissimo sarebbe
impossibile.
Primo esempio. Nella relazione sulla situazione sanitaria della
Valle d'Aosta del 1998, che abbiamo esaminato in Consiglio, viene
detto che ci sono alcuni indicatori di efficienza che, se applicati
al nostro Ospedale, danno alcuni risultati che forse varrebbe la
pena di analizzare e di capire. Ci dicono che ci sono ricoveri poco
appropriati, che ci sono delle dimissioni precoci, che si
registrano tassi operatori più bassi di quelli che ci si
aspetterebbe. Questo vuol dire che la struttura non è efficiente.
Per questo ci costa di più.
Si parla di lunghe liste di attesa e qui apro una parentesi. La
V Commissione, su mandato del Consiglio, aveva fissato un'audizione
per affrontare il problema delle lunghe liste di attesa. Ma la
commissione si è, per così dire sciolta, per l'assenza dei suoi
membri. I rappresentanti dei Primari che erano venuti per parlare,
per presentare i loro problemi, non hanno più trovato la
commissione riunita. E, se non mi sbaglio, è arrivata anche una
lettera di protesta da parte dei Primari, che dichiarano la loro
indisponibilità a ritornare in V Commissione perché questa non è
stata in grado di garantire lo svolgimento dei lavori di audizione.
Questa situazione mi sembra molto grave, per cui ho dei dubbi
rispetto alla proposta fatta dal collega Beneforti, di convocare in
V Commissione i responsabili degli enti locali per esaminare la
situazione, a meno che appartenendo questi sindaci all'area di
maggioranza, non abbiamo ricevuto l'ordine del partito sia loro che
i membri della commissione di essere presenti. Questa è l'unica
condizione per cui si può accettare la proposta di Beneforti.
Tornando alla questione dimostrata, ci sono, come si evince da
dati che abbiamo a disposizione e che non sono stati finora
tradotti in atti operativi, le lunghe liste di attesa e ci sono le
liste di mobilità passiva; anche questo è un costo per la nostra
sanità.
L'indagine, "Prometeo", di cui abbiamo discusso in questo
Consiglio, dice che in Valle non sono evitate che il 150 percento
delle morti evitabili, perché manca un'azione preventiva rispetto
ad alcune tipologie di decessi. Ci sono dei dati che andrebbero
trasformati in azioni, ma di questo non vedo traccia. Mi sarei
aspettata che la relazione, nel prendere atto del deficit
esistente, si chiedesse cosa era opportuno prevedere per l'anno
prossimo.
E qui va messa l'attenzione su quella che è la qualità della
gestione. Molte ASL in tutta Italia si stanno attrezzando per darsi
chiari indicatori di efficienza riguardo alla gestione. C'era un
gruppo di lavoro interno all'USL, che ha predisposto un modello di
indicatori che possono consentire all'azienda di fare un salto di
qualità nella gestione; nell'azienda USL sono stati ignorati,
mentre gli stessi indicatori sono utilizzati in Italia in molte
altre aziende con esito altamente positivo.
Questo è uno spreco di energie e di risorse, perché il gruppo
che ha elaborato questi indicatori, lo ha fatto all'interno di
un'attività di formazione che è stata pagata dall'USL con i soldi
di tutti. Ora il frutto di questo lavoro viene utilizzato fuori
Valle, e ne sono ben contenta, ma non è uno spreco da parte nostra
preparare delle persone, produrre un qualcosa di positivo e poi
buttarlo nel cestino?
Vorrei a questo punto chiedere all'Assessore qual è lo stato
della situazione rispetto agli obiettivi che la Giunta aveva
chiesto di raggiungere all'USL. Faccio riferimento alla delibera 8
febbraio 1999 n. 350, in cui sono raccolte le disposizioni all'USL
della Valle d'Aosta ai fini della definizione del contratto di
programma e per la successiva adozione del bilancio di previsione
per l'anno finanziario 1999 e il triennio 1999-2001. In questa
delibera sono indicati tutta una serie di obiettivi e io ne ricordo
alcuni.
Gli obiettivi definiti per il 1999 sono stati raggiunti oppure
no? Perché un bilancio non è solo un bilancio di tipo finanziario
economico, è un bilancio anche di quello che l'azienda ha
realizzato rispetto agli obiettivi.
Se è vero che bisogna distinguere - e qui concordo - fra il
momento politico, che definisce obiettivi e risorse, e il momento
aziendale, che nella propria autonomia realizza quegli obiettivi
con le risorse a disposizione, vorrei capire gli obiettivi che la
Giunta aveva dato all'USL.
Parlo di obiettivi che erano stati definiti in modo preciso, ne
prendo uno a caso: per il 1999 - e ormai il 1999 è finito -
"appare indispensabile" -
si dice
- "ridurre il tasso di
ospedalizzazione del 15 percento, ridurre i ricoveri totali in
misura pari all'11 percento; ridurre i ricoveri e i day hospital
extra Regione del 25 percento; ridurre il numero dei ricoveri brevi
e i day hospital del 30 percento; sviluppare l'attività ospedaliera
di ricovero ordinario per lungo degenza e riabilitazioni in
corrispondenza della riduzione delle prestazioni di ricovero per
acuti, adottando un apposito progetto che assicuri processi di
continuità assistenziale fra lungo degenza e
riabilitazione."
E poi ce ne sono moltissimi altri, fra cui quello di
"sviluppare e razionalizzare l'attività di riabilitazione
ambulatoriale extramuraria e domiciliare"
, proprio
quell'attività di riabilitazione che è stata forse razionalizzata,
ma a danno degli utenti. In questo caso il termine "razionalizzare"
in Valle d'Aosta significa diminuire. In genere si parla di
sviluppare e di razionalizzare; l'attività di riabilitazione è
stata razionalizzata sì nel senso che non è più stata fornita ad
una serie di persone.
Fra gli obiettivi ce n'erano alcuni relativi al bilancio stesso:
"ridurre il divario percentuale di spesa fra i parametri
nazionali e quelli regionali relativi all'assistenza
distrettuale"
, (perché noi siamo a - 9,3 percento e quindi poca
presenza sul territorio),
"e all'assistenza ospedaliera"
, (+
8,9 percento). Il che evidenzia una condizione ospedalocentrica
dell'organizzazione sanitaria in contrasto con le linee di
indirizzo nazionali e internazionali.
Ricordo che proprio ieri nella variazione di bilancio che è
stata approvata, come ricordavano anche i colleghi di Forza Italia,
alcune risorse che dovevano servire per la struttura del
territorio, sono state utilizzate per la piastra dell'Ospedale.
Presidente Se non ci sono altri iscritti a parlare, dichiaro
chiusa la discussione generale.
La parola all'Assessore alla sanità, salute e politiche sociali,
Vicquéry.
Vicquéry (UV)
Voglio anzitutto ringraziare il relatore,
Consigliere Borre, per la sua relazione completa, direi anche molto
originale, che non si è soffermata sugli aspetti oggettivamente
indiscutibili dei dati numerici e in quanto tali più freddi, meno
interessanti, ma ha fatto un'esposizione che cerca di entrare nel
fondo della tematica della spesa sanitaria, utilizzando anche
un'iperbole che mi è piaciuta moltissimo. Allora, se vogliamo
seguire questa scia, il quesito che si pone Borre e che faccio mio
è questo: quale abito vogliamo dare ai cittadini valdostani, come
vogliamo vestirli per quanto riguarda gli aspetti sociosanitari?
Vogliamo vestirli con uno smoking o in drap di Valgrisenche?
Se devo dire la mia, punterei a far sì che i Valdostani, nel
momento in cui entrano in una struttura sanitaria, che sia
ospedaliera o territoriale, si sentano come deve sentirsi ognuno, a
suo agio nel proprio abito, e questo al di là della demagogia che
troppe volte utilizziamo forse in quest'aula o delle dichiarazioni
auliche. A me pare che l'aspetto del rapporto umano fra servizi e
cittadino sia l'aspetto più importante. E noi, in quest'aula,
possiamo parlare di tutto, possiamo dare indicazioni e direttive
perché questo è il nostro ruolo, ma non possiamo purtroppo incidere
sulle risorse umane, perché quando parliamo di servizi, che si
parli di servizi sanitari o di servizi scolastici o di anagrafe
comunale, parliamo di strutture che si basano fondamentalmente
sulla risorsa umana piuttosto che sulla risorsa tecnologica,
strumentale o quant'altro. La sanità e i servizi sociali ne sono
l'esempio in assoluto più calzante.
E allora quando parliamo di "qualità della sanità", io potrei
tranquillamente vantare a favore di questa Regione l'analisi
rapportata dall'ISTAT che classifica la Valle d'Aosta al secondo
posto in Italia sull'aspetto della qualità, ma non lo faccio,
perché non ci credo o ci credo poco. Perché oggi potremmo entrare
in un servizio ospedaliero e sentirci a nostro agio, nel nostro
vestito, e dieci minuti dopo in un ambulatorio a fianco sentirci
maltrattati. Pertanto dobbiamo lavorare sulla qualità e su questo
concordo in pieno.
Ma non sulla qualità come era stata prefigurata dal dott.
Bragonzi, che ha investito più di 2 miliardi ridistribuendo questi
fondi a una cerchia di responsabili che hanno utilizzato per ora
solo il 50 percento dei fondi senza dare dei risultati concreti.
Sul progetto qualità sto ancora aspettando i risultati che ho
sollecitato più volte, perché a tutt'oggi la Regione deve
trasferire ancora il 50 percento dei fondi.
La qualità va intesa in senso più lato, in senso molto diverso
rispetto a quanto è stato fatto e si investe giornalmente sulla
qualità, sia nei corsi di formazione, sia nei corsi di
aggiornamento, sia in progetti specifici dell'articolo 12 della
legge dello Stato, per progetti sperimentali che ci sono stati
finanziati (ricordo il progetto del Pronto soccorso ed altri).
Ma questo è un lavoro a lungo termine, perché la cosa più
importante da far capire a chi lavora nella sanità è che devono
rapportarsi nei confronti del cittadino non come utente o paziente,
ma cittadino in quanto tale, il quale ha il diritto sacrosanto di
vedersi curato bene e avere delle risposte in termini efficienti.
Poi la capacità professionale di ognuno di noi è quella che è.
A me dà un po' fastidio questo atteggiamento "ex cathedra" del
Consigliere Beneforti che riconosce in sé stesso capacità
professionali ad alto livello, che anche io gli riconosco per la
sua lunga carriera sindacale e politica, ma non riesco a capire a
quale titolo si permette sempre di giudicare gli altri! Ha demolito
letteralmente per un anno e più il povero dott. Bosso, sta
iniziando lo stesso percorso con quello che lui ha definito un
"triumvirato" inidoneo all'inizio del mandato. Ognuno è libero di
giudicare, ma io consiglio un approccio più umile perché ognuno dà
il meglio di sé. E se devo dire qual è il requisito che più guardo
nelle persone, è l'onestà sia intellettuale che morale, e la
capacità professionale e la voglia di fare. Le ore che passano in
ufficio è un requisito che mi sta molto a cuore.
Qualcuno sicuramente era più capace nei rapporti relazionali
esterni, che consistono anche nel trovarsi alle 17 del pomeriggio
nel caffè Boch per colloquiare con cerchie culturali ad alto
livello, altri nel piccolo alle 10 o alle 11 di sera sono ancora in
ufficio e io riconosco a questi - che forse saranno meno capaci dal
punto di vista delle relazioni esterne - la loro professionalità.
Allora evitiamo almeno sotto questo punto, quando parliamo di
approccio con i terzi, di dare dei giudizi a priori; valutiamoli,
verifichiamoli, daremo dei giudizi dopo! Questo lo dico non
pensando di parlare dal tavolo della maggioranza; lo dico perché
così sarà, perché sono le cose che ho detto alla dirigenza dell'USL
una settimana fa.
Nel corso dell'incontro ho definito gli input politici chiari,
alcuni dei quali riguardano il rapporto con l'utenza, la risposta
in termini di efficienza ed efficacia, i costi, e quant'altro. E ho
detto chiaramente che sono sotto il giudizio non dell'Assessore
Vicquéry, ma sotto il giudizio della Giunta regionale e del
Consiglio regionale, perché il loro rapporto è basato su un
rapporto fiduciario e devono dare le risposte nei limiti delle loro
capacità.
La Regione è azionista, è stato detto giustamente, e in quanto
tale dobbiamo comportarci da azionisti, evitando sovrapposizioni e
lasciando margini di autonomia il più possibile. Sono cose già
dette, è molto difficile però nella realtà pratica capire dove si
ferma l'autonomia e dove interviene l'ingerenza di tipo politico,
perché troppe volte il politico viene, suo malgrado, interpellato
su argomenti che non ha mai affrontato e deve per forza rispondere
sia ai giornali sia ad altri.
Per quanto riguarda l'oggetto del disegno di legge, ricordo che
non è un semplice disavanzo, ma è una rideterminazione della spesa
perché vorremmo dare la possibilità all'USL, con il bilancio del
2001, di partire da una situazione di certezza contabile. Sotto
questo punto di vista concordo con quanto è stato detto. Lo
sapevamo che le risorse erano insufficienti nel 1999; abbiamo fatto
un errore di calcolo contabile riguardante la mobilità esterna, che
ha comportato questi 6 miliardi di sottostima rispetto alla
situazione precedente, tant'è che nel 1998 avevamo trasferito come
quota indistinta circa 244 miliardi, nel 1999 238,5 miliardi (- 6
miliardi), nel 2000 247 miliardi. Gli altri calcoli sono stati
sempre basati su calcoli di indicizzazione ISTAT, perché così viene
fatto regolarmente.
Non è vero che non è stato calcolato il costo del rinnovo
contrattuale, ma è stato calcolato in misura contabile e matematica
sulla base dell'indice ISTAT, perché non avevamo all'epoca alcuna
indicazione di aumento di spesa.
Il disavanzo in quanto tale, perché se parliamo di
rideterminazione di spesa è una cosa, se parliamo di disavanzo è
un'altra, ma il disavanzo in quanto tale dell'USL è di 7 miliardi,
perché già nel bilancio di previsione 2000 avevamo previsto 26
miliardi, di cui 16 nel 2000 e 10 nel 2001, per il ripiano del
disavanzo 1999.
Erano stati fatti i calcoli, Consigliere Frassy, e il gap è di 7
miliardi, che non era possibile calcolare perché, come vedremo,
l'aumento contrattuale è stato assolutamente molto più alto.
Non voglio riprendere temi di cui abbiamo già discusso due
Consigli fa in occasione di una interpellanza del Consigliere
Beneforti. Ricordo che allora si parlava di rideterminazione della
spesa sanitaria a livello nazionale, tant'è che i Presidenti delle
Regioni avevano indirizzato in data 6 luglio un documento molto
chiaro al Governo; Governo che poi ha chiuso questa partita il 21
luglio definendo il fabbisogno sanitario per il 2000 in ben 123.000
miliardi, per il 2001 in 129.000 miliardi, con dichiarazioni forti
del Presidente Ghigo e del Presidente Galan fra l'altro, il quale
dice:
"L'accordo con il Governo dimostra per l'ennesima volta
che le Regioni in sanità hanno avuto finora le mani legate e che le
richieste sulla spesa non erano velleitarie".
Qui si inserisce
il tema dell'autonomia delle Regioni, che è un tema troppo grosso
per poterlo discutere oggi!
È chiaro che se avessimo competenza primaria, anche noi dovremmo
fare i rinnovi contrattuali, dovremmo pagare i dipendenti. Cito un
solo dato: il salario di risultato dei medici in Valle d'Aosta è il
triplo dei medici di Ivrea e questo per scelta nostra, perché è da
almeno tre anni, per non dire di più, che abbiamo dato
un'impostazione di tipo politico che è chiara, cioè non paghiamo
più a piè di lista ma sulla base dei risultati. Delle tre voci
stipendiali una è fissa, è quella del salario di posizione, le
altre due sono variabili. Il salario di risultato è stato
enormemente potenziato e i risultati dovranno giungere.
Noi, con le organizzazioni sindacali, abbiamo fatto questo patto
nel dicembre dello scorso anno; ho scritto per tre volte a tutti i
medici ricordando gli obiettivi che abbiamo posto, ho detto che
avremmo misurato il dato di partenza, il cosiddetto "zoccolo duro",
al mese di febbraio 2000, mentre a dicembre 2000 avremmo fatto i
conti. A quel momento, se sono stati raggiunti dei risultati
pagheremo qualcosa come 2 miliardi; se i risultati non ci sono, non
li daremo! O meglio, a qualcuno li daremo e a qualcun altro non li
daremo. Queste sono scelte politiche forti, accettate
universalmente tranne alcune situazioni di imbarazzo all'interno
delle categorie, ma sono anche scelte di difficile applicazione, e
qui viene un punto dell'autonomia.
Perché sono di difficile applicazione? Perché se avessimo
potestà, noi ragioneremmo su un budget totale così come oggi è
definito dalla contrattazione nazionale, che definisce un budget
all'interno del quale va definito anche il risultato di posizione.
Se io, come ho fatto, aumento il salario di risultato, mi ritrovo
pochissimo a disposizione per il salario di posizione, con problemi
interni di non facile soluzione perché se devo riconoscere ad un
certo medico che segue il settore con una certa autonomia un
salario di posizione superiore non posso farlo, perché l'USL non
può ridefinire un budget rispetto a quello della contrattazione
nazionale. Cosa che invece fa tranquillamente la Provincia autonoma
di Bolzano.
In questo momento si sta trattando all'USL sul salario di
posizione con grossissimi scontri fra aiuti e assistenti - l'ANAO e
l'ANPO, per capirci - perché l'ANPO non vuole cedere i risultati
ottenuti e non vuole cedere dei soldi agli aiuti e agli assistenti.
Questo è un esempio delle difficoltà in cui ci troviamo ad operare,
in una logica in cui il salario di risultato è stato potenziato con
finanziamenti regionali, non sono stati presi i fondi solo della
contrattazione nazionale.
Questo è solo un esempio per dire che avremo molta più
disponibilità di ragionamento e molta più possibilità di gestirci
le cose per quanto ci riguarda.
Accolgo con molto favore l'apertura iniziale dell'intervento di
Beneforti che dice che il confronto deve continuare. Sono
assolutamente disponibile, l'ho già detto forse più di un anno fa
in quest'aula e qualcuno mi ha accusato di voler "aprire alla
minoranza" per i problemi della sanità. Quella è stata una lettura
a mio avviso sbagliata, rinnovo questo invito perché se c'è un tema
su cui ci sono punti di vista che non possono non coincidere è
proprio la sanità. Poi le azioni da intraprendere possiamo vederle,
ma sugli obiettivi da raggiungere sicuramente possiamo trovare
delle larghe intese, per cui faccio propria l'apertura e la
rilancio a tutte le altre forze politiche.
Il Consigliere Beneforti spera di non ammalarsi e io lo spero
con lui vivamente, evitiamo tutti di entrare nelle strutture
sanitarie, perché di certo si evitano i problemi in cui possiamo
incorrere con l'approccio ai servizi.
È stato toccato il tema della spesa farmaceutica da parte del
Consigliere Frassy; su questo ci sono dati pubblicati ultimamente:
la Valle d'Aosta è stata definita la regione più virtuosa rispetto
alla spesa sanitaria negli anni 1998-1999 perché ha avuto, rispetto
alle previsioni del Fondo sanitario nazionale, una diminuzione del
2,6 percento. Anche questi sono dati che contesto; pur essendo dati
positivi, li ho contestati ultimamente alla Federazione medici
generici perché se è vero che è almeno il 2,6 percento rispetto
alle previsioni virtuali del Fondo sanitario nazionale, è
altrettanto vero che c'è stato un + 16 percento nel costo medio
pro-capite delle ricette. Al riguardo è aperta una grossa
trattativa con i medici perché dobbiamo assolutamente diminuire
questo costo pur in presenza di malattie croniche.
Il Consigliere Beneforti si è riferito al parere del CELVA;
questo è previsto dalla legge regionale n. 5 e devo dire che la
legge deve ancora essere applicata. Ho mandato alle amministrazioni
comunali la relazione sanitaria 1998, non so quanti di loro
l'abbiano letta! Purtroppo ho potuto constatare che anche in
quest'aula non tutti l'avevano letta, perché certe affermazioni che
erano state fatte in questa sede e fuori erano leggermente in
contraddizione con i dati, e i dati sono discutibili, ma sono
oggettivamente lì per essere interpretati!
Con i comuni e con gli enti locali sicuramente va potenziato il
rapporto non solo a livello formale, ma anche a livello
sostanziale, perché gli enti locali devono fortemente esprimersi
sulle politiche territoriali, non tanto sull'attività ospedaliera.
Questo è un tema che dobbiamo assolutamente portare avanti,
d'intesa con loro.
Il Consigliere Frassy definisce reale e pietosa radiografia
della sanità; reale perché viene presentata l'esatta dimensione del
disavanzo e quant'altro, ed è vero perché la trasparenza è uno dei
nostri "leitmotiv", siamo una Giunta assolutamente trasparente. Se
possiamo fare un "mea culpa" a questa Giunta, è di aver voluto
sottodimensionare la spesa nella previsione del bilancio 1998 con
un ragionamento di indirizzo nei confronti dell'Azienda USL, perché
si è tentato di dire:
"guardate che avete questi fondi e oltre
non potete andare"
. Però concordo con quanto ha detto la
Consigliera Squarzino, che su certe voci obbligatorie sicuramente
l'USL non aveva la possibilità di intervenire.
Ma su altre sì, perché ricordo che abbiamo per scelta politica
aumentato la quota indistinta di trasferimento all'USL e diminuito
le quote vincolate, scelta che va nella logica della maggiore
autonomia dell'azienda, ma scelta nefasta perché nei bilanci 1997 e
1998 abbiamo constatato un aumento, in certi casi assolutamente
ingiustificato, di voci che prima erano voci vincolate. Non
torniamo indietro, la quota indistinta rimarrà tale, però
sicuramente andremo a fare una politica di controlli perché i conti
non si sbaglino più di tanto. È vero che c'è stata una
differenziazione di costi non del 15 percento, perché rispetto ai
26 miliardi sono 7 miliardi?
(interruzione del Consigliere Frassy, fuori
microfono)
? sul globale, sì, ma avevamo previsto già 26 miliardi: 16 nel
2000 e 10 nel 2001, con artifizi contabili, questo va detto, però
ricordo che il rinnovo contrattuale dei medici di assistenza
primaria e degli ex medici di base firmato 10 giorni fa da notizie
giornalistiche darà un aumento del 12-13 percento con retroattività
triennale. Siamo ad una situazione di assoluta ingestibilità: 12-13
percento quando nessun rinnovo contrattuale viene basato su questi
importi.
Voglio chiarire al Consigliere Frassy che quando si parla di 13
miliardi all'articolo 2, comma 4, per i costi delle convenzioni,
l'articolo non si riferisce alle convenzioni esterne come day
hospital, riabilitazione, ma si riferisce ai rapporti non solo di
dipendenza, ma ai rapporti convenzionali, perché nel sistema
sanitario ci sono quattro tipi di contratti: il rapporto del lavoro
dipendente in quanto tale, e poi ci sono le convenzioni per i
medici di medicina generale, i pediatri di base, i medici
specialisti. Sono questi i costi e sono ripartiti mi pare in un
rapporto di due terzi nel lavoro dipendente e di un terzo nel
lavoro convenzionato.
Sono convenzionati perché sono dei liberi professionisti che
lavorano in nome e per conto del Servizio sanitario regionale, ma
non hanno i vincoli del rapporto di dipendenza, di gerarchia,
d'obbligo di orario, e via dicendo.
Si fa ricorso al mutuo; questa è una scelta politica della
Giunta regionale ed è la novità di quest'anno, su richiesta nostra
alla Conferenza dei Presidenti è stato inserito un rappresentante
delle regioni a statuto speciale nel cosiddetto "tavolo della spesa
sanitaria" che ha per ora portato a questi primi risultati
dell'accordo del 23 luglio con il Governo.
Questa presenza dovrà rimanere anche in futuro, tant'è che nel
documento dei Presidenti delle regioni che ho citato prima viene
evidenziato che si deve tener conto anche delle regioni a statuto
speciale. Il documento dei Presidenti del 6 luglio dice fra
l'altro:
"Le Regioni ritengono che la politica sanitaria del
paese non possa vedere, in un'ottica di qualificazione e
razionalizzazione del Servizio sanitario nazionale, una contrazione
del fabbisogno rapportato al PIL, pertanto anche il DPEF dovrebbe
prevedere che le risorse dedicate al Servizio sanitario pubblico
non siano inferiori al 5,65 percento del PIL, spesa sanitaria
pubblica, PIL del 1999, per consentire ai Servizi sanitari
regionali di garantire almeno gli attuali livelli di assistenza con
i correlati correttivi che riguardano il finanziamento delle
regioni a statuto speciale e delle province autonome".
Per farla breve, riteniamo che con l'accensione di un mutuo, che
è una necessità contabile, ma che è anche una scelta politica, ci
si possa presentare al tavolo della spesa sanitaria, noi come le
altre regioni a statuto speciale e province autonome, dicendo che
non è sostenibile la tesi del Governo per cui le regioni dispongono
di sufficienti finanziamenti con la ripartizione degli ex
contributi sanitari per garantire i servizi sanitari. Così non è
più, e così vogliamo essere considerati su quel tavolo!
Prendo atto che il Consigliere Frassy definisce abbastanza
positiva la qualità del Servizio sanitario in Valle d'Aosta, anche
se io per primo sono molto critico ed è giusto che lo sia,
altrimenti la mia funzione verrebbe meno!
Rispetto ai costi, sicuramente il rapporto costi-benefici è
migliorato, però invito tutti a prendere la relazione sulla spesa
sanitaria definita dal gruppo interno di lavoro, che evidenzia,
voce per voce, le spese correnti del Servizio sanitario in Valle
d'Aosta rispetto a tutte le altre regioni, dove la percentuale del
costo del personale è del 50 percento in Valle d'Aosta rispetto ad
una media nazionale del 40 percento. La vera voce di costo è questa
e il gruppo di lavoro conclude dicendo che si può risparmiare su
una voce sola, che è quella dell'acquisto di beni e servizi. Però
ciò non toglie che non si possa e non si voglia intervenire in
questo ambito.
Rispetto all'intervento della Consigliera Squarzino, devo dire
che in parte è un po' contraddittorio, perché lei che si sente
"paladina" dei più deboli e che ad ogni piè sospinto dice che il
povero cittadino le telefona perché non ha ancora ricevuto
l'assegno di natalità, e che giustamente fa pressioni perché
vengano date risposte alle istanze del singolo cittadino,
dall'altra rivendica il superamento della logica di soddisfare le
esigenze che vengono dal singolo cittadino, facendo ricorso ad una
logica più generale, che è quella della verifica dei bisogni che
non emergono e che devono emergere.
Concordo in pieno, ma è difficile poi, di fronte al bisogno del
singolo cittadino, evidenziare in tale bisogno una particolarità
rispetto a situazioni più generali. Ricordo che in Valle d'Aosta
abbiamo ancora in vigore per alcuni mesi la logica dell'assistenza
indiretta e abbiamo la legge n. 19, articolo 7, che dà dei sostegni
anche per spese sanitarie eccezionali per situazioni assolutamente
estreme.
Ma per quanto riguarda la definizione di bisogni siamo
all'elaborazione del quarto piano sociosanitario regionale e siamo
fra le pochissime regioni ad avere tre piani sociosanitari alle
spalle; abbiamo relazioni annuali dell'USL che andrebbero lette e
interpretate; abbiamo previsto nella legge regionale la relazione
annuale; abbiamo definito degli studi su indicatori che hanno
portato a questi dati e che, nel prossimo autunno, porteranno ad
una giornata di "full immersion" con tutto il personale medico,
perché in "camera caritatis" si andranno a definire gli indicatori
che la Consigliera Squarzino richiamava.
Questo serve non a dire chi è buono e chi è cattivo, chi lavora
bene e chi lavora male, ma per dare agli operatori della sanità
degli strumenti operativi che finora non hanno mai avuto, perché
non era mai stato fatto un lavoro di questo genere. Proprio il
dott. Bosso è stato il referente nazionale in uno studio
interregionale sull'applicazione dei DRG in Valle d'Aosta e siamo
assolutamente in linea, ma ci sono sicuramente degli strumenti per
definire i bisogni.
Tuttavia non dobbiamo dimenticare che in una realtà di 118.000
abitanti la definizione dei bisogni con un intervento maggiore da
parte degli enti locali sicuramente è molto più semplice rispetto a
realtà più complesse, dove c'è una differenziazione grossa fra
realtà metropolitane e all'interno della stessa realtà. Cioè non
riempiamoci neppure noi troppo la bocca di studi, di previsioni ed
altro, perché nella vita di tutti i giorni riusciamo a definire i
bisogni. Si può e si deve approfondire questo tema, ma senza
enfatizzarlo troppo! Ci sono gli indicatori di efficienza, ci sono
gli obiettivi da definire che verranno sicuramente meglio definiti
nel prossimo piano, in fase di elaborazione.
Riguardo alla delibera n. 350/1999 e quella successiva che
riguardava il 2000, l'USL ha relazionato sugli obiettivi che erano
stati definiti nella delibera; gli uffici stanno predisponendo
l'istruttoria, dopo di che verranno recepiti in una delibera di
Giunta regionale, ma non ho ancora avuto modo di leggere la
relazione perché è al vaglio degli uffici.
Mi pare di aver risposto alle domande che sono state poste in
questa sede, anche se mi rendo conto che in materia di sanità
avremo occasione di tornare più volte su questi argomenti.
Rinnovo la mia disponibilità a confrontarmi in qualunque sede,
spero che la V Commissione nel momento in cui viene convocata sia
presente, perché i medici che sono una categoria non facilmente
abbordabile hanno fatto una lettera dove hanno detto chiaro e tondo
che si rifiutano di partecipare ad una commissione se non trovano
poi l'interlocutore principale. È stato un avvenimento spiacevole:
da parte mia tenterò di fare opera di mediazione, ma evidentemente
la palla viene rimbalzata al Consiglio e alla commissione
consiliare.
Presidente
Si passa all'esame dell'articolato.
La parola al Consigliere Marguerettaz per dichiarazione di
voto.
Marguerettaz (Aut)
Non sono intervenuto in fase di
dibattito generale per non cadere in quella che avvertivo come una
specie di trappola, dopo aver sentito la relazione del collega
Borre. La sensazione che mi ha dato la relazione di Borre è che a
fronte di un disegno di legge quale quello che il Consiglio è
chiamato a votare, si sia gettato un po' di fumo negli occhi e si
sia anche in gran parte riusciti a portare il dibattito in
quell'enorme labirinto che è rappresentato dalla sanità, per cui
quando si parla di sanità si parla di tutto e di tutti, della
sanità ospedaliera, di quella territoriale, dei contratti, dei
servizi, della qualità, e alla fine si passa alla votazione di un
disegno di legge qualsiasi come questo sulla sanità.
Non mi sono volutamente prestato a questo gioco, perché il
disegno di legge in oggetto - fra l'altro ringrazio il Presidente
per i 60 minuti concessimi ma penso di utilizzarne solo 10 per la
dichiarazione di voto - è molto più semplice di tutte le
discussioni alle quali almeno ho finora assistito.
Qui si tratta di andare a correggere un disavanzo di gestione di
44 miliardi, lasciando cadere tutte le disquisizioni sui meccanismi
ed artifici finanziari che stanno dietro a questo, perché questa
rimane la realtà nuda e cruda. Un disavanzo sul quale bisogna
esprimersi in primo luogo ricordando, per quanto mi riguarda, che
quando è stata iniziata in questa regione, così come in altre, la
famosa aziendalizzazione dell'USL, l'obiettivo più evidente che
usciva da questa riforma era proprio quello di dotare l'azienda USL
di una autonomia finanziaria.
Questo è un obiettivo che alla luce di questo disegno di legge,
così come alla luce di altre gestioni fin qui avvenute da quella
riforma, sembra sfuggire in continuazione. Questa è una realtà
inconfutabile, credo che anche l'Assessore ne converrà a proposito
di quel richiamo che lui faceva a tutte le forze politiche
nell'essere d'accordo su punti decisivi e nodali della sanità.
Allora questo è un giudizio che io do e che spero venga
condiviso. Non voglio dire delle eresie, ma mi sembra che quando,
in fase di bilancio preventivo, fu contestata forse non dal mio
gruppo politico, ma da altri, questa minore messa a disposizione di
fondi per il bilancio della sanità, la risposta dell'Assessore non
andava nella direzione di attribuirla ad una scelta che dipendeva
da chissà che cosa. L'Assessore disse:
"È una scelta
voluta"
, proprio nell'ottica di quell'aziendalizzazione di cui
dicevo prima. Anche qui se vogliamo fare un discorso serio, di
collaborazione, dobbiamo però avere il coraggio di prendersi ognuno
le proprie responsabilità. Ed è questo, Assessore, che impedisce
quel dialogo a cui lei continuamente fa ricorso.
Se lei vuole una collaborazione, così come ha rilanciato oggi e
aveva fatto in passato, non può pretendere di essere sempre nel
giusto. Come si fa a chiedere la collaborazione dell'opposizione,
partendo dal presupposto che l'Assessore o la Giunta o chi per essa
non abbia mai sbagliato niente? Allora, su questo disegno di legge,
questo errore, che vedo come anche giustificabile, è evidente! Per
quanto riguarda i tipi di spese che non sono state valutate
debitamente rispetto al risultato, è stato detto: l'incremento
contrattuale, il rinnovo delle attrezzature e delle procedure per
affrontare il Millennium Bug, il rinnovo della polizza di
assicurazione relativa alla responsabilità civile e l'aumento dei
costi dei prodotti farmaceutici.
Faccio notare che al di là delle percentuali dette
dall'Assessore di un incremento significativo, da quanto mi è parso
di capire, del contratto di lavoro, cioè più marcato di ciò che si
poteva pensare, è altrettanto vero, o almeno questo vale quando
redigiamo il bilancio della nostra Amministrazione, che i soldi nel
bilancio preventivo per un incremento contrattuale ci sono sempre.
E allora è una spesa che magari non nella sua totalità, ma in larga
parte era prevedibile. Così come era prevedibile la necessità di
attrezzature per i problemi legati al Millennium Bug, così come
erano ampiamente prevedibili le spese per i rinnovi delle
attrezzature.
Lascio invece fra quelle spese non prevedibili le polizze
assicurative e l'aumento dei costi dei prodotti farmaceutici,
perché questi sono costi che nascono da avvenimenti comunque non
prevedibili.
Quindi la prima osservazione è sul merito di queste spese. La
seconda osservazione è su come si va a colmare questa spesa. Non
posso non notare due sistemi che personalmente non condivido,
immagino che non ce ne fossero altri, ma questo non è un punto a
vostro favore, anzi. Il primo, lo ha già citato il collega
Beneforti, è il ricorso al mutuo di 15 miliardi. Ha detto molto
bene il Consigliere Beneforti: coprite un buco ma ne fate un
altro.
E il secondo, sono gli altri 15 miliardi che si portano via dal
fondo di Finaosta; è un'operazione che in questo particolare
momento economico che la Valle d'Aosta sta attraversando e che
richiederebbe disponibilità di liquidi per investimenti - appena
ieri parlavamo di assestamento di bilancio - mi sembra
un'operazione quanto meno rischiosa. Però sono queste scelte che
avete voluto fare, non che siete stati costretti a fare, sono le
modalità che avete scelto per coprire queste spese, che non ci
vedono favorevoli!
Due ultime considerazioni a margine. Interessante in quella
relazione di Borre è l'accenno al lavoro di questa apposita
commissione, che avrebbe messo l'indice sul fatto che si può
spendere meglio, dicendo che alcune spese correnti sembra che
possano essere diminuite con una gestione più oculata. Mi auguro di
poter vedere questo studio e di poterlo conoscere.
Ancora un punto sul quale è difficile collaborare, a parte
quello che le ho detto prima da un punto di vista dello stile, se
vogliamo, ma lei ha fatto un passaggio rispondendo alla collega
Squarzino per quanto concerne il progetto qualità. Vede, questa sua
gestione della sanità là dove lei dice che il progetto qualità è
una cosa che si fa tutti i giorni con i corsi di aggiornamento, con
la formazione del personale, eccetera, questo suo ragionamento io
lo metterei sullo stesso piano - non si offenda - del discorso
fatto dal collega Beneforti, al quale lei rimprovera a torto o a
ragione non lo so, di usare toni demagogici, senza contenuto!
Quando lei fa questi ragionamenti sulla sanità, si pone
esattamente sullo stesso piano, perché non è pensabile di poter
gestire la sanità quotidianamente, giorno dopo giorno: oggi ci
inventiamo il corso di formazione, domani ci inventiamo
qualcos'altro, perché questo sa a cosa apre la strada, Assessore?
Apre la strada a casi, come sono già successi, per cui si inventano
dei progetti-obiettivo e si distaccano due medici pagandoli fior di
soldi - e forse è qui che si deve fare una gestione più oculata
della spesa corrente - per una ricerca di siti Internet inerenti
alla sanità.
E' questo atteggiamento che porta ad una gestione non oculata
delle spese correnti all'interno della nostra sanità. Ma questo è
normale che succeda, se non affrontiamo la programmazione, il
progetto qualità sull'Ospedale, fatto con dei criteri che poi diano
le reali indicazioni di gestione della politica sanitaria. È
evidente che la sanità è uno di quegli argomenti che sta a cuore a
tutte le forze politiche, quindi siamo sempre disposti a
confrontarci, a suggerire, a collaborare.
L'unica cosa che chiediamo all'Assessore è che, anche disposti
noi stessi a fare dei passi indietro e a rivedere delle nostre
posizioni, però non si può andare avanti in quest'aula con una
contrapposizione così netta fra lei e il resto del Consiglio;
bisogna trovare un terreno un po' più neutro per trovarci
d'accordo! Infine, un suggerimento di carattere tecnico ed è quello
di correggere, non ho mai capito se la relazione allegata al
disegno di legge fa parte integrante della cosa, ma se così fosse,
di correggere a pagina 3 della relazione il punto d), là dove per
un refuso si è scritto che si è fatto ricorso a 11.400 milioni di
risorse iscritte ai fondi globali, quando in realtà sono 1.400, c'è
un uno in più.
Per dichiarazione di voto, annuncio un'astensione su questo
disegno di legge perché il voto contro, a mio avviso, non avrebbe
significato, dato il contenuto dello stesso.
Si dà atto che, dalle ore 12,31, riassume la presidenza il
Presidente Louvin.
Président
Je ne pense pas que l'erreur dans le texte du
rapport puisse avoir une influence, mais en tout cas une correction
sera apportée.
La parole à la Conseillère Squarzino Secondina.
Squarzino (PVA-cU)
Il nostro gruppo aveva già detto che
avrebbe votato contro, per tutte le motivazioni che avevamo
addotto. Avremmo potuto anche cambiare posizione, se avessimo avuto
anche delle informazioni più chiare e precise. Vorrei anch'io
riprendere questo discorso della collaborazione e anch'io vorrei
sottolineare che o c'è una chiarezza degli obiettivi che uno si
pone, oppure la collaborazione è difficile da attuare, e faccio due
esempi.
Lei ha detto, Assessore, che con questo nuovo staff dirigenziale
ha dato degli input politici molto chiari. Sono contenta che lei
abbia dato questi input chiari allo staff dirigenziale, ma se lei è
interessato a che anche il Consiglio possa fare, come lei ha
auspicato, quel lavoro di attenzione, di verifica, di controllo, di
monitoraggio e di suggerimento, lei avrebbe dovuto, forse lo farà e
quindi aspettiamo che lo faccia, dare anche al Consiglio le
indicazioni che ha dato a questo staff dirigenziale, cioè dovremmo
capire quali sono gli input politici chiari che questa Giunta ha
dato alla sanità, altrimenti siamo tagliati fuori da queste scelte
di fondo!
Quindi la collaborazione non è possibile, se non c'è questa
messa sul tavolo di tutti i dati che uno ha a disposizione e delle
intenzioni che uno ha.
Ancora, io le avevo chiesto in modo preciso il risultato di
alcuni obiettivi che erano stati indicati con chiarezza. Sono
infatti convinta che non si tratta solo di una legge di bilancio,
non si tratta solo di finanziare un disavanzo: il disavanzo va
finanziato se effettivamente l'attività che l'USL ha fatto, e che
ha portato a questo disavanzo, corrisponde agli obiettivi che il
politico aveva dato all'USL.
Allora, se lei, Assessore, finanzia il disavanzo senza sapere se
effettivamente sono stati raggiunti gli obiettivi che lei ha
chiesto all'USL di raggiungere, mi chiedo se lei fa un'operazione
di pura contabilità. Un bilancio invece ha la funzione di prevedere
una certa azione; se le conseguenze di quell'azione portano a un
disavanzo, si interviene a ripianare quel disavanzo perché si
condividono tutte le scelte che sono state fatte.
Fra l'altro, non so quanto è costato il Millennium Bug, perché
ricordo che già altre volte in altre leggi finanziarie, abbiamo
finanziato interventi appositi per questo evento. Allora
probabilmente sarebbe interessante anche qui capire se
effettivamente i soldi che erano stati stanziati per il Millennium
Bug sono stati sufficienti e perché bisogna fare un ulteriore
aumento.
Piuttosto io credo che la realtà del disavanzo del 1999 è emersa
da alcune parole che l'Assessore ha detto rispondendo in parte alle
nostre osservazioni. Cioè lui ha riconosciuto, molto onestamente,
che c'è stata una sottovalutazione delle spese relative alla
mobilità esterna, nel senso che ci si è trovati nel 1999 con 6
miliardi in più di spese per pagare il costo della sanità dei
residenti che vanno fuori. Guarda caso, quasi l'intera cifra del
disavanzo di 7 miliardi e "rotti". Allora io credo che uno dei
motivi del disavanzo, e non è emerso con chiarezza, sia proprio
legato al fatto che questo Ospedale, pur con tutti i soldi che
diamo, non è capace di rispondere alle domande che l'utente pone,
tanto che sceglie di andare fuori.
Le spese che come Regione affrontiamo per far fronte alle
mobilità passive non vengono coperte dalla mobilità attiva, cioè da
quelli che dall'esterno vengono e portano risorse al nostro
Ospedale. Per questo, l'analisi del bilancio di un'azienda è sempre
collegata anche al funzionamento dell'azienda. Quindi, pur capendo
che è importante dare le risorse alla sanità, non condividiamo
questo modo di gestire la sanità, per cui il nostro voto è
contrario.
Président
Je soumets au vote l'article 1
er
:
Conseillers présents: 30
Votants: 27
Pour: 22
Contre: 5
Abstentions: 3 (Comé, Marguerettaz, Viérin M.)
Le Conseil approuve.
Je soumets au vote l'article 2:
Conseillers présents: 31
Votants: 28
Pour: 23
Contre: 5
Abstentions: 3 (Comé, Marguerettaz, Viérin M.)
Le Conseil approuve.
Je soumets au vote l'article 3:
Conseillers présents: 31
Votants: 28
Pour: 23
Contre: 5
Abstentions: 3 (Comé, Marguerettaz, Viérin M.)
Le Conseil approuve.
Je soumets au vote l'article 4:
Conseillers présents: 31
Votants: 28
Pour: 23
Contre: 5
Abstentions: 3 (Comé, Marguerettaz, Viérin M.)
Le Conseil approuve.
Je soumets au vote l'article 5:
Conseillers présents: 31
Votants: 28
Pour: 23
Contre: 5
Abstentions: 3 (Comé, Marguerettaz, Viérin M.)
Le Conseil approuve.
Je soumets au vote la loi dans son ensemble:
Conseillers présents: 31
Votants: 28
Pour: 23
Contre: 5
Abstentions: 3 (Comé, Marguerettaz, Viérin M.)
Le Conseil approuve.
Le Conseil suspend ses travaux pour les reprendre en début
d'après-midi à 16 heures.
La séance est levée.
