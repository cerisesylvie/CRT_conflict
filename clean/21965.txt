Classificazione
ORDINE PUBBLICO - FORZE ARMATE



Oggetto del Consiglio n. 1669 del 20 dicembre 2005 - Resoconto
OGGETTO N. 1669/XII - Diniego ad un docente di partecipare ad un
convegno organizzato dall'Università della Valle d'Aosta.
(Interrogazione)
Interrogazione
Appreso che il Presidente della Valle d'Aosta ha bloccato la
partecipazione dell'islamista Tariq Ramadamn, cittadino svizzero e
docente universitario, ad un convegno organizzato dall'Associazione
dei Sociologi Italiani presso l'Università della Valle
d'Aosta;
Appreso altresì che lo stesso docente è stato invitato a
parlare dall'Università di Padova il 12 gennaio 2006;
Considerato che l'Università dovrebbe essere il luogo della
ricerca e del confronto di idee, libero di condizionamenti politici
o ideologici;
i sottoscritti Consiglieri regionali
Interrogano
il Presidente della Regione per sapere:
1) in base a quali motivazioni e sulla base di quali
competenze ha bloccato la partecipazione del docente islamista ad
un convegno organizzato dall'Università della Valle
d'Aosta;
2) se non ritiene che l'affidamento della presidenza
dell'Ateneo Valdostano a chi ricopre anche incarichi prefettizi
costituisca un limite alla libertà di insegnamento e di
ricerca.
F.to: Squarzino Secondina - Curtaz
Président - La parole au Président de la Région, Caveri.
Caveri (UV) - Vorrei anzitutto dire che non ripeterò quanto ho
già detto il 21 e il 22 settembre in quest'aula rispetto ad una
interrogazione presentata in una logica del tutto opposta dai
Consiglieri del gruppo "La Casa delle Libertà" sulla questione.
Come punto di partenza vorrei dire che l'aspetto spiacevole di
questa vicenda è che il Rettore e il Consiglio dell'Università non
erano stati preventivamente informati dagli organizzatori del
convegno rispetto alla delicatezza dell'invito rivolto a Tariq
Ramadan, ma lo hanno appreso da una serie di articoli ripetuti
dalla stampa nazionale nel corso dell'estate, in un contesto di
aperta polemica nei confronti dell'iniziativa dell'Università della
Valle d'Aosta. Fatti gli opportuni accertamenti del caso, ho quindi
segnalato al Consiglio di Università - che presiedo - la
delicatezza della questione e l'opportunità di soprassedere
all'invito. Il Consiglio dell'Università si è espresso
all'unanimità in questo senso, compresi gli autorevoli professori
italiani ed europei che siedono nel Consiglio dell'Università.
Al di là delle ideologie e delle posizioni politiche personali,
per cui si può apprezzare o meno il pensiero di Tariq Ramadan, non
vi è dubbio che si tratti di una persona controversa, duramente
criticata, non solo da esponenti occidentali, ma anche e
soprattutto da molti esponenti dell'Islam moderato, in particolare
per le sue posizioni ambigue verso gli attentati terroristici di
matrice islamica fondamentalista, per le sue posizioni antisemite e
contro Israele, ma anche, ad esempio, per le sue chiare posizioni
nei confronti della bontà delle punizioni corporali e della
lapidazione delle adultere. A questo proposito invierò alla collega
Squarzino, che immagino sia quella che replicherà, un bel libro
scritto da una giornalista francese di sinistra, Caroline Fourest,
dell'editore Grasset, che si chiama "Frère Tariq". È un libro molto
bello fatto di sbobinamento di cassette, articoli e interviste
pubblicate su giornali di mezza Europa, e devo dire che si dice -
di Tariq Ramadan - esattamente quello che pensano di lui delle
persone della Gauche française, Bernard Kouchner, Bernard Henry
Lévy e André Glucksman che raccontano di come questa persona dica
le cose diversamente a seconda della lingua in cui parla. A dire
queste cose non è la Destra italiana, ma la Sinistra francese!
Ciò detto però, ed espresso anche il mio pensiero, perché sono
rimasto abbastanza turbato di alcune cose che sono state dette nel
corso di questo dibattito, in quanto mi sembrava di essere uno che
voleva violare la libertà dell'Università, come si evince
nell'iniziativa che è stata assunta, mai come questa volta poi
successivamente mi sono documentato - non solo con il libro - e ne
ho trovate di cotte e di crude! Quindi nessuna ingerenza nella
libertà di insegnamento e di ricerca dell'Università. Se Tariq
Ramadan fosse venuto invitato da un professore dell'Università,
nell'ambito di una lezione universitaria, il Consiglio di
Università non avrebbe potuto "mettere becco", perché quello
sarebbe rientrato nella decisione dei Consigli di facoltà e nelle
decisioni autonome che l'Università fa. Ma nel momento in cui si
chiede una sponsorizzazione all'Università, l'organo preposto per
statuto è il Consiglio di Università, il quale ha detto
esplicitamente che si invita a soprassedere all'invito di Tariq
Ramadan. Pertanto le funzioni prefettizie non interferiscono per
nulla con l'insegnamento e la ricerca, è il Consiglio di Università
che si è espresso all'unanimità!
Mi sono limitato a dire che dopo aver letto le notizie
riguardanti la possibile presenza in Valle d'Aosta, anche le Forze
dell'Ordine avevano espresso delle perplessità rispetto alla
presenza di questa persona, quindi mi sarei trovato nelle funzioni
prefettizie a gestire anche problemi di ordine pubblico, ma -
ripeto - non sono le motivazioni di ordine pubblico "in primis" ad
avere influenzato l'unanimità dell'intero Consiglio di Università,
quanto il fatto di aver montato uno scandaletto attorno al fatto.
In particolare il prof. Allievi si è molto lamentato di questo
fatto. Ricordo che il prof. Allievi è buon amico di Tariq Ramadan,
tanto che ne scrive le prefazioni ai libri pubblicati in Italia,
quindi credo che ci sia forse visione ideologica da un'altra parte
e non certo da parte del Consiglio di Università.
Président - La parole à la Conseillère Squarzino Secondina.
Squarzino (Arc-VA) - Ricordo solo qual è il fine istituzionale
dell'Università: quello di sviluppare la ricerca. Credo che una
università abbia come suo scopo quello di approfondire,
confrontare, ricercare e "ricercare" vuol dire anche esplorare
spazi culturali nuovi.
Mi chiedo che senso ha avere una università libera in Valle
d'Aosta, se fa scelte che non vanno nel senso del confronto, del
dibattito. Invitare qualcuno a parlare, qui, non vuol dire
sponsorizzare le idee di questa persona; allora siamo arrivati al
punto che solo le persone che condividono le idee politiche,
ideologiche e culturali del Presidente della Regione possono venire
a parlare, cioè si arriva ad un sistema di regime! Si accetta e si
sponsorizza soltanto...
(interruzione del Presidente della Regione, fuori
microfono)
... non l'ho interrotta, Presidente, qui il problema non è che
la Valle d'Aosta dica: "accetto e voto le idee di questa persona" e
non è neanche che l'Università dica: "io assumo a principio
fondamentale della cultura le idee di questa persona". Ma ogni
convegno ha lo scopo di confrontare fra di loro le varie proposte.
Se io impedisco a qualcuno di presentare le proposte, faccio un
intervento contro la ricerca, contro il confronto!
C'è una sola cosa dell'intervento fatto dal Presidente che
condivido: che il mancato conferenziere è una figura chiaramente
discussa, che nel mondo francofono non è ben visto, che nel mondo
anglosassone è utilizzato come consulente credo che
l'europarlamentare Caveri sappia che Tariq è stato assunto...
(interruzione del Consigliere Lattanzi, fuori
microfono)
... prendo atto dal modo con cui il Presidente ha predisposto la
risposta... faceva riferimento al fatto che fosse una donna a
rispondere... questo lo trovo nettamente negativo e
discriminante!
Questa persona è chiaramente discussa e discutibile, tutti lo
dicono, ma questa persona come saprà l'ex europarlamentare Caveri è
stato scelto come consulente dall'allora Commissario Prodi. Questa
persona adesso lavora presso l'Università di Oxford e a Londra è
stato chiamato dallo stesso Blair come membro di un gruppo di
lavoro che deve studiare che tipo di proposte possono essere fatte,
per intraprendere una lotta contro i processi di radicalizzazione e
di estremismo.
La cosa grave che trovo, qui, è che si voglia intervenire
politicamente e ideologicamente sulla libertà di ricerca di una
università. Il fatto che altre università abbiano accolto questa
persona, il fatto che questa persona abbia solo recentemente
partecipato in Svizzera ad altri dibattiti, dimostra che non è né
colpevole di reati, né colpevole di atti che sono perseguiti dalla
legge, ma una persona che esprime un parere. Ora, la democrazia
consiste proprio nel confutare idee che si ritengono sbagliate con
altre idee, non nel far tacere chi esprime certe idee!
