Classificazione
ASSISTENZA SOCIALE
Asili nido


Resoconto integrale del dibattito dell'aula
Oggetto del Consiglio n. 315 del 17 dicembre 1998 - Resoconto
SÉANCE DU 17 DÉCEMBRE 1998 (APRÈS-MIDI)
OGGETTO N. 315/XI Disegno di legge: "Modifiche alla legge
regionale 15 dicembre 1994, n. 77 (Norme in materia di asili-nido),
già modificata dalla legge regionale 16 aprile 1997, n. 13".
Articolo 1 (Modifiche all'articolo 5 della l.r. 77/1994)
1. L'articolo 5 della legge regionale 15 dicembre 1994, n. 77
(Norme in materia di asili-nido), è sostituito dal seguente:
"Articolo 5
(Dimensioni)
1. Non possono essere costituiti asili-nido con un numero di
posti inferiore a quindici."
Articolo 2 (Modifiche all'articolo 14 della l.r. 77/1994)
1. L'articolo 14 della l.r. 77/1994 è sostituito dal
seguente:
"Articolo 14
(Enti gestori)
1. La gestione degli asili-nido compete agli enti locali che la
possono esercitare sia in forma diretta che indiretta,
prioritariamente mediante convenzionamento con cooperative
sociali.
2. Le cooperative sociali e gli altri soggetti convenzionati ai
sensi del comma 1 si pongono quali strumenti degli enti gestori ai
quali competono comunque la vigilanza e il controllo degli
asili-nido."
Articolo 3 (Modifiche all'articolo 30 della l.r. 77/1994)
L'articolo 30 della l.r. 77/1994 è sostituito dal seguente:
"Articolo 30
(Titoli per l'ammissione al concorso per educatore)
1. Per l'ammissione al concorso per educatore di asilo-nido è
richiesto, in deroga all'articolo 62, comma 1, lettera d), del
regolamento regionale 11 dicembre 1996, n. 6 (Norme sull'accesso
agli organici dell'Amministrazione regionale, degli enti pubblici
non economici dipendenti dalla Regione e degli enti locali della
Valle d'Aosta), il possesso di un titolo di studio ad indirizzo
pedagogico, conseguente ad un corso di studi di durata almeno
triennale, conseguito presso una scuola secondaria di secondo
grado, ovvero di altri titoli di scuola secondaria di secondo grado
integrati da successivi corsi ad indirizzo pedagogico di durata non
inferiore a 2400 ore. E' considerato, altresì, titolo idoneo di
ammissione al concorso il possesso di uno dei diplomi di laurea
indicati all'articolo 31."
Articolo 4 (Modifiche all'articolo 32 della l.r. 77/1994)
1. Il comma 4 dell'articolo 32 della l.r. 77/1994 è sostituito
dal seguente:
"4. Ogni asilo-nido è dotato di un numero di personale addetto
ai servizi generali definito dall'ente gestore in relazione al
numero degli utenti e alle caratteristiche architettoniche della
struttura."
2. Dopo il comma 5 dell'articolo 32 della l.r. 77/1994 è
inserito il seguente:
"5bis. In ogni asilo-nido avente una capienza di almeno
venticinque bambini è previsto un coordinatore dell'asilo-nido a
tempo pieno. Due enti gestori possono convenzionarsi al fine di
prevedere un'unica figura di coordinatore dell'asilo-nido."
3. I commi 6, 7 e 8 dell'articolo 32 della l.r. 77/1994 sono
abrogati.
Articolo 5 (Modifiche all'articolo 36 della l.r. 77/1994)
1. L'articolo 36 della l.r. 77/1994 è sostituito dal
seguente:
"Articolo 36
(Spese di gestione e di manutenzione ordinaria)
1. La Regione contribuisce alle spese di gestione e manutenzione
ordinaria degli asili-nido sulla base di una quota capitaria per
utente.
2. Possono essere previsti finanziamenti aggiuntivi riferiti a
progetti specifici presentati dagli enti gestori.
3. La Giunta regionale individua la quota capitaria, nonché le
modalità di erogazione, in relazione agli stanziamenti previsti dal
bilancio triennale della Regione e, annualmente, gli eventuali
finanziamenti aggiuntivi riferiti a progetti specifici."
Articolo 6 (Abrogazione degli articoli 37, 39 e 40 della l.r.
77/1994)
1. Gli articoli 37, 39 e 40 della l.r. 77/1994 sono
abrogati.
Articolo 7 (Disposizioni transitorie)
1. Fino al 31 dicembre 2000, per la sostituzione del personale
educativo assente dal servizio nei casi previsti dall'articolo 32,
comma 5, della l.r. 77/1994, è utilizzata l'apposita graduatoria
regionale in essere alla data di entrata in vigore della presente
legge.
Président Le projet de loi en question a reçu l'avis favorable
de la Vème Commission du Conseil régional qui a également formulé
un amendement à l'article 2. La parole au rapporteur Conseiller
Cuc.
Cuc (UV) Prima della lettura della relazione, vi comunico anche
che l'Assessore Vicquéry ha presentato due emendamenti: il primo è
un nuovo articolo 3 che va ad abrogare l'articolo 30 concernente i
titoli per l'ammissione al concorso di educatore, il secondo
aggiunge un secondo comma all'articolo concernente le norme
transitorie.
Sono essenzialmente due gli obiettivi proposti dalla Giunta
regionale nella modifica di questa legge: una maggiore competenza
agli enti locali per la gestione degli asili e l'adeguamento delle
norme per un migliore funzionamento delle strutture stesse.
L'articolo 1 modifica l'articolo 5, andando ad eliminare la
figura del micro asilo-nido. Nella fattispecie, nella legge
vigente, sono previste due tipologie di strutture: a) articolo 5,
comma 2: il micro asilo-nido ha una ricettività minima di 10
bambini e massima di 15, tali strutture possono essere costruite
come nuclei decentrati di altri asili nido o come sedi aggregate di
scuole materne; b) articolo 5, comma 1: non possono essere
costruiti asili nido con un numero di posti inferiore a 25 e
superiore a 50 unità.
Inoltre l'articolo 25, comma 1, recita: "Il personale
dell'asilo-nido si distingue in tre figure professionali: 1) il
coordinatore dell'asilo nido, 2) personale educativo, 3) personale
addetto ai servizi generali".
È chiaro quindi il vuoto legislativo per strutture con capienze
fra i 16 e i 24 bambini che non possono ricadere né nella
definizione di micro asilo-nido, né in quella di asilo-nido. La
proposta di definire un'unica tipologia di servizio, asilo-nido,
con una capienza minima di 15 bambini senza limitare la capienza
massima, consente ad ogni ente gestore di stabilire sulla base
delle strutture disponibili e le esigenze rilevate nonché con il
parere delle autorità sanitarie la capienza ritenuta più
idonea.
L'articolo 5 bis prevede che la figura del coordinatore sia
presente a tempo pieno nelle strutture che hanno una capienza
minima di 25 unità; si prevede altresì la possibilità per enti
gestori di asili-nido con numero di utenti dalle 15 alle 24 unità
di convenzionarsi al fine di prevedere un'unica figura di
coordinatore.
La modifica dell'articolo 14 prevede una maggiore libertà agli
enti gestori, i quali possono gestire gli asili-nido in forma
diretta o avvalendosi di convenzioni con cooperative sociali
iscritte all'Albo delle cooperative sociali. L'ente gestore rimane
sempre il responsabile del buon funzionamento del servizio,
vigilando e controllando l'attività svolta negli asili-nido.
L'articolo 32, comma 4, dà facoltà agli enti gestori di definire
in modo più flessibile la gestione del personale addetto ai servizi
generali, cuochi, addetti alle pulizie in base alle caratteristiche
architettoniche della struttura.
L'articolo 36 stabilisce il finanziamento sulla base di una
quota capitaria con possibilità di altre variazioni in base a
problematiche diverse, ad esempio, costi fissi di gestione per
asili-nido ubicati in montagna o su presentazione di progetti
specifici.
Fondamentale è la responsabilizzazione dell'ente gestore sui
costi di gestione. Rimane compito della Giunta regionale
l'individuazione della quota capitaria e delle modalità di
erogazione.
Nelle disposizioni transitorie, per ciò che riguarda la
sostituzione del personale educativo, è consentito agli enti
gestori di utilizzare la graduatoria regionale attuale sino al 31
dicembre 2000. L'emendamento proposto, articolo 7, comma 2, abroga
esplicitamente le disposizioni dell'articolo 30 della legge
regionale n. 77/94, peraltro non più in vigore, ai sensi
dell'articolo 66, comma 1, della legge regionale n. 45/95, legge
regionale di riforma.
Nello stesso comma si prevede una deroga per la prima
applicazione della legge che consente la partecipazione ai concorsi
per la figura di educatore anche ai candidati in possesso di un
titolo di studio triennale e quadriennale purché ad indirizzo
pedagogico. Possono essere altresì ammessi al concorso di educatori
coloro i quali sono in possesso del diploma di laurea in pedagogia,
scienze dell'educazione, psicologia o titolo equipollente.
Président Si l'Assesseur ne demande pas la parole, nous ouvrons
la discussion générale sur le projet de loi.
La parole au Conseiller Marguerettaz.
Marguerettaz (Aut) Questo disegno di legge per alcune parti ci
convince, per altre no, quindi compito mio è quello di dire quali
parti ci convincono e quali invece ci destano delle perplessità.
Inizio a dire quelle positive che noi riteniamo tali.
Credo sia positivo il fatto che si dia la gestione degli
asili-nido agli enti locali così come ritengo altrettanto positivo
togliere dalla vecchia normativa il parametro per quanto concerne
il personale addetto alla cura dei bambini che se non vado errato
era di 1 a 6. Lasciare in mano all'ente gestore la possibilità di
decidere autonomamente, chiaramente con responsabilità, il numero
ideale di personale necessario credo sia sicuramente una cosa
utile. Fin qui le cose che ci convincono.
Passando alle cose che ci sollevano ancora qualche perplessità,
come è stato detto dal relatore con questa legge spariscono i micro
asili-nido, spariscono e qui bisogna subito fare una riflessione
perché se la memoria non mi fa difetto, ricordo che quando fu
proposta in quest'aula l'istituzione dei micro asili-nido, non
molti anni fa per la verità, la cosa fu presentata come
un'innovazione assai significativa ed importante, addirittura
all'interno di un panorama direi quasi nazionale.
A pochi anni di distanza siamo qui ad assumere questa legge che
sta a sottolineare il fallimento di quell'iniziativa, un fallimento
che mi è parso che l'Assessore abbia giustificato in Commissione
adducendo le motivazioni che da un punto di vista meramente
economico un micro asilo con un'utenza di 10 bambini è di difficile
gestione. Una riflessione vorrei fare su questo punto.
Con la legge sulla famiglia siamo andati ad individuare alcuni
servizi alternativi all'asilo-nido, cioè che vengono incontro a
situazioni e familiari e di dislocazione sul territorio che
rispondono con più efficacia rispetto ad una eventuale offerta di
un servizio quale l'asilo-nido, penso ad esempio alle tate
familiari. È altrettanto vero però che non riesco a capire fino in
fondo la motivazione per la quale si cancella la possibilità di
dare vita a dei micro asili-nido. Penso che non sia un principio
giusto abrogare una possibilità perché la possibilità non ha fin
qui avuto risposta e, per quanto mi riguarda, ritengo che se questo
è successo, la motivazione è anche da andare a ricercarsi in come è
impostata la legge originaria che regola l'organizzazione degli
asili-nido.
C'è un altro punto di questa legge che o andrebbe verificato,
approfondito ed eventualmente modificato, o addirittura abrogato;
mi riferisco alla normativa ancora in vigore che questo disegno di
legge non modifica ed è il penultimo capo della legge, laddove si
parla di asili-nido privati.
Questo è un capo della legge che dà la possibilità ai privati di
farsi degli asili-nido, ma a questo riguardo poi la legge non dice
altro. Allora c'è da chiedersi innanzitutto il senso che ha una
normativa di questo genere, cioè una legge che dice che il privato
può fare un asilo-nido e la Regione lo autorizza; l'unica cosa gli
si mette un po' di burocrazia nel senso che questo per farsi
l'asilo-nido deve ottenere l'autorizzazione della Regione, ma non
dice una parola di più.
Per quanto riguarda in particolare - e qui torno a quello che
dicevo prima - la nascita di eventuali micro asili-nido, ritengo
che questa potrebbe essere un'opportunità data al privato che
probabilmente ha sistemi di gestione del servizio più efficienti
rispetto a quelli che ha il pubblico, in questo caso la Regione, e
che potrebbe dar vita per situazioni familiari e locali particolari
a dei micro asili-nido privati, ma - e qui sta il punto - con un
aiuto della Regione. Così come la Regione decide, attraverso questa
proposta che stiamo discutendo, di venire incontro in maniera più
puntuale per quanto concerne i contributi che verranno dati agli
enti locali, per quanto concerne i privati - come dicevo - non è
previsto il becco di un quattrino, quindi una riflessione in questo
senso, visto che mettiamo mano alla legge madre, poteva essere
fatta e questa è una perplessità che ci rimane.
La seconda perplessità ho avuto già modo di farla presente
all'Assessore in Commissione e riguarda l'articolo 14 dove parliamo
degli enti gestori, dove non so se esistono delle normative a monte
che in un certo senso ci costringono a formulare un articolo così
come è stato formulato. Qui si dice che gli enti locali - comuni o
singoli o associati - possono gestire direttamente un servizio di
asilo-nido e poi, quando gli si offre la possibilità - che mi
sembra logica - di gestirlo in maniera diretta, si inserisce nel
comma 1 dell'articolo 14 una parola che a mio giudizio burocratizza
molto - a meno che, ripeto, non si sia costretti da altra normativa
- e può creare delle difficoltà a determinati enti. Perché si dice,
come i colleghi avranno avuto modo di leggere, che la gestione
degli asili-nido compete agli enti locali che la possono esercitare
sia in forma diretta che indiretta, prioritariamente mediante
convenzione con cooperative sociali.
Questo vuol dire che da un punto di vista procedurale un comune,
che decide di gestire indirettamente un servizio quale
l'asilo-nido, deve bandire una gara di appalto, a invito o non so
come, ma rivolta alle cooperative sociali. Questa mi sembra una
forzatura. E qui emerge un altro grosso discorso che se avessimo
occasione di approfondire nel corso della legislatura non sarebbe
male, quello delle cooperative sociali, perché anche qui le cose
meriterebbero una riflessione. Abbiamo esempi di comuni laddove si
è preferita la strada della cooperativa sociale a fronte di
proposte di altre forme associative di carattere non "profit" che
sarebbero state anche più convenienti per il comune stesso, ma che
in questo caso, essendo una prassi quella di rivolgersi alle
cooperative sociali, l'appalto della cosa in questione si è
rivelato poi assai meno conveniente da un punto di vista economico.
Perché obbligare i comuni o gli enti locali a percorrere
prioritariamente questa strada sinceramente non lo capisco. Ripeto,
o c'è una normativa a monte e allora è chiaro, o c'è una scelta
politica e allora chiedo che sia giustificata o c'è una qualche
piccola "lobby" anche in questo campo che ha spinto la cosa.
L'ultimo punto che ci crea qualche perplessità, ma sul quale non
siamo aprioristicamente contrari, è l'articolo 5 che va a
sostituire l'articolo 36 della legge n. 77. Qui c'è una volontà
politica condivisibile, quella di dire: fin qui abbiamo rimborsato
le spese gestionali degli asili-nido praticamente a piè di lista,
oggi cerchiamo una via diversa e più seria che responsabilizzi
anche gli enti gestori e via dicendo, scrivendo in legge che la
contribuzione della Regione sarà fissata sulla base di una quota
capitaria per utente.
Ripeto, la volontà di andare nella direzione di modificare il
sistema attuale ci convince, vorremmo però sapere dall'Assessore
cosa significa andare a stabilire una quota capitaria per utente.
Il costo del singolo utente non è uguale per tutti gli asili-nido
perché il costo della gestione dell'asilo-nido è dovuto in gran
parte anche alle spese di gestione della struttura, penso al
riscaldamento, all'elettricità eccetera, voci che hanno un peso
diverso a seconda del tipo di struttura che ospita il servizio.
Allora quello che volevo chiedere all'Assessore, e anche qui penso
che quando andremo a discutere sul sistema che gli uffici avranno
elaborato certamente ogni dubbio sparirà, ma quello che volevo
sapere è quali saranno i criteri che porteranno alla determinazione
di questa quota capitaria che dal mio punto di vista difficilmente
potrà essere uguale per tutti anche perché l'Assessore stesso ci
confermava in Commissione che la forbice entro la quale troviamo il
costo di ogni bambino ospite di un asilo-nido varia in maniera
sensibile, credo nell'ordine di 800 mila o 1 milione il costo pro
capite di un bambino.
In una struttura un bambino costa, mi sembra ci dicesse
l'Assessore, 2,5 milioni e mezzo o qualcosa del genere, in un'altra
arriva a costarci 3,3-3,4 milioni. Vi rendete conto che, nel
momento in cui si parla di un costo pro capite, se diciamo 3
milioni, quello il cui costo è di 2,5 milioni avanzerà dei soldi -
chiaramente non li percepirà, ma dico così per intenderci -, ma gli
stessi soldi non saranno sufficienti per coprire le spese di
gestione di quegli asili-nido dove invece il costo pro capite è di
3,5 milioni. A questo riguardo volevo sapere quali sono le
intenzioni della Giunta.
Président La parole au Conseiller Frassy.
Frassy (FI) Su questo disegno di legge noi ci eravamo già
soffermati in Commissione per cercare di capire alcune scelte che -
lo devo confermare - non abbiamo capito in Commissione e
difficilmente riusciremo a capire in aula. Abbiamo riconosciuto
anche in Commissione all'Assessore degli aspetti positivi, mi
riferisco all'articolo 5 che va a colmare quello che nella
relazione viene definito il vuoto per le capienze fra 16 e 24, che
prima non erano previste, o meglio non avevano configurazione in
quanto gli asili andavano da 25 a 50 e i micro da 10 a 15.
Rimangono comunque le perplessità sul fatto che il tetto minimo per
costituire l'asilo-nido non sia stato identificato nei 10 utenti
del micro asilo, ma nei 15.
Al di là di questo dettaglio ci sono alcuni altri aspetti che
sono contraddittori rispetto agli indirizzi che la Giunta nel suo
programma di legislatura e la legge nelle sue intenzioni dovrebbe
di fatto realizzare e mi riferisco all'autonomia degli enti
locali.
Ci sono dei momenti in cui l'autonomia degli enti locali viene
sicuramente valorizzata, il personale dei servizi generali viene
demandato alla discrezionale valutazione dell'ente locale per
quanto concerne il numero ed è una scelta sicuramente positiva
perché l'ente locale ha la possibilità di fare valutazioni sulla
tipologia della struttura e su quelle che sono le esigenze reali
del servizio. Diventa però difficile capire come possa conciliarsi
con quest'ipotesi di emancipazione dell'ente locale l'articolo 36
che innova tutto l'aspetto del finanziamento.
Ora, l'innovazione c'è perché vi è una modifica rispetto a
quella che era la previsione del precedente dettato normativo;
sostenere che sia un'innovazione positiva ci lascia delle
perplessità perché il meccanismo dell'articolo 36 è incentrato
sulla quota capitaria per utente e in Commissione ci siamo
domandati a più riprese cosa intendesse l'Assessore nel momento in
cui la legge parlava di quota capitaria anche perché dice
l'articolo 36 che la quota capitaria è individuata dalla Giunta
regionale in relazione agli stanziamenti di bilancio e questo può
essere sicuramente legittimo, ma non è compatibile con quelle
tempistiche che necessitano all'ente locale per poter gestire in
autonomia le proprie risorse. E questo perché i tempi del bilancio
regionale coincidono con i tempi dei bilanci degli enti locali, di
conseguenza è evidente che all'ente locale, in mancanza di un
riferimento prefissato sulla quota capitaria, rimane l'incertezza
più assoluta sul fatto che possa essere confermato o meno il
finanziamento dell'anno precedente.
Ecco perché auspicavamo che la quota capitaria trovasse già nel
testo della legge una sua predefinizione, soggetta poi a quelle che
potevano essere le variazioni di adeguamento ISTAT o soggetta a
quelle che potevano essere variazioni per situazioni particolari,
straordinarie, eccezionali.
Questo meccanismo di finanziamento che, dichiarava l'Assessore,
vuole per certi versi responsabilizzare l'ente locale, noi
riteniamo che non solo non lo responsabilizzi, ma non lo metta
nelle condizioni di poter essere autonomo da un punto di vista di
quelle che sono le valutazioni di spesa. E non solo, la quota
capitaria - non è scritto in maniera chiara nella legge, ce lo ha
detto l'Assessore in Commissione, probabilmente lo ribadirà in aula
- sarà una quota capitaria variabile e quindi né preordinata né
predefinita per queste situazioni.
Se questo è vero, sarebbe opportuno che venisse specificato che
la quota capitaria sarà individuata in relazione agli stanziamenti
di bilancio, ma anche in relazione alla configurazione delle
singole realtà dei singoli plessi…
Vicquéry (fuori microfono) …
l'emendamento…
Frassy (FI) … l'emendamento non l'ho
letto nella sua interezza, mi riservo di leggerlo quando lo
discuteremo.
Questo per dire che ci sono dei passaggi di questa legge che
sono contraddittori rispetto alle finalità che la legge stessa
voleva percorrere.
Un altro aspetto sul quale abbiamo delle forti perplessità
riguarda la figura del coordinatore. L'articolo 5 bis, che viene
introdotto, prevede l'obbligatorietà per le strutture, che hanno
una capienza minima sino a 25 unità, di avere un coordinatore a
tempo pieno e la possibilità per le strutture fra 15 e 24 di
convenzionarsi ai fini del coordinatore.
La possibilità così prevista dall'articolo 5 bis non comporta,
come alternativa, l'obbligo di avere il coordinatore a tempo pieno,
ma comporta come alternativa la possibilità di non avere il
coordinatore.
È evidente che questa situazione che viene a crearsi comporta
una disparità non soltanto da un punto di vista, Assessore, dei
costi gestionali, ma comporta anche un dubbio di fondo sulla
funzione del coordinatore perché il coordinatore non ha un rapporto
diretto con i bambini, il coordinatore ha un rapporto diretto con
gli istruttori, con il personale educativo e se questo personale
educativo ha la necessità di essere coordinato, non capiamo per
quale motivo questa necessità vi sia soltanto nelle strutture più
grandi e non in quelle più piccole.
Paradossalmente dovrebbe essere vero l'opposto perché nelle
strutture più grandi il maggior numero di educatori ha possibilità
di confrontarsi, di scambiarsi quelle che sono le esperienze
educative, mentre nelle strutture più piccole l'unicità
dell'educatore impedisce questo scambio di esperienze. Perciò anche
quest'articolo 5 bis è un'innovazione che per certi versi non è
comprensibile in quanto non arriva a far capire all'ente locale e
all'utente quale sia la funzione di questo coordinatore.
Questi sono tutti aspetti che avevo già sollevato in Commissione
sui quali peraltro non c'era stata poi una definizione da parte
dell'Assessore. Mi auguro che in aula ci possano essere maggiori
definizioni anche perché quel voto di astensione che avevo espresso
in Commissione era subordinato all'esito del dibattito in aula.
Perciò le valutazioni che l'Assessore vorrà formulare su queste
perplessità che ho espresso andranno a modificare in peggio o in
meglio quel giudizio che era stato espresso in Commissione.
Président La parole à la Conseillère Squarzino Secondina.
Squarzino (PVA-cU) Parliamo di un disegno di legge che è ridotto
proprio ai minimi termini perché modifica solo alcuni aspetti della
precedente legge, quindi inevitabilmente riprenderò alcuni degli
argomenti già presentati dai colleghi senza dilungarmi
ulteriormente.
Questo disegno di legge cerca di rispondere ad un problema
reale: al fatto, cioè che ci sono dei micro asili, come ad esempio
Gignod e Sarre, che si trovano ad avere una quindicina di bambini e
che non riescono a trovare una loro collocazione all'interno
dell'attuale organizzazione prevista dalla legge sugli
asili-nido.
A questo problema, che è reale, viene data però, a nostro
avviso, una risposta che risolve la situazione forse di questi due
asili-nido, quindi risolve una situazione specifica, ma crea
ulteriori problemi e complica ulteriormente il sistema perché tutta
la legge è stata pensata come un'organizzazione per dimensioni
abbastanza grandi, tant'è vero che laddove si pensava a piccole
dimensioni le si relegava all'organizzazione della scuola
materna.
Ora, nel momento in cui andiamo ad incidere su un aspetto della
legge, cioè soltanto sulla modifica del numero di utenti che può
giungere fino a 16 per essere considerato un asilo, ma non
interveniamo su tutto l'insieme della struttura, assistiamo a due
elementi che non funzionano.
Il primo riguarda il coordinatore; se è vero che il coordinatore
ha tutta una serie di funzioni interessanti quali curare la
gestione economica dell'asilo-nido, dirigere, coordinare e
controllare l'attività del personale, mantenere i rapporti con
l'équipe psico-socio-sanitaria, curare in accordo con l'Assemblea
del personale tutte le ipotesi pedagogiche, coordinare le attività
pedagogiche, tenere i collegamenti con il coordinatore a livello
regionale per collaborare sui programmi, quindi se il coordinatore
deve fare tutte queste cose e se nella legge sono previste delle
realtà in cui non esiste più la figura del coordinatore, perché
l'ente gestore è obbligato a prendere il coordinatore se ha almeno
25 utenti (se ne ha di meno, può prenderlo in convenzione con un
altro ente gestore), in un asilo-nido con un numero di utenti che
varia da 16 a 25 in cui l'ente gestore non è obbligato ad assumere
un coordinatore, chi esercita tutte queste funzioni?
Seconda osservazione. Sono andata a rivedermi anche la parte che
riguarda i finanziamenti per le spese di investimento; tutta questa
parte, l'articolo 35 in modo particolare, prevede una serie di
interventi di studi di valutazione delle condizioni necessarie per
realizzare una nuova opera, prevede un'indagine socio-demografica
cioè tutto un lavoro molto consistente che, se è comprensibile,
giustificabile e necessario per strutture che ospitano fino a 50
utenti, perché si tratta di investimenti molto ingenti che devono
avere una valutazione di coerenza con il territorio in cui vanno ad
essere costituiti, se cioè è opportuno per le grandi strutture, non
lo è più per queste piccole strutture che questo disegno di legge
prevede. Quindi c'è questo secondo elemento che, a nostro avviso, è
in contrasto con l'intera struttura della legge.
C'è poi l'elemento che riguarda la quota capitaria e io qui
rifaccio mie le stesse domande poste dai colleghi, domande già
poste in Commissione, cioè quali sono i criteri in base ai quali
viene individuata questa quota capitaria? L'Assessore ci ha detto
in Commissione che c'è una quota capitaria per utente sulla base di
criteri che non si sa quali sono, di cui però uno dovrebbe almeno
avere una vaga idea.
C'è quindi un parametro uguale per tutti; ci sono poi degli
interventi differenziati per strutture per rispondere ad esigenze
particolari. Per cui arriviamo all'assurdo, come ricordava
Marguerettaz, che una struttura può richiedere delle grandi spese,
superiori ad altre strutture di tipo diverso, non perché l'ente
gestore non sia capace di gestire, ma per le dimensioni e le
caratteristiche architettoniche delle opere.
Si può verificare il caso allora che una grande struttura
proprio perché è grande (e che è costata già molto di più alla
collettività al momento della costruzione) adesso richieda
ulteriori finanziamenti dalla collettività per poter mantenere i
bambini per cui, come al solito, chi ha di più continua ad avere di
più, mentre le strutture che hanno realizzato dei locali
funzionali, ma non così faraonici (costati sicuramente di meno alla
collettività) non hanno diritto a una quota aggiuntiva, che
risponde ad esigenze particolari che questi tipi di asili-nido
incontrano. Questo è un aspetto che andrebbe precisato. Come
andrebbe precisata un'altra cosa: se è vero che si sceglie la
strada della quota capitaria per quanto riguarda i servizi
all'infanzia, la mia domanda è se la stessa strada viene perseguita
anche per i servizi agli anziani o se invece usiamo modalità e
sistemi di finanziamento diversi dei servizi.
Infine, credo che ci sia un'esigenza reale di differenziare i
servizi che riguardano la cura dei bambini; da più parti è stata
affermata la necessità di "garderie", tata, cioè di risposte
flessibili diverse. Ora, a nostro avviso era questo il momento per
intervenire e dare questa risposta; la risposta di cui il
territorio ha bisogno non è ridurre il numero degli utenti di ogni
asilo-nido, ma individuare forme flessibili diverse non solo sulla
carta, bensì realizzarle, incominciare a renderle possibili. Questa
era la cosa da fare, Assessore, a nostro avviso.
Président La parole au Conseiller Curtaz.
Curtaz (PVA-cU) Proprio quest'ultima osservazione della collega
Squarzino, che condivido pienamente, mi induce ad aprire una
parentesi brevissima su una circostanza: circa due mesi or sono, a
seguito di una petizione che avevamo ricevuto da parte di alcuni
abitanti del Comune di Charvensod, il mio Gruppo aveva presentato
un'interpellanza a proposito del mega progetto di asilo-nido
dell'Envers, previsto a Plan-Félinaz.
In quell'occasione l'Assessore si disse disponibile a rivedere
questo progetto anche perché necessitava comunque di adeguamenti
normativi, adesso non ricordo la ragione tecnica, e nell'occasione
fu invitata la V Commissione ad audire gli interessati e ad
esaminare il problema. A seguito di quell'interpellanza credo che
tutti i Capigruppo abbiano ricevuto un'ulteriore lettera del
Comitato che ha raccolto le firme del Comune di Charvensod
chiedendo di essere sentito dalla V Commissione. Vedo che il
Presidente Rini non è interessato alla cosa, però vorrei chiedergli
se mi ascolta un attimo, scusi, Rini, ma sto parlando di lei da
circa dieci minuti…
Président Les conseillers sont priés de garder leur place
pendant la séance.
Curtaz (PVA-cU) Non so se devo ripetere
tutto…
Président … vous pouvez continuer,
Conseiller.
Curtaz (PVA-cU) Volevo solo invitare il Presidente Rini, come
era stato fatto circa 2 mesi or sono, a convocare la V Commissione
mettendo quale punto all'ordine del giorno le problematiche
relative al realizzando asilo-nido di Pont-Suaz, audendo
l'Assessore Vicquéry, quanto meno le comunità interessate
attraverso i sindaci e i rappresentanti del Comitato che ha
raccolto le firme per una ridefinizione di quel progetto.
Président Il n'y a plus de requêtes d'intervention en discussion
générale, je ferme la discussion générale. La parole à l'Assesseur
à la santé, au bien-être et aux politiques sociales, Vicquéry.
Vicquéry (UV) Voglio fare una premessa. Questo disegno di legge,
che è contenuto nel suo articolato perché sono 5 articoli e anche
striminziti, è stato oggetto di approfondito esame "préalable" con
gli enti gestori e soprattutto con gli operatori interessati, che
"à maintes reprises" avevano fatto presente ai tecnici
dell'Assessorato, in primo luogo al Coordinatore pedagogico
dell'Assessorato, alcune incongruenze e alcune difficoltà
gestionali. Per questo motivo è nato il disegno di legge, per
correggere queste incongruenze senza stravolgere il significato
stesso della legge in vigore che, come sapete, è entrata in vigore
nel 1994, ma che nella legislatura precedente per molti motivi si
era arenata nei cassetti degli uffici perché era ed è un
provvedimento organico di notevole spessore.
Non mi ricordo, Consigliere Marguerettaz, se all'epoca dissi che
i micro asili erano una novità nel panorama nazionale, può anche
darsi che lo abbia detto; devo dire che ero molto all'oscuro della
gestione come lo eravamo tutti in questi anni, qualcosa di più si è
potuto accertare sul funzionamento nel bene e nel male di queste
strutture e devo dire che un impulso c'è stato nella costruzione
degli asili-nido, anche se siamo ancora nella media nazionale fra
le regioni che si pone a metà strada rispetto alle regioni dove il
numero degli asili-nido in rapporto alla popolazione è molto più
alto.
Faccio riferimento per esempio all'Emilia Romagna e questo per
mille motivi perché il concetto stesso di asilo-nido in una Regione
tradizionalmente montanara come la nostra e con una cultura
"enracinée" nel villaggio difficilmente attecchisce. Per questo
motivo nella legge all'articolo 35 si era detto che non ci
metteremo a costruire asili-nido così; lo si costruisce previa
attenta analisi demografica del bisogno e delle esigenze della
popolazione, ma è un'analisi che viene fatta dagli enti locali in
collaborazione con i nostri servizi, non è niente di straordinario.
Si tratta di far capire bene alla gente a cosa si va incontro,
quali costi possono essere sostenuti, quali sono gli aspetti
favorevoli e quali sono le difficoltà gestionali.
E allora perché è stato un insuccesso, chiede Marguerettaz, il
micro asilo? È stato un insuccesso perché laddove viene posta
l'esigenza, e l'esigenza viene dalle famiglie, in genere si tratta
di zone con un bacino di utenza superiore alle necessità dei micro
asili; è stato un caso che stava per nascere il micro asilo di
Sarre, ma stava per nascere perché quel micro asilo era consorziato
con il Consorzio dell'Envers tant'è che poi, nel momento in cui è
uscito il Consorzio dell'Envers, ci siamo trovati nella difficoltà
di dargli una connotazione giuridica al micro asilo di Sarre perché
non era un asilo, ma non aveva la capienza proprio come numeri di
richieste di utenza e soprattutto come spazi di locali per essere
considerato un asilo-nido.
Gignod è nato anche per dare una risposta non a Gignod quanto
alle due vallate della Coumba Freida e qui ci siamo trovati nella
difficoltà di considerare strutturalmente quest'istituto perché,
essendo previsto in legge che il micro asilo costituisce il nucleo
decentrato, una sede aggregata della scuola materna, non si è
riusciti a farlo passare nei consigli direttivi della scuola
materna né come sede aggregata né come nucleo decentrato. Per
questo motivo e anche perché non c'è nessuna richiesta agli atti,
si va ad eliminare questa figura.
Si elimina questa figura, ma non si sconvolge il mondo perché
giochiamo su una forbice di 5 utenti rispetto alla situazione
attualmente in vigore perché, abbassando il numero degli utenti per
l'asilo-nido a 15 rispetto a prima, di fatto giochiamo su 5 utenti
e non mi pare che sia il caso di dilungarci troppo su questo
motivo. Io mi preoccuperei piuttosto sull'aspetto gestionale e
sull'aspetto organizzativo degli asili-nido stessi.
Marguerettaz mi chiede anche perché non si dà l'opportunità al
privato di istituire il micro asilo. Non la si dà né al privato né
al pubblico perché lo si elimina, ma il privato in genere anche qui
dai documenti agli atti che abbiamo si muove laddove c'è un certo
bacino di utenza che è ben superiore ai 15.
Faccio riferimento all'unica esperienza che conosco bene, quella
di Saint-Vincent, che sta ragionando in termini di comunità
montana, di asilo-nido comprensoriale addirittura per cui il
problema per il privato si potrà porre e si porrà nel momento in
cui vengono messe in piedi la "garderie" e la tata familiare. Su
questo, anche rispondendo alla domanda della Consigliera Squarzino,
devo dire che il documento è quasi pronto, il gruppo di lavoro si è
riunito più volte, proprio la settimana scorsa mi ha consegnato i
verbali delle riunioni; checché se ne dica, c'è molta dialettica
interna al gruppo di lavoro che è composto da rappresentanti degli
enti locali, da rappresentanti tecnici, da rappresentanti del mondo
della cooperativa sociale, non c'è assolutamente identità di vedute
tra gli stessi. È stata fatta una corposa ricerca scientifica e di
documentazione sull'argomento e si vuole mettere in piedi un
servizio che prenda spunto dagli aspetti favorevoli di altre
esperienze, timide esperienze che sono partite per evitare che
decollino le esperienze e poi si interrompano a metà strada perché
alcune di esse sono tragicamente fallite. Secondo me lo spazio
operativo del privato è soprattutto in questo settore e su questo
dovremo discutere perché anche a livello di impostazione tecnica
non tutti interpretano la volontà del legislatore in questo
senso.
Marguerettaz mi chiede sulla questione degli enti locali; il
fatto di poter gestire direttamente va bene, ma vuole sapere perché
si è inserito questo prioritariamente in riferimento alle
cooperative sociali. Questa è una scelta politica, ma è una scelta
politica che deriva dalla legge quadro sulla cooperativa sociale,
la legge regionale n. 27/98 che dà un'indicazione precisa
all'Amministrazione regionale, ma non solo, alle comunità
locali.
Dice la legge n. 27 che con atto amministrativo dovranno essere
definiti i settori nei quali prioritariamente si deve fare
riferimento al mondo della cooperazione sociale e qui c'è una
grossa spinta da questo settore che ricordo sta crescendo
enormemente in Valle. Non parliamo solo di cooperative edilizie o
cooperative del settore produttivo, parliamo di cooperative sociali
di tipo A e di tipo B che hanno negli ultimi 5-6 anni dato
un'occupazione forte al settore con una snellezza operativa molto
maggiore rispetto a quella dell'ente locale per molti problemi
tant'è che la gestione diretta sta diventando un'eccezione.
Dagli ultimi contatti che ho, le amministrazioni comunali che
stanno aprendo hanno deciso di appaltare il servizio alle
cooperative sociali. Qui si potrebbe chiedere: ma perché la
cooperativa sociale e non il mondo dell'associazionismo, non una
S.p.A. o una S.r.l. o quant'altro? È vero, la domanda è legittima e
se si facesse un'altra scelta potrebbe essere altrettanto
legittima, però dobbiamo dircelo in camera "caritatis", la legge
quadro sulla cooperativa sociale è una legge blindata, è una legge
che monopolizza in Valle d'Aosta tutto il settore della cooperativa
sociale, nel senso che dà la possibilità di evitare ingressi
impropri su settori così delicati come i settori di gestione di
servizi alle persone. Non stiamo parlando di costruire case, ma
stiamo parlando di servizi alle persone ed è molto delicato.
Qualcuno ieri ha citato l'appalto famigerato dell'USL per le
pulizie dell'Ospedale; parliamo di pulizie dell'Ospedale, i
risultati di abbattimenti così alti dei prezzi base porta a non
dare dei servizi o a far sì che poi le cooperative non paghino i
dipendenti e non si possa ricorrere perché a volte i dipendenti
sono soci delle cooperative e in quanto tali non possono rivalersi
nei confronti del datore di lavoro perché essi stessi sono i propri
datori di lavoro. Noi vogliamo blindare questo settore dei servizi
alle persone e lo blindiamo così senza evidentemente dire che chi
c'è ormai c'è e ha diritto di avere tutto, ma perché la cooperativa
sociale? Perché sulla cooperativa sociale noi come Amministrazione
regionale abbiamo la possibilità di intervenire.
Ricordo che le cooperative sociali devono essere iscritte ad un
registro e a un albo che sono regolarmente controllate da una
commissione specifica, la quale ha il compito di verificare se
queste cooperative mantengono o meno il possesso dei requisiti sia
soggettivi che oggettivi. Questa è una garanzia per poter
verificare se diamo in mano dei servizi all'infanzia o servizi
all'anziano o servizi alle persone a delle strutture che sono
adeguatamente preparate.
Questo è molto, molto importante e proprio per questo motivo si
è ritenuto di indicare con quest'avverbio, prioritariamente, la
strada per gli enti locali per svolgere i loro capitolati di
appalto perché proprio alcuni enti locali ci avevano posto il
problema che, così com'era formulata la legge attualmente
esistente, non c'era quest'obbligo di espletare prioritariamente
questa gara di appalto. Secondo noi c'era già perché c'era già la
legge precedente sulle cooperative sociali di competenza dell'ex
Assessorato dell'industria e commercio, ma così abbiamo voluto
chiarirlo maggiormente per evitare equivoci.
I Consiglieri Marguerettaz e Squarzino mi chiedono anche
sull'aspetto dell'articolo 36, sulla quota capitaria. Qui ricordo
che proprio in seguito al dibattito che è avvenuto in V
Commissione, già in quella sede è stato presentato e votato
l'emendamento che specifica meglio quanto abbiamo cercato di dire
in parte; specifica cioè che l'emendamento n. 1 legato al disegno
di legge aggiunge dopo "La Giunta regionale individua la quota
capitaria, le modalità di erogazione" le parole "in relazione a
parametri oggettivi di valutazione dei costi di esercizio delle
singole strutture". Questo lo abbiamo messo in V Commissione
proprio sentendo le osservazioni che venivano fatte. Allora qui
delle due l'una.
Si chiede perché non viene indicata in legge la quota capitaria:
in primo luogo perché saremmo in contrasto con la 45 perché se
dobbiamo delegificare non andiamo in legge a fissare una quota
capitaria; in secondo luogo perché questa quota capitaria potrà
variare annualmente a seconda dei rendiconti e degli interventi che
noi stessi potremmo mettere a carico degli enti locali.
Evidentemente questa partita va discussa con gli enti locali;
l'intenzione è di fissare una quota capitaria base che vale per
tutti gli enti locali e di definire delle variabili indipendenti a
seconda di aspetti specifici che vengono registrati all'interno di
ogni singola struttura.
Faccio riferimento al valore sociale, alla situazione sociale
dei singoli bambini, delle singole famiglie perché non possiamo
addossare in carico agli enti locali un minore incasso se in quella
comunità c'è una situazione sociale che fa sì che l'80 percento dei
bambini sia esente dalla retta. Così come non possiamo mettere a
carico degli enti locali costi imprevisti che non derivano da loro
scelte personali, però dobbiamo dircelo chiaramente: noi vogliamo
con questo responsabilizzare direttamente gli enti locali sulla
gestione perché il sistema a piè di lista probabilmente siamo
rimasti gli unici nel panorama nazionale ad adottarlo.
Su domanda della Consigliera Squarzino rispondo che questo
sistema verrà applicato, anzi è già stato inserito nella
finanziaria anche per i servizi per gli anziani e anche su questa
partita c'è già una bozza di lavoro su cui discutere. Andremo a
definire una quota capitaria per le spese sanitarie a seconda del
grado di non autosufficienza degli anziani e una quota capitaria
per le spese generali che in una logica della riforma delle
politiche sociali è a carico degli enti locali. Questo dice la
bozza del disegno di legge "Signorino-Turco", attualmente in
discussione, stabilisce cioè una distinzione chiara fra spesa
sanitaria che è a carico del servizio sanitario dell'USL e spese
generali che sono a carico degli enti locali e in quota parte del
singolo utente. Per cui questo concetto, che comunque è stato
accettato dagli enti locali, dovrà cominciare a fare i suoi piccoli
passi e anzi abbiamo già iniziato ad applicarlo con la convenzione
con il Bonifacio Festaz.
Frassy su questo tema mi chiede se viene rispettata l'autonomia
degli enti locali e quale garanzia potrà avere l'ente locale nel
momento in cui il tutto viene collegato alla finanziaria regionale,
ma già oggi è così, già tutti gli interventi del grosso comparto
dei trasferimenti della finanza locale avvengono così:
l'Amministrazione regionale approva il bilancio, all'interno dei
bilanci ci sono i capitoli per il trasferimento alla finanza locale
per la gestione degli asili-nido, per la gestione delle
microcomunità per anziani, per la gestione delle aree verdi, per la
gestione di tutto il comparto della finanza locale.
Devo dire che non c'è mai stato nessun tipo di problema perché
ci si basa sul bilancio triennale, tradizionalmente gli enti
locali, nel momento in cui impostano il loro bilancio comunale, lo
fanno in base sull'assegnato dell'anno precedente aumentato del
tasso di inflazione. Quest'anno abbiamo già segnalato agli enti
locali che i servizi per gli anziani devono aumentare il loro
impegno di spesa dell'1,8 percento rispetto all'anno precedente
però, definendolo poi con la quota capitaria, il sistema si
semplificherà sicuramente rispetto ad oggi perché ad oggi ci sono
degli sbalzi notevoli sui rendiconti per cui, essendoci comunque un
impegno di spesa sul triennale, i comuni sanno su cosa basarsi.
Sul problema del coordinatore che mi viene posto sia da Frassy
che da Squarzino anche qui il discorso deriva da proposte degli
stessi operatori che con forza ribadiscono la necessità di avere un
coordinatore per le strutture più grandi. Alle strutture più
piccole si dice: "Convenzionatevi, fate in modo di mettervi
d'accordo sia con accordi di programma fra comuni nel momento in
cui ci sia una gestione diversa dell'asilo da parte dei due comuni,
sia addirittura senza necessità di accordo di programma nel momento
in cui ci sia la stessa cooperativa che gestisce i due". Per i
piccoli oggi questa funzione viene svolta impropriamente da un
operatore che fa un po' il coordinatore, che fa i turni, che firma
le ferie e quant'altro, ma ci sono dei problemi di pari livello che
tutti possiamo capire perché se c'è un ruolo prestabilito la
funzione viene rispettata, se non c'è un rapporto gerarchico,
questo salta.
Problemi grossi io non me li porrei, poi tutte le leggi sono
perfettibili, vanno messe in campo, vanno provate, ma a noi pare di
poter dire che con questa formulazione non è vero che c'è la
possibilità di convenzionarsi solo per le più grandi strutture
perché anche le più piccole possono convenzionarsi fra loro.
Ricordo che a monte di tutto questo personale c'è anche il
coordinatore pedagogico che ha una funzione di interrelazione fra i
vari servizi, funzione che già svolge egregiamente da questo punto
di vista.
La Consigliera Squarzino dice che il coordinatore non esiste
più, se ha meno di 25 è obbligato, è obbligato relativamente,
ripeto, è invitato perché gli si dà la possibilità di
convenzionarsi, nulla vieta che venga inserito un coordinatore
part-time, cosa che nella legge viene detta chiaramente.
Per quanto riguarda il finanziamento all'articolo 35 in conto
capitale, mi pare che il ragionamento fatto sia un po' azzardato
perché il dire che si prevede tutta una procedura pesante che
avrebbe un senso solo per le strutture grandi e non ha senso per le
strutture piccole, mi pare sia un controsenso. Se metto in piedi
una struttura piccola di un asilo per 15 utenti, a maggior ragione
devo verificare che ci sia l'assoluta necessità di realizzarlo
perché quell'asilo-nido mi costerà molto di più dell'asilo-nido di
Saint-Christophe che aprirà fra tre mesi e che probabilmente avrà
50-60 utenti e questo è di tutta evidenza perché i costi fissi del
rapporto personale 1 a 3 ci sono e i costi fissi delle strutture ci
sono.
Per cui a maggior ragione bisogna fare attenzione sulle piccole
strutture piuttosto che sulle grandi strutture. Eliminando il
rapporto del personale da 1 a 6, come è stato detto, per i servizi
generali, abbiamo voluto dare la possibilità agli enti gestori di
gestirsi meglio e di risparmiare in termini di spesa perché alcuni
servizi possono essere comuni.
Curtaz mi pare che si rivolgesse più al Presidente della V
Commissione; devo dire che sull'argomento dell'Envers ci siamo
incontrati, ci sono i tecnici che stanno discutendo fra di loro e
non appena avremo delle prime indicazioni ne parleremo. Se si
ritiene di investire la V Commissione, da parte mia non c'è nulla
in contrario, anzi.
Président Nous sommes en déclaration de vote. Sur l'article 1er
la parole au Conseiller Marguerettaz.
Marguerettaz (Aut) Vorrei solo fare due osservazioni sulla
replica dell'Assessore che parzialmente mi ha convinto soprattutto
per quanto riguarda l'individuazione di questa quota capitaria.
Rimango in contrasto per quanto concerne la questione dei micro
asili ed è la questione di come coinvolgere il privato in queste
cose. Assessore, la valutazione che lei ha fatto è soggettiva al
massimo, come si fa a dire: lasciamo agire il privato nel campo
delle "garderies", delle tate familiari - anche se poi vedremo,
perché stiamo ancora discutendo di queste cose, come lei stesso ci
ha confermato - ma perché quelle sì e questa no? Non riesco a
capire qual è il principio che fa affermare all'Assessore che
questo campo non può essere anche affidato al privato.
L'Assessore ci ha fatto alcuni esempi sempre riguardo ai micro
asili che però nascono da una visione non voglio usare il termine
statalista, ma Regione centrica se posso dire così, nel senso che
le considerazioni che lui faceva partivano dal presupposto che i
servizi tipo questo sono forniti dal pubblico perché solo il
pubblico con la legge così come è impostata può fornire certi
servizi. È chiaro che se il Comune di Sarre partiva con l'idea di
fare un servizio alla popolazione e partiva con l'idea di fare un
micro asilo, il micro asilo era sottodimensionato con tutte le
conseguenze che ha fatto presente l'Assessore.
A questo punto mi pongo una domanda. Prendiamo a riferimento una
realtà come quella di Aosta, dove sappiamo che spesso le strutture
non sono sufficienti a rispondere a tutte le domande anche perché
spesso su Aosta convergono le domande di chi non è residente nel
Comune, ma abita nel circondario; allora, perché non pensare che
dei privati possano istituire dei micro asili che certamente non
risponderanno alla necessità dell'intera comunità, ma comunque
solleveranno un certo numero di famiglie dal problema? Perché non
pensare questo? Perché deve essere sempre la Regione o il Comune a
decidere dove far l'asilo, quanti ce ne devono essere, che
dimensioni devono avere? L'Assessore mi dice che le cooperative
sociali crescono, ma questo potrebbe essere un segnale estremamente
positivo perché potrebbe essere un segnale di una rinata voglia di
intrapresa privata eccetera.
Stiamo attenti perché a detta di almeno un rappresentante delle
cooperative che è stato audito nella V Commissione c'è un
campanellino di allarme che sta suonando e che bisogna stare molto
attenti a cogliere, questa forma di intrapresa attenzione che non
diventi qualcosa di simile al settore industriale, cioè nascono
forme di imprenditoria di carattere industriale, delle quali
conosciamo la situazione, ma anche a carattere sociale
cooperativistico e perché? Perché il pubblico appalta dei servizi,
ma sarebbe interessante vedere quante cooperative, e forse ci
spaventeremmo, quante forme di intrapresa sociale sono nate a
prescindere dall'appalto regionale perché è questo che fa crescere
la capacità di lavoro - di cui abbiamo parlato tanto ieri - del
valdostano. Certo che con quest'impostazione si precludono delle
opportunità e, secondo me, questo sarebbe un ragionamento da
estendere, ma anche questo molto profondo, sul quale bisognerebbe
riflettere.
Quando alcuni gruppi politici dicono che l'economia della nostra
Regione è tutto sommato fragile, con le conseguenze che ne derivano
nel mondo del lavoro eccetera, è perché questo popolo valdostano,
questa forza lavoro del popolo valdostano è ancora troppo Regione
dipendente.
Allora in questo Palazzo bisogna partire da cose magari piccole
come queste, anche se il discorso è enorme, e incominciare a
lasciare aperte delle porte ad una capacità di intrapresa che non
sia Regione dipendente.
In questo senso non mi sembra che questa, così come tante altre,
diano una risposta, anzi chiudono ancora più il discorso e, mi
permetta Assessore, le ho anticipato che su una parte del suo
ragionamento mi ha convinto, su questa no anche perché lei non mi
ha dato delle motivazioni a mio avviso sufficienti. Per questo
motivo ci asterremo dal votare il disegno di legge.
Président Je soumets au vote l'article 1er:
Conseillers présents: 31
Votants: 25
Pour: 23
Contre: 2
Abstentions: 6 (Beneforti, Collé, Curtaz, Lanièce, Marguerettaz,
Squarzino Secondina)
Le Conseil approuve.
Je soumets au vote l'article 2:
Conseillers présents: 31
Votants: 25
Pour: 23
Contre: 2
Abstentions: 6 (Beneforti, Collé, Curtaz, Lanièce, Marguerettaz,
Squarzino Secondina)
Le Conseil approuve.
A l'article 3 nous avons un amendement présenté par l'Assesseur
Vicquéry, dont je donne la lecture:
Emendamento L'articolo 3 è sostituito dal seguente:
"Articolo 3
(Abrogazione dell'articolo 30)
1. L'articolo 30 del l.r. 77/1994 è abrogato."
Je soumets au vote l'article 3 tel qu'il a été amendé:
Conseillers présents: 31
Votants: 25
Pour: 23
Contre: 2
Abstentions: 6 (Beneforti, Collé, Curtaz, Lanièce, Marguerettaz,
Squarzino Secondina)
Le Conseil approuve.
Je soumets au vote l'article 4:
Conseillers présents: 31
Votants: 25
Pour: 23
Contre: 2
Abstentions: 6 (Beneforti, Collé, Curtaz, Lanièce, Marguerettaz,
Squarzino Secondina)
Le Conseil approuve.
A l'article 5 nous avons un amendement présenté par la Vème
Commission, dont je donne la lecture:
Emendamento L'articolo 5 è sostituito dal seguente:
Articolo 5
(Modifiche all'articolo 36 della l.r. 77/1994)
1. L'articolo 36 della l.r. 77/1994 è sostituito dal
seguente:
"Articolo 36
(Spese di gestione e di manutenzione ordinaria)
1. La Regione contribuisce alle spese di gestione e manutenzione
ordinaria degli asili-nido sulla base di una quota capitaria per
utente.
2. Possono essere previsti finanziamenti aggiuntivi riferiti a
progetti specifici presentati dagli enti gestori.
3. La Giunta regionale individua la quota capitaria e le
modalità di erogazione, in relazione a parametri oggettivi di
valutazione dei costi di esercizio delle singole strutture nonché
agli stanziamenti previsti dal bilancio triennale della Regione e,
annualmente, gli eventuali finanziamenti aggiuntivi riferiti a
progetti specifici."
Je soumets au vote l'article 5 tel qu'il a été amendé:
Conseillers présents: 31
Votants: 25
Pour: 23
Contre: 2
Abstentions: 6 (Beneforti, Collé, Curtaz, Lanièce, Marguerettaz,
Squarzino Secondina)
Le Conseil approuve.
Je soumets au vote l'article 6:
Conseillers présents: 31
Votants: 25
Pour: 23
Contre: 2
Abstentions: 6 (Beneforti, Collé, Curtaz, Lanièce, Marguerettaz,
Squarzino Secondina)
Le Conseil approuve.
A l'article 7 nous avons un amendement présenté par l'Assesseur
Vicquéry, dont je donne la lecture:
Emendamento L'articolo 7 è sostituito dal seguente:
"Articolo 7
(Disposizioni transitorie)
1. Fino al 31 dicembre 2000, per la sostituzione del personale
educativo assente dal servizio nei casi previsti dall'articolo 32,
comma 5, della l.r. 77/1994, è utilizzata l'apposita graduatoria
regionale in essere alla data di entrata in vigore della presente
legge.
2. Per l'ammissione al primo concorso per educatore di
asilo-nido bandito da ciascun ente gestore successivamente
all'entrata in vigore della presente legge è richiesto, in deroga
all'articolo 62, comma 1, lettera d), del regolamento regionale 11
dicembre 1996, n. 6 (Norme sull'accesso agli organici
dell'Amministrazione regionale, degli enti pubblici non economici
dipendenti dalla Regione e degli enti locali della Valle d'Aosta),
il possesso di un titolo di studio ad indirizzo pedagogico,
conseguente ad un corso di studi di durata almeno triennale,
conseguito presso una scuola secondaria di secondo grado, ovvero di
altri titoli di scuola secondaria di secondo grado integrati da
successivi corsi ad indirizzo pedagogico di durata non inferiore a
2400 ore. È considerato, altresì, titolo idoneo di ammissione al
concorso il possesso di uno dei diplomi di laurea indicati
all'articolo 31".
Je soumets au vote l'article 7 tel qu'il a été amendé:
Conseillers présents: 31
Votants: 25
Pour: 23
Contre: 2
Abstentions: 6 (Beneforti, Collé, Curtaz, Lanièce, Marguerettaz,
Squarzino Secondina)
Le Conseil approuve.
Je soumets au vote le texte de loi dans son ensemble:
Conseillers présents: 31
Votants: 25
Pour: 23
Contre: 2
Abstentions: 6 (Beneforti, Collé, Curtaz, Lanièce, Marguerettaz,
Squarzino Secondina)
Le Conseil approuve.
