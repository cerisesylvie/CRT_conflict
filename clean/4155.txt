Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 497 del 28 ottobre 1981 - Resoconto
OGGETTO N. 497/81 - REGIONALIZZAZIONE DELLA STRADA NUS-ST.
BARTHELEMY. (Interpellanza)
Presidente
- Do lettura dell'interpellanza presentata dal
Consigliere Maquignaz:
INTERPELLANZA
La strada che collega il Comune di Nus con l'abitato di St.
Barthélemy riveste una particolare importanza, soprattutto in
considerazione del notevole flusso di traffico che vi si
registra.
Da più parti, in relazione al notevole sviluppo che ha avuto
la zona di St. Barthélemy in questi ultimi anni, è stata
prospettata l'opportunità che la strada di collegamento con il
capoluogo sia classificata regionale.
Tutto ciò premesso
INTERPELLA
il Signor Presidente della Giunta regionale per conoscere il
suo pensiero al riguardo.
Presidente -
Ha chiesto di parlare il Consigliere
Maquignaz, ne ha facoltà.
Maquignaz (DP)
- È ormai nota a tutti l'importanza
acquisita in questi ultimi anni dalla frazione di St. Barthélemy
dal punto di vista turistico ed agricolo; a tale scopo riteniamo
che sia doveroso da parte della Regione intervenire a sostegno
della valorizzazione anche delle piccole località turistiche,
anziché solo e sempre in favore delle grosse località, soprattutto
per evitare quel fenomeno dannoso che è lo spopolamento della
montagna. Per i motivi ora esposti riteniamo che la
regionalizzazione di questo tratto di strada sia estremamente
importante e mi permetto oggi di sollecitarla presso l'Assessore ai
Lavori Pubblici, ricordando che già un anno fa il Consigliere
Martin aveva portato alla sua attenzione lo stesso problema. Colgo
anche l'occasione per sapere se a tempi brevi è prevista da parte
della Giunta la nuova sistemazione di questa strada.
Presidente
- Ha chiesto di parlare l'Assessore ai Lavori
Pubblici, Borbey, ne ha facoltà
Borbey (DC)
- Rispondo immediatamente all'ultima domanda
del Consigliere Maquignaz, e cioè che si farà qualcosa per
sistemare questa strada perché si trova in una zona abbastanza
franosa, ma lavori di ampliamento al riguardo per adesso non sono
previsti. Può darsi che quando verrà - al più presto spero - in
Giunta e poi in Consiglio un programma di lavori pubblici per
almeno un triennio, avremo l'occasione, forse in Commissione, di
dibattere questo problema perché di strade regionali, di importanza
regionale, o di strade intercomunali da allargare, ce ne sono
parecchie, quindi bisognerà fare una cernita e dare delle
priorità.
Per quanto concerne invece la classificazione, il Consigliere
Maquignaz si ricorderà che quando abbiamo passato la delibera di
regionalizzazione di alcuni tratti stradali, a tutti quei
Consiglieri che giustamente sollecitarono altre regionalizzazioni
per tratti che adesso per brevità non sto a citare, dissi -
confortato anche dalla dichiarazione del Presidente della Giunta -
che l'esecutivo era favorevole a venire incontro alle loro
richieste. È chiaro che bisognerà fare una ricerca sul territorio:
a questo proposito ho dato incarico agli uffici di eseguirla in
base al censimento che abbiamo fatto e che dobbiamo tenere presente
perché quando il Consigliere Maquignaz dice nella sua interpellanza
che questa strada ha assunto da alcuni anni anche importanza
turistica, il censimento fatto quest'anno ce ne darà verifica. In
base ai dati tecnici raccolti discuteremo poi in Commissione ed in
Consiglio.
Allora la nostra promessa era in rapporto - come aveva
dichiarato anche il Presidente della Giunta - all'approvazione del
riparto fiscale, il fatto di regionalizzare le strade se da un lato
porta ad un alleggerimento di spesa per i Comuni, dall'altro
rappresenta delle spese in più per la Regione - sia per la
manutenzione ordinaria che straordinaria - ed inoltre comporta
l'assunzione di un cantoniere.
Adesso che il riparto è arrivato spero che i colleghi di Giunta
e anche il Presidente siano consenzienti come non lo erano allora,
e che tutti i Consiglieri all''unanimità siano d'accordo di
regionalizzare ulteriormente le strade.
