Classificazione
ISTRUZIONE PUBBLICA
Università



Oggetto del Consiglio n. 506 del 20 marzo 2019 - Resoconto
OGGETTO N. 506/XV - Reiezione di mozione: "Impegno per la
modifica dello Statuto dell'Ateneo valdostano".
Rollandin (Presidente) -
Con la presenza di 25
consiglieri cominciamo i lavori. Punto 10 all'ordine del giorno. La
parola alla collega Pulz.
Pulz (ADU VDA) -
Buongiorno a tutti e buon equinozio di
primavera! Sulle anomalie dell'Università della Valle d'Aosta che
derivano dal suo statuto fondativo, ci siamo già più volte
soffermati a riflettere in quest'aula. Mi permetto in questo
contesto di richiamare in particolare, anche se non è fine
autocitarsi, la nostra interpellanza illustrata il 3 ottobre 2018.
La premessa era stata già allora che volevamo esprimere il punto di
vista di quanti, verso la fine degli anni novanta e dopo essersi
laureati fuori Valle come me, hanno vissuto l'apertura
dell'Università della Valle d'Aosta come un'enorme opportunità in
termini di crescita culturale e quindi di apertura al cambiamento.
A distanza di quasi vent'anni, pur a fronte di un trend positivo
delle iscrizioni - certo, relativamente ai piccoli numeri che il
nostro territorio può garantire, anche se certamente ci sono
studenti da fuori Valle - non possiamo però evitare di evidenziare
ancora una volta e di affrontare le problematiche dell'ateneo
valdostano, che creano molte preoccupazioni sia al suo interno, in
questo momento come sappiamo, sia tra i cittadini più attenti.
L'Università della Valle d'Aosta presenta infatti macroscopiche
anomalie che derivano dal suo statuto fondativo. Quindi, se
vogliamo un processo di normalizzazione, dobbiamo sicuramente
discutere e avere la volontà politica di rivedere in maniera
urgente lo statuto stesso.
Quali sono queste macro criticità? Innanzitutto la prima
riguarda la figura del presidente dell'Università e la seconda
riguarda il rettore. Esse determinano infatti quella eccessiva
ingerenza della politica nella vita dell'ateneo valdostano,
ingerenza che trova ben pochi confronti in altri contesti culturali
anche simili al nostro. Basta soffermarsi a riflettere sulla
composizione del Consiglio dell'Università, che è specificata
all'articolo 12 del suo statuto. Quella composizione non può non
determinare uno schiacciamento dell'università valdostana sulle
istituzioni politiche, mentre all'Università della Valle d'Aosta
servirebbe un consiglio in grado di rinnovarla, in grado di
connetterla con le reti del sapere europeo e internazionale.
Infatti, un vero ambiente accademico deve sempre potersi mettere in
relazione e in dialogo con altri ambienti di ricerca a livello
nazionale e a livello europeo e internazionale. Questo crediamo sia
l'ampio respiro di cui ha sempre necessità un qualsiasi ateneo.
L'università deve essere autonoma, deve vivere per il libero
sapere, deve essere aperta al mondo e non invece reclinata, chiusa
sul locale, perché l'università non è un ufficio studi e quanti
l'hanno frequentata durante i migliori anni della propria vita
conoscono tutto il potenziale di apertura mentale, di apertura
culturale e professionale che quella ricca esperienza di studi e di
vita significa.
Ripercorriamo velocemente l'articolo 12 dello statuto, laddove
si precisa come è composto il Consiglio dell'Università.
In
primis
c'è il Presidente della Regione autonoma Valle d'Aosta
che lo presiede. Poi c'è il Rettore che ha funzioni di
vicepresidente. Abbiamo poi il Direttore generale. C'è in seguito
un rappresentante dei professori di ruolo e un rappresentante dei
ricercatori universitari. Poi, giustamente abbiamo un
rappresentante degli studenti, un rappresentante del personale
tecnico amministrativo, l'Assessore regionale all'istruzione e
cultura (quando ancora i due assessorati erano un tutt'uno), il
Sindaco della Città di Aosta, il Presidente del Consiglio
permanente degli enti locali, un dirigente del Ministero competente
per l'università che viene designato dal Ministro, tre membri
nominati dalla Giunta regionale della Valle d'Aosta tra persone che
abbiano alta qualificazione culturale, riconosciuta competenza
gestionale amministrativa, di cui almeno uno appartenente all'area
francofona. Ricorderete che di questi tre ultimi abbiamo ampiamente
discusso in altra occasione, perché a molti di noi pareva
inaccettabile la nomina del professor Bruno Galli, che è assessore
della Regione Lombardia, ma più che altro, dal nostro punto di
vista, che non seleziona gli inviti da parte di quelli che sono
sicuramente pericolosi movimenti di estrema destra. Ma chiudo
subito la parentesi, perché è già stata pesante in altre occasioni;
ho solo fatto una piccola memoria mattutina.
Chi si pone con onestà intellettuale di fronte alla composizione
di questo consiglio dell'università non può non concludere
facilmente che molte scelte finiscono per essere dettate non da
esigenze accademiche, ma da esigenze politiche. In primis trattiamo
la questione del Presidente della Regione Valle d'Aosta, che
peraltro ha già le sue funzioni prefettizie, le deleghe, eccetera e
deve anche occuparsi dell'università. La logica è che, siccome
circa l'80 percento del finanziamento è costituito da denaro
pubblico, chi paga controlla dal vertice. Ma noi ci chiediamo,
peraltro già per una seconda volta: una legittima figura di
controllo da parte dell'ente pubblico che finanzia, deve per forza
coincidere con le massime cariche politiche della Regione che già
ne assommano due, il che è già per noi un'anomalia?
Passiamo alla seconda figura, quella del Rettore, il quale nelle
università italiane e non solo viene ovviamente eletto dal corpo
docente, con la partecipazione di tutto il personale amministrativo
e non solo. La ragione qual è? È che la delicata figura del rettore
deve rappresentare tutte le componenti e costituire in qualche modo
una figura di garanzia, perché l'ottica è quella della
collegialità, di uno spirito democratico e partecipativo. Ma in
Valle d'Aosta succede che il rettore è scelto dal Consiglio
dell'Università, che corrisponde a un consiglio di amministrazione.
All'articolo 11 si specifica e si spiega che il rettore è nominato
nell'ambito di una rosa di tre nominativi proposta dal Senato
accademico ed è composta da professori universitari ordinari, fra i
quali almeno uno scelto al di fuori dell'Università della Valle
d'Aosta. Ecco, è qui l'anomalia, perché il rettore può non
appartenere al corpo docente dell'università stessa. Infatti,
questo sta succedendo da quasi vent'anni: nessun rettore, da quando
c'è l'università in Valle d'Aosta, è mai appartenuto al suo corpo
docente. Questo è stranissimo! E infatti può permettersi di
mantenere consistenti impegni di lavoro paralleli fuori Valle e di
venire nella sua università quando magari ha del tempo libero, a
fronte di uno stipendio che a noi risulta aggirarsi sugli 80 mila
euro annuali, il che sarebbe, se confermato, quasi il doppio dello
stipendio del rettore dell'Università di Torino.
Ci chiediamo: forse i componenti dell'ateneo valdostano non sono
in grado di esprimere un loro rettore? Una persona che sia libera,
o almeno tendenzialmente libera, da condizionamenti politici
pressanti, quindi un Magnifico o, perché no, una Magnifica (a me
piacerebbe molto avere una Magnifica in Valle d'Aosta) che sia una
figura più rappresentativa, meno debole, più disponibile anche in
termini di tempo e di presenza nell'ateneo. E poi, magari una
persona che comunque, anche se fosse proprio
magnifica
al
massimo, non possa svolgere più di due mandati, sempre in un'ottica
democratica. Come vedete - spero di averlo spiegato bene - i
problemi dell'ateneo valdostano sono strutturali, cioè legati alla
sua stessa architettura. Qui uso il termine architettura ovviamente
in senso figurato, cioè riferendomi a problemi che sono presenti
fin dalla sua fondazione nel suo statuto e slegati quindi dalle
persone che si sono avvicendate nelle diverse cariche; non ci sono
riferimenti personali.
Se invece volessimo affrontare anche la questione architettonica
in senso letterale, allora apriremmo un altro dolorosissimo
capitolo che accenno soltanto, perché ci porterebbe lontano. Il
capitolo della sede dell'università, o meglio, delle sedi, perché
ne resteranno almeno due, nonostante i notevoli investimenti di
denaro pubblico. E qui dovremmo andare molto lontano dall'oggetto
di questa mozione, però lo accenno perché c'è stata nel frattempo
anche la notizia abbastanza recente che la consegna della nuova
sede, cioè di questa crociera pronta a salpare per gli oceani,
slitta almeno di un anno e forse sarà pronta per l'anno accademico
2020-2021, se la Provvidenza ci assiste.
Noi ci chiediamo: non saranno queste tutte insieme le ragioni di
fondo che, anziché attrarre docenti di livello da fuori, quelli di
cui abbiamo bisogno, aumentano in realtà il desiderio di fuga degli
attuali, non appena si presentino loro situazioni più convincenti e
senza poi oltretutto che si operino le adeguate sostituzioni del
personale docente. Mentre invece il personale amministrativo -
anche qui, apro soltanto una parentesi che ci porterebbe lontano;
anche questo è un caso più unico che raro in Italia - supera
addirittura numericamente la presenza dei docenti.
A fronte di questo quadro che a me sembra preoccupante,
innanzitutto in quanto cittadini, noi chiediamo in questa mozione
che il Consiglio regionale impegni il Governo regionale a proporre
- perché chiaramente poi bisognerà in caso fare tutto un
ragionamento e un lavoro e sarà l'università che dovrà farlo - di
portare le seguenti modifiche allo statuto dell'ateneo valdostano.
In primis che il Presidente della Regione non sia più anche il
presidente del Consiglio dell'Università della Valle d'Aosta. Si
avverte l'esigenza, pur nel rispetto delle prerogative della
Regione che è il principale finanziatore dell'ateneo, di affidare
questo ruolo a un delegato che possa seguire più da vicino, con
competenze specifiche e anche con più tempo - perché mi sembra che
il Presidente Prefetto ne abbia già fin sopra i capelli - le
questioni legate all'ateneo e al suo sviluppo; questo è il primo
punto che proponiamo. Il secondo punto riguarda appunto la figura
del rettore. Al fine di assicurare la sua presenza e il suo impegno
costante, il rettore andrà individuato tra i professori ordinari
dell'ateneo e potrà anche essere individuato tra i professori
ordinari non di ruolo (ce ne sono tanti presso l'Università della
Valle d'Aosta), a condizione però che entro l'anno accademico
successivo alla nomina questo professore entri a far parte del
personale incardinato nell'università stessa e appunto non resti in
carica per più di due mandati; questo non era scritto nella
mozione, però è sicuramente un punto che risulta essere,
soprattutto in questo momento specifico, molto importante.
Presidente
-
Ha chiesto la parola la collega
Spelgatti, ne ha facoltà.
Spelgatti (LEGA VDA) -
Come Lega abbiamo due posizioni
particolari riguardo a questa mozione. Condividiamo appieno la
seconda impegnativa, quella sul Rettore, ma non condividiamo
assolutamente la prima impegnativa, cioè quella relativa al
Presidente della Regione.
Partiamo da quello che non condividiamo. Ho avuto modo, in
qualità di Presidente della Regione, di presiedere il Consiglio
dell'Università e di rendermi conto di quanto invece sia importante
poter presiedere quel consiglio, in quanto l'università è uno
strumento importantissimo per la Valle d'Aosta e può essere, deve
essere e dovrà essere (cosa che non è oggi) un volano non solo per
la nostra cultura, ma per la nostra economia. Di conseguenza, il
Presidente della Regione, quindi la Regione tutta, non può perdere
un ruolo di indirizzo nei confronti dell'università. Il fatto che
fino a oggi il suo ruolo possa non essere stato utilizzato
correttamente, anche perché altrimenti l'università andrebbe
diversamente e avrebbe una struttura diversa anche come corsi,
questo non significa che non sia giusto il principio. Sarebbe come
dire: se l'autonomia fino a oggi non è stata magari utilizzata
correttamente, questo non significa che si debba buttare via
l'autonomia; il principio è lo stesso.
Visto che lei ha tirato fuori il discorso del ruolo del
consiglio e ha ritirato fuori alcuni argomenti, rifaccio un attimo
un
excursus
, che però può essere importante per capire a
oggi qual è l'indirizzo all'interno del Consiglio dell'Università,
tramite i membri che sono stati nominati. L'obiettivo che avevo io
in qualità di presidente del consiglio era nominare delle persone
che fossero già tutti docenti universitari, perché è necessaria
assolutamente la competenza: le persone che devono arrivare nel
Consiglio dell'Università devono già essere competenti, devono
conoscere assolutamente la materia e dovevano essere pronti a
partire in quarta a lavorare, portando anche il loro bagaglio di
esperienze. Inoltre, nel cercare questi nomi e nel pensare a chi
avrei potuto proporre, il discrimine e l'argomento su cui mi sono
soffermata di più e i criteri sono stati quelli di una conoscenza
enorme della realtà valdostana, della sua storia, delle sue
particolarità e della sua autonomia, una conoscenza di tutti i
problemi delle regioni di montagna e la conoscenza anche di tutto
l'argomento del federalismo. Per cui le scelte sono ricadute sul
professor Stefano Bruno Galli, proprio perché è docente di storia
delle dottrine politiche e quindi ha una conoscenza anche storica
di tutto il particolarismo valdostano, oltre a essere uno dei pochi
che fa ancora delle conferenze su Chanoux in tutta Italia, ma è
Assessore alla cultura e alle autonomie in Regione Lombardia.
Questo per me era un
atout
assolutamente in più, perché
l'obiettivo era dare da una parte un respiro internazionale
all'Università della Valle d'Aosta, ma nello stesso tempo con un
radicamento forte sul territorio, per cui bisognava trovare delle
persone che avessero entrambi questi radicamenti, ma anche contatti
con altre università, con altre realtà e con un mondo culturale
molto effervescente. Quindi da una parte il professor Stefano Bruno
Galli, dall'altra parte il professor Salsa, che sappiamo essere
probabilmente in questo momento il maggior antropologo e studioso
di tutte le popolazioni dell'arco alpino, che insegna in
Trentino-Alto Adige, per cui ci spostiamo dalla Lombardia all'Alto
Adige, e poi il professor Schmitt che è docente di federalismo in
Svizzera; quindi abbiamo fatto l'arco alpino, guardando però anche
a livello internazionale.
Tra le altre cose, la mia idea e uno degli indirizzi che ho
chiesto al consiglio di cercare di portare avanti per il futuro,
era il pensiero di incardinare in Valle D'Aosta un centro studi
federalista attraverso l'università, di respiro appunto
internazionale, proprio partendo dalle nostre radici autonomiste.
Nello stesso tempo, proprio perché qui abbiamo la storia
dell'autonomia, riuscire a fare di questa nostra Valle d'Aosta e
quindi della nostra università un polo culturale sul federalismo a
livello internazionale. Questo è il perché, tra le altre cose,
delle scelte delle persone che sono state messe all'interno del
consiglio.
Quando lei dice che il Presidente della Regione ha già
moltissimi compiti, per cui non può fare anche questo, non è vero.
Io ho avuto modo, nonostante tutto il carico di lavoro e nonostante
fossimo appena arrivati, di occuparmi tranquillamente del discorso
dell'università e quindi non vedo assolutamente la difficoltà nel
portare avanti anche questo discorso, perché, ripeto, è
importantissimo per la Valle d'Aosta intera.
Bisogna cercare di modificare i corsi dell'Università della
Valle d'Aosta, perché ce ne sono alcuni che funzionano benissimo e
altri che assolutamente non funzionano. Ma soprattutto quello che
bisogna fare è modificare l'
input
che viene dato a questa
università, perché noi non possiamo semplicemente replicare i corsi
che vengono fatti in tutta Italia da università che hanno dei
bacini estremamente più ampi di studenti, che hanno soldi ben
diversi da poter spendere per i corsi, che hanno una storia
dell'ateneo ben più importante della nostra. Noi non possiamo
competere con quelle realtà, possiamo competere su certi corsi che
si sono ormai radicati e sono diventati specifici, ma dall'altra
parte bisogna innovare e bisogna proporre qualcosa di profondamente
diverso. Chiaramente, quando ero nel consiglio è emerso che non è
che un corso universitario, se non ci sono disponibilità economiche
per fare degli investimenti, si può incardinare immediatamente e
farlo partire, però si può cominciare a lavorare e questo era
quello su cui stavamo lavorando, partendo con dei master specifici,
cominciando ad attrarre studenti e poi piano piano cambiando la
rotta dell'ateneo.
Se il presidente non può esercitare questo tipo di funzioni,
l'ateneo va per conto suo. Ma l'ateneo non deve poter andare per
conto suo per la semplice ragione che l'ateneo è uno strumento
culturale fondamentale. Lo è per i nostri studenti, per i nostri
giovani, perché deve essere attrattivo per i giovani valdostani,
giacché ancora troppi vanno fuori per forza di cose, perché hanno
più offerta e perché hanno spesso e volentieri anche una qualità
differente rispetto a quella che viene offerta dall'Università
della Valle d'Aosta, anche se, ripeto, su certi corsi invece la
qualità è molto alta. Quindi deve essere formativo per i nostri
giovani, ma nello stesso tempo deve essere fortemente legato al
tessuto economico, perché quello che manca anche qua è il pensiero
di che cosa vogliamo far fare ai nostri giovani. Per cui bisogna
dialogare assolutamente anche con il mondo economico e
imprenditoriale, perché se noi non diamo una specificità e se noi
sforniamo tutti i laureati in psicologia e in lingue, poi i nostri
ragazzi che cosa vanno a fare? Bisogna fare un ragionamento
all'incontrario e cominciare a porsi la domanda: di cosa abbiamo
bisogno in Valle d'Aosta? Dove vogliamo far andare i nostri
studenti? Che lavori potranno fare i nostri studenti e di che cosa
ha bisogno il tessuto imprenditoriale valdostano? Di conseguenza
far lavorare i corsi in questo senso, in maniera tale da formare i
nostri ragazzi in questa direzione.
Ma non basta, se da una parte noi dobbiamo pensare ai nostri
giovani valdostani, dobbiamo anche pensare di diventare attrattivi
culturalmente per l'esterno, dobbiamo attrarre intelligenze in
Valle d'Aosta. Abbiamo bisogno non solo di evitare la fuga dei
nostri migliori giovani, perché troppi nostri ragazzi in gambissima
se ne vanno via, mentre li dobbiamo tenere qua, ma dobbiamo
diventare attrattivi per le intelligenze che arrivano dall'esterno.
Ad esempio, un'altra questione su cui abbiamo discusso per
cominciare a formare dei master e a guardare a un futuro
differente, per cercare di risolvere tanti altri problemi che
abbiamo in Valle d'Aosta, è che dovremmo partire dal nostro
patrimonio culturale e storico. Pensiamo all'area megalitica di
Saint Martin che non funziona minimamente e che in realtà potrebbe
essere un volano per tutta la nostra economia, potrebbe attrarre
turisti dall'intera Europa. Pensiamo soltanto alle scoperte del
Cromlech e ai ritrovamenti vicino all'ospedale: sono dei
ritrovamenti che hanno una portata internazionale unica. Il
problema è che noi non siamo mai in grado di valorizzare niente di
quello che abbiamo in Valle d'Aosta. Ma il futuro della nostra
regione noi lo dobbiamo costruire su quello che noi abbiamo come
patrimonio, che è unico; il problema è che non siamo in grado di
valorizzarlo.
Quello che io ho chiesto al Consiglio dell'Università è stato di
incominciare a programmare un futuro sul lungo periodo e
incominciare a pensare a come radicare dei corsi specifici per
attirare delle intelligenze che vengano qua a studiare, guardando
anche a ciò che noi abbiamo: l'area megalitica o anche
l'Osservatorio di Saint-Barthélemy; pensiamo a mettere in rete
tutto ciò che noi abbiamo come patrimonio, che è immenso. Si
potrebbe, ad esempio, partire facendo dei master di questo tipo,
cominciando ad attirare intelligenze, incominciando a lavorare
facendo in modo che nel momento in cui abbiamo sul territorio
persone di questo tipo, a loro volta poi loro esportino il
patrimonio culturale che abbiamo, lo possano portare fuori e
possano pubblicizzare quello che c'è. Noi non possiamo pensare a
come rilanciare l'area megalitica soltanto con un discorso di
marketing
- cosa che fino a oggi non è mai stata fatta e che
sarebbe fondamentale, perché sennò i turisti non arrivano - ma
dobbiamo pensare in grande, cioè dobbiamo pensare al fatto che
l'ateneo è uno strumento fondamentale per portare a questo
risultato. Sono chiaramente discorsi di lungo periodo e non si
possono fare delle trasformazioni di questo tipo in un attimo, però
in realtà la politica è proprio quello che deve fare, la politica
si deve occupare di discorsi di ampio respiro, di lungo periodo che
possono poi dare i risultati tra tantissimi anni, ma non ha
importanza perché poi il nostro compito è questo. Il compito non è
quello semplicemente di fare l'amministrazione spicciola, ma anche
alzare la testa e guardare al futuro dei nostri giovani.
Pertanto io non condivido assolutamente il primo punto, anche se
capisco quali sono le motivazioni che la spingono a dire questo,
però non le condivido. Condivido invece appieno (io infatti avevo
già iniziato nel Consiglio dell'Università a far verbalizzare e
chiedevo che si andasse esattamente in questa direzione) che il
rettore debba necessariamente essere incardinato nei ruoli
dell'università, perché il rettore deve essere presente e deve
lavorare alacremente per l'Università della Valle d'Aosta,
soprattutto visto anche poi lo stipendio che prende, ma in ogni
caso, qualunque fosse lo stipendio, nel momento in cui ricopri quel
ruolo, devi essere qui, devi lavorare e non puoi continuare a fare
altri lavori e non puoi fare la spola venendo semplicemente a
qualche riunione. Non si può fare il rettore dell'Università della
Valle d'Aosta in questa maniera. Quindi io avevo già fatto
richiesta di andare in questa direzione, per cui condivido appieno
questa sua posizione.
Alla luce di questo noi come Lega le proponiamo un emendamento,
perché voteremmo molto volentieri questa mozione però sulla seconda
parte. Io le chiederei di espungere dal testo il secondo capoverso,
quindi "richiamate in particolare le macro criticità che riguardano
la figura del Presidente dell'Università...", il terzo capoverso
sempre sul discorso del Consiglio dell'Università, lasciando il
primo e il quarto. Poi, soltanto a livello formale le chiederei
magari - non è importante e può anche rimanere così, ma forse
sarebbe più corretto - di cambiare la parte dell'impegnativa,
perché più che "impegnare il Governo regionale" secondo me sarebbe
"impegnare il Presidente della Regione a farsi parte diligente per
presentare al Consiglio dell'Università delle ipotesi di modifica".
Questo perché c'è l'autonomia dell'ateneo per cui, secondo me, il
Governo non può semplicemente modificare, però il Presidente si può
fare parte diligente; comunque questa è solo una questione formale.
Poi nell'impegnativa chiederei di espungere il primo punto e
lasciare il secondo. Sostanzialmente il testo verrebbe soltanto
epurato della parte relativa al Presidente della Regione e
rimarrebbero fermi tutti i punti relativi al Rettore.
Presidente
-
Ha chiesto la parola l'assessore
Viérin, ne ha facoltà.
Viérin (UVP) -
Ho ascoltato con attenzione tutto il
dibattito di ieri e anche quello iniziale di oggi. Non sapevo se
sarei intervenuto, però ci terrei a dire alcune cose, al di là del
merito della questione, condividendo peraltro alcune delle
considerazioni sulla questione dell'ateneo, di cui abbiamo avuto
modo in diverse occasioni di parlare.
Sono stato promotore l'anno scorso della separazione dei ruoli
tra il Presidente della Regione e il presidente del Forte di Bard,
avendone assunto la guida. Nella futura variazione di bilancio, che
sarà presentata in questi giorni, abbiamo avanzato una proposta di
separazione del ruolo di Assessore e di presidente della fondazione
IPRA. Credo che ci siano dei ruoli che in effetti possano essere
riconsiderati all'interno di una visione che quando nacque
probabilmente aveva una sua logica, ma che oggi diventa forse
desueta o che comunque vada rimodulata.
Altra sensibilità avevamo e continuo ad avere sulla questione
dell'università - la collega Spelgatti l'ha peraltro ben
rappresentata - sulla differenza tra un'ingerenza e una funzione di
indirizzo in ambito pedagogico educativo di raccordo, peraltro
attraverso l'Assessore all'istruzione, tra ciò che avviene nel
mondo scolastico valdostano, in condivisione con quello che poi
viene applicato nel mondo accademico. Ma il motivo del mio
intervento non erano queste premesse.
Non condivido alcune considerazioni su ciò che non si è fatto in
campo culturale in questi anni e direi decenni. Quando si afferma
che non facciamo nulla per valorizzare ciò che abbiamo, mi permetto
di ricordare gli immensi investimenti che la Valle d'Aosta ha
fatto, peraltro anche rispetto ad altre regioni, essendo anche faro
in campo culturale, per la valorizzazione, la messa in rete e la
fruizione dei beni culturali, con tutti i limiti che un bene
culturale ha per il codice e per altre questioni; avremo modo di
parlarne in una iniziativa del collega Cognetta, che ringrazio per
averla avanzata, perché è uno dei temi sul tappeto.
Vorrei dire che, al di là delle battaglie politiche che ognuno
di noi porta e ha portato in quest'aula, ricordo che diversi in
questa stessa aula hanno cercato di rompere il sistema e di porsi
in una posizione di denuncia di ciò che non funzionava da un punto
di vista politico amministrativo in alcuni settori o nella gestione
della cosa pubblica. Altra cosa però è il considerare che siamo
all'anno zero su tutto in Valle d'Aosta. Mi permetto di dirlo non
solo per i beni culturali, ma visto che è stata avanzata questa
cosa, magari sarebbe interessante avere un piccolo riepilogo, al di
là degli investimenti come entità economica, delle strategie che
sono state messe in campo in questi anni e di come il turismo
culturale ha rappresentato in questi ultimi quindici anni un volano
incredibile per quella che è la parte turistica e nei dati
aggregati che sono stati poi rappresentati e che in questi ultimi
anni hanno rappresentato nel PIL della Valle d'Aosta ciò che ha
fatto reggere una parte di economia valdostana. È stato citato
Saint Martin o gli scavi dell'ospedale, io citerei in generale la
politica della
restitution
che in un certo momento abbiamo
umilmente messo in campo, negli anni in cui abbiamo deciso di non
riservare la cultura a pochi. In tutti gli ambiti del nostro
patrimonio materiale e immateriale abbiamo deciso di coniare questo
termine che, al di là dell'acquisizione del patrimonio culturale,
al di là della messa in valore, della valorizzazione e della
tutela, la fruizione e la restituzione erano un concetto profondo
che andava a dire: si restituisce il bene alla comunità che ne è
proprietaria, con tutta la scientificità di chi all'interno delle
strutture in questi decenni abbiamo fatto lavorare e crescere con
estrema professionalità. Peccato che al di là di pochi colleghi, mi
pare che l'unico era il collega Farcoz, nell'ultimo numero di
presentazione del bollettino della Soprintendenza... Basterebbe
ripercorrere un bollettino o due o cinque o dieci degli ultimi
anni, per vedere tutto ciò che è stato fatto.
Che poi si possa fare di più, noi siamo i primi a dirlo e sono
io il primo a dirlo, altrimenti non avremmo riorganizzato un
assessorato. Dopo aver dedicato tutta la cultura alla nostra
comunità e al turismo culturale, oggi siamo pronti per poter
maggiormente sviluppare una attrattività turistica in campo
culturale, dicendo ciò che avviene fuori Valle e ciò che abbiamo
fuori Valle con largo anticipo e soprattutto facendolo sapere, per
avere una possibilità di muovere delle persone che vengano in Valle
d'Aosta per un certo motivo.
Condivido anche la questione che l'università debba ricalibrare
alcune scelte strategiche e negli anni credo che questo sia stato
un elemento di spunto. Il collega Manfrin se lo ricorda, perché era
rappresentante degli studenti all'interno dell'ateneo e certe
discussioni sono state avanzate quando ci dicevamo: va bene il
corso di psicologia, vanno bene alcuni corsi di laurea che ci sono
fuori, ma sarebbe interessante avere almeno un corso di laurea
impregnato nella nostra realtà montana, ambientale, culturale, di
specificità; sul modello Davos, se vogliamo citare sempre degli
esempi che tra l'altro sono interessanti anche in termini di
semplicemente prendere qualcosa di buono che è stato fatto e magari
adattarlo alla nostra realtà.
Senza polemica dico semplicemente che l'anno zero forse in tante
battaglie viene giustamente messo avanti, perché poi nella lotta
politica ci sta che ognuno cerchi di portare la novità o il
cambiamento che ritiene. Però, io credo - al di là delle persone
che amministrano qui da un punto di vista politico; lo dico per chi
lavora all'interno dei settori - che l'entusiasmo che abbiamo
creato in quegli anni sia stato un entusiasmo positivo, che
peraltro ho avuto il piacere di ritrovare in alcune professionalità
e ci siamo anche confrontati su questo. Avevamo semplicemente
tentato di creare un modello, che poi è stato approntato anche a
livello nazionale, che aggiungeva un pezzo che è questo della
restituzione alla comunità. Ricordo il successo del castello di
Aymavilles dell'anno scorso: nel discorso di inaugurazione il
collega Sammaritani disse che era frutto di un lavoro di tante
persone nei decenni. È un risultato che spesso si vede e si è visto
magari non subito, però la crescita che c'è stata in questi anni
con dei risultati positivi oggi è un patrimonio acquisito.
Mi permetto semplicemente di dire, anche riferito al dibattito
in generale, che quando si cercano di rappresentare delle
situazioni, cerchiamo di essere attenti a non buttare via il
bambino con l'acqua sporca. Lo dico forse anche perché abbiamo
dedicato alcuni anni di entusiasmo, di passione e di tempo a queste
attività che hanno portato a raddoppiare i numeri della
Saison
culturelle
, piuttosto che a creare l'indotto del turismo
culturale che era un ambito molto conservativo, rispetto a ciò che
poteva essere invece una fruizione giusta che nei beni culturali
c'è poi stata e che oggi ci fa dire che abbiamo una rete di beni
culturali, che si è conclusa con l'acquisizione del castello di
Arnad, con un progetto europeo per l'ultimo grande finanziamento
del castello di Aymavilles di circa 10 milioni di euro, con Palais
Lostan piuttosto che tutti i beni ecclesiastici. Attraverso la
legge n. 27 del 1993, la legge sull'intesa, negli anni noi
investivamo milioni di euro con orgoglio su tutto il patrimonio
ecclesiastico. Abbiamo restaurato e restituito non solo la
Cattedrale o Saint Léger, ma ogni pezzo di Valle d'Aosta, dalla
cappella del Pont Suaz fino ad arrivare alla cappella di Charvaz
nel comune di La Salle, per dire che ogni testimonianza materiale e
immateriale e soprattutto il patrimonio tangibile, al di là prima
ancora di essere patrimonio turistico e non di risvolto
folcloristico, era un patrimonio tangibile della nostra comunità e
andava conservato, valorizzato, restaurato e restituito. Vi invito
veramente a percorrere qualche valle piemontese o anche savoiarda -
anche noi siamo savoiardi - per vedere che, al di là di qualche
castello che oggi viene utilizzato per matrimoni, nelle valli
piemontesi il patrimonio ecclesiastico non è stato valorizzato ed è
stato dissipato.
Tutto ciò è stato fatto grazie all'aiuto di tutti e, ripeto, non
ne faccio una questione riferita alla mia persona, ma a tutti
coloro che in questi decenni hanno lavorato. Poi, che si possa fare
di più è giusto, ma ci tengo a precisare che ciò che abbiamo fatto
tra tutti nei decenni, la Valle d'Aosta in particolare, per il
settore culturale è un qualcosa che oggi esiste e che sicuramente
va valorizzato ancora meglio. Abbiamo parlato della Via delle
Gallie, abbiamo parlato sicuramente della Via Francigena,
sicuramente della messa in rete dei beni culturali a livello
maggiormente rappresentativo, differenziando l'offerta da un punto
di vista dei contenuti anche nei castelli e da un punto di vista
territoriale. Ricordo l'ultimo investimento con fondi europei per
il castello di Saint Pierre: è un progetto che l'assessore Chatrian
concluderà a breve, per ripristinare il museo di scienze naturali,
che è un patrimonio incredibile. Infine, parliamo di tutto ciò che
attraverso l'aiuto diretto o per il tramite di tutto il
pararegionale, penso alle fondazioni piuttosto che all'Associazione
Forte di Bard, fra tutti abbiamo deciso di fare. In questi anni -
l'assessore Bertschy vi ha partecipato - abbiamo festeggiato i
vent'anni del progetto del Forte di Bard, che è stata la
riconversione culturale del post crisi industriale della Bassa
valle. Oggi il Forte di Bard fa vivere una parte di Bassa valle
molto importante e sono nate attività. Stiamo parlando
dell'università, è vero, era un pezzo che lambiva il ragionamento,
ma credo che tutto ciò che stiamo cercando di fare oggi nella
riorganizzazione turistica è proprio di mettere maggiormente in
possibilità di conoscenza e di fruizione tutto ciò che negli anni
sono stati gli investimenti in campo culturale.
Dalle ore 9:42 assume la presidenza la presidente
Rini.
Rini (Presidente)
-
La parola alla collega
Russo.
Russo (M5S)
-
Prima di entrare nel merito dei due
punti della mozione presentata dalla collega Pulz, intendo solo
sottolineare qual è oggi il ruolo dell'università, secondo noi,
ruolo che si deve e si sta modificando perché la nostra società, in
cui l'università deve essere inserita, si sta radicalmente
modificando. L'università riveste un ruolo sempre più importante,
perché una parte rilevante della produzione delle conoscenze deve
nascere al suo interno. La comunità in cui l'università è inserita
richiede che tali conoscenze si traducano quanto più rapidamente
possibile in sviluppo del territorio, in benessere per i cittadini,
in nuove occasioni di impresa e di lavoro. Noi consideriamo che
l'università debba avere un ruolo forte per lo sviluppo del
territorio in cui è inserita. Una parte della ricerca di cui si
parla nell'articolo 2 dello statuto della nostra università deve
essere finalizzata a rispondere esplicitamente alle esigenze di
breve, medio e lungo termine della società, curando il
trasferimento dei saperi universitari nelle attività delle imprese,
delle pubbliche amministrazioni e delle entità del terzo
settore.
Proprio su questo terreno che attiene fondamentalmente al
rapporto con i propri
stakeholder,
le università in genere,
ma anche e soprattutto la nostra, registrano difficoltà di
comunicazione, di relazione e di comportamenti certamente in parte
significativamente legati ai superati assetti organizzativi
interni. L'università è chiamata da una parte a sviluppare la
propria
mission
tradizionale, quindi la ricerca e la
formazione, dall'altra deve integrarsi per forza con i soggetti
economici amministrativi che operano nel territorio, ruolo
purtroppo appena accennato nei primi articoli dello statuto della
nostra università, ma che non è declinato né approfondito.
Inoltre, in una società in rapida evoluzione come la nostra, la
competitività di una regione è legata strettamente alle sue
capacità di soddisfare i continui bisogni di apprendimento della
popolazione adulta. Riteniamo infatti che l'università abbia una
funzione di formazione permanente. L'apprendimento permanente è
destinato rapidamente a diventare un compito istituzionale
fondamentale dell'università, a completamento della sua missione di
soggetto della ricerca e della formazione superiore rivolta ai
giovani. La necessità sociale di formazione permanente, prevista da
tempo nelle strategie europee e confermata dalle decisioni
dell'Unione europea, è sempre più evidente, sospinta
dall'innovazione delle tecnologie, dal confronto e dalla
competizione a scala locale, europea e globale.
La graduale modifica della mission della nostra università si
verificherà solo in presenza di un chiaro indirizzo politico e di
risorse adeguate da impiegare allo scopo. Ciò potrà avvenire
attraverso la creazione di conoscenza e di innovazione, attraverso
azioni orientate alla riforma di un sistema universitario, al
rafforzamento del
management
e alla definizione di nuovi
obiettivi strategici e di specifiche iniziative relativamente
all'apprendimento permanente.
Dato che vi sono stati e vi sono ingenti investimenti economici
e finanziari, di cui abbiamo parlato prima, nel nuovo edificio che
accoglierà l'università nel centro della città di Aosta, tra due
anni a quanto pare, visto che il consiglio di amministrazione
dell'Università della Valle d'Aosta ha appena approvato il bilancio
che pareggia sulla cifra di 10 milioni di euro, e visto che
l'università ha davanti a sé sfide importanti di riorganizzazione e
di revisione della sua mission
originaria, secondo noi,
sulla ricerca e sullo sviluppo della conoscenza, riteniamo che il
ruolo di Presidente del Consiglio dell'Università debba essere
affidato a un delegato del Presidente della Regione, al fine di
poter seguire da vicino lo sviluppo dell'ateneo.
Ricordiamo che, come previsto dall'articolo 11 dello statuto
dell'università, il Consiglio dell'Università ricopre
importantissime funzioni, che riassumo brevemente: è l'organo di
indirizzo che stabilisce le linee generali di sviluppo dell'ateneo
e sovrintende alla gestione amministrativa e finanziaria economica
patrimoniale dello stesso; determina gli obiettivi strategici di
sviluppo per ciascun triennio; approva il piano triennale di
sviluppo di ateneo, a ciò destinando le risorse finanziarie
disponibili; predispone il piano di utilizzo e ampliamento delle
strutture e relativi interventi di adeguamento e miglioramento
delle stesse; approva il bilancio di previsione, nomina il Rettore,
approva il regolamento per l'amministrazione e la finanza e la
contabilità, nonché tutti i relativi regolamenti attuativi in esso
previsti. Mi sembra che qui stiamo parlando di funzioni
importantissime che richiedono molto tempo e molta dedizione. A
oggi, dei quattordici componenti del Consiglio di Università
ricoprono anche cariche politiche ben sette figure: vi sono il
presidente Antonio Fosson, l'assessore Chantal Certan, il sindaco
Fulvio Centoz, poi vi sono il presidente del CELVA Franco Manes,
più tre componenti eletti dalla Giunta regionale. L'ingerenza della
politica nella vita dell'Ateneo è innegabile e riteniamo molto
importante che l'autonomia dell'università non debba essere intesa
come autoreferenzialità, ma come scelta libera di programmazione
dello sviluppo dell'ateneo in base ai bisogni del contesto.
Arriviamo poi alla figura del rettore dell'università, ai suoi
compiti e alla costatazione innegabile che egli debba assicurare,
come hanno detto le mie colleghe, una presenza e un impegno
costanti e che quindi debba essere individuato tra i professori
ordinari dell'ateneo o che lo diventino in tempo breve. Il rettore
ha funzioni di indirizzo, di iniziativa e di coordinamento delle
attività scientifiche e didattiche ed è responsabile del
perseguimento delle finalità dell'università secondo criteri di
qualità, nel rispetto dei principi di efficacia, efficienza,
trasparenza e promozione del merito. Il rettore è il rappresentante
istituzionale e legale dell'ateneo. Deve essere quindi una figura
autonoma che non svolga più di due mandati. Il Movimento 5 Stelle
voterà a favore di tutti e due i punti della mozione.
Presidente
-
La parola al collega Barocco.
Barocco
(UV) -
Je crois que quand on aborde un
thème si important comme l'université, c'est indéniable l'attention
et le souci que toute l'assemblée y réserve. Mais je crois que pour
élargir le débat et l'approfondir ce serait plutôt nécessaire une
séance thématique sur cette université et sur son futur.
Ringrazio la consigliera Pulz di aver posto all'attenzione uno
dei punti che possono essere nodali sulla discussione del futuro
della nostra università: il suo statuto e quindi le regole che
gestiscono questa università. È un ateneo che ha raggiunto la
maggiore età e ovviamente nel corso di questi anni è cambiato il
mondo, quindi è probabilmente necessario apportare dei
correttivi.
Il nodo principale è il ruolo della politica. Parlando con
alcuni consiglieri e con l'assessore, quest'ultimo sta lavorando su
questo tema e penso che a breve ci porterà della documentazione,
dei provvedimenti. Nel programma di governo di questa maggioranza e
anche nella mozione di sfiducia si parla dell'università come
centro propulsivo di ricerca e di contatto con il mondo esterno,
con centri accademici di eccellenza. Era nata allora - penso che
sia da interpretare in questo senso la presenza della politica -
come un'iniziativa corale della Valle d'Aosta, quindi tutti ci
credevano e i legislatori del tempo vollero che su questo
importante tema fosse coinvolta la politica e i suoi rappresentanti
per dare sviluppo e impulso a questa università.
Ho fatto alcune ricerche sugli statuti di università alpine e
devo dire che anche la mia posizione all'interno della maggioranza
- si stanno elaborando delle proposte per cercare delle sintesi - è
per
nuancer
la presenza della politica. Questo non vuol dire
che l'Amministrazione che la finanzia, con una parte cospicua,
debba avere un suo rappresentante o dei suoi rappresentanti,
affinché questi siano effettivamente la cinghia di trasmissione tra
l'elaborazione delle politiche e la loro attuazione, questo non
vuol dire confondere i ruoli. Nell'Università di Trento e nelle
università di Bolzano - qui bisognerebbe poi fare anche qualche
affondo, nel senso che sono università pubbliche, Bolzano e Aosta,
quasi coeve, ma non statali - la politica è più
nuancée
e
forse in questo senso dobbiamo andare. Nello statuto della
Università della Valle D'Aosta ci sono tre rappresentanti nominati
dal Consiglio regionale e il numero potremmo anche eventualmente
ampliarlo. Io direi che per andare avanti i rappresentanti della
politica potrebbero ridursi a uno: il rappresentante del Comune di
Aosta, il rappresentante dei Comuni della Valle d'Aosta, il
Presidente della Regione e l'Assessore, questi rappresentanti
potrebbero ridursi a uno. Se si volesse osare di più, questo
rappresentante potrebbe essere eletto dal Consiglio e non essere un
politico, ma questo dovrebbe essere per tutti i rappresentanti. Io
qui non voglio mettere assolutamente in discussione le qualità
accademiche dei rappresentanti che si sono succeduti o che sono
attualmente nel Consiglio dell'Università, però probabilmente, se
vogliamo essere susseguenti e conseguenti, non dovrebbero questi
rappresentanti, se si fa una scelta di questo genere, avere nessun
incarico politico amministrativo e questo dovrebbe valere per
tutti. Però questo è un tema su cui c'è un dibattito e si dovrà
trovare una sintesi.
Mi è piaciuta la passione politica della consigliera Spelgatti
che ha portato su questa discussione tante suggestioni. Però, lo
dico da ex sindaco, c'è un po' la malattia degli ex; cerchiamo
invece di guardare in avanti. Questo non vuol dire che quello che è
stato fatto non sia buono e non sia da discutere, ma tutti noi,
quando facciamo qualcosa, ci innamoriamo di quello che facciamo e
giustamente, visto che l'abbiamo fatto in buona fede e con tutta la
nostra passione politica, cerchiamo di difenderlo, però cerchiamo
anche di andare avanti. L'amministrazione è un
continuum.
Se
la Valle d'Aosta in questi anni e per più anni è stata tra i primi
posti nei
ranking
economico sociali de Il Sole 24 Ore e di
Italia Oggi, vuol dire che c'è un continuum che ha portato dei
risultati. Questo non vuol dire - concordo con l'assessore Viérin -
che non si possa fare meglio, ma lo sforzo è di guardare al
futuro.
Guardando al futuro, faccio solo un accenno ancora al passato.
Il Collège d'Études fédéralistes ad Aosta è nato nel 1961 su
impulso dell'allora assessore Gex e questo collegio ha poi dato
vita alla Fondazione Chanoux. Senz'altro su questo tema concordo
con quello che ha detto la consigliera Spelgatti, che c'è tanto da
fare e da rifare, perché in questo Collège d'Études fédéralistes,
che ho avuto la fortuna di frequentare, si sono succeduti docenti
come Alexandre Marc e Denis de Rougemont, che nelle nuove teorie
anche del Movimento 5 Stelle a livello nazionale hanno lasciato
qualche traccia: il federalismo, la democrazia diretta, cose che
devono essere senz'altro approfondite. Questo sarà un tema che
probabilmente all'interno dell'Università della Valle d'Aosta dovrà
senz'altro avere un seguito.
Tornando alle università delle Alpi, Bolzano e Trento, delle
Alpi permettetemi di dire più vissute, più identitarie, più reali,
perché sono università delle Alpi ovviamente anche le università di
Torino, di Milano, il Politecnico che sono senz'altro degli esempi
di validità scientifica e accademica a livello internazionale.
Queste università delle Alpi che sono Trento e Bolzano, ma se
vogliamo andare oltre i confini anche Innsbruck e Grenoble - lunga
fu la collaborazione con l'Università di Grenoble del compianto
professor Janin, che cominciò a insegnare alla Valle d'Aosta
qualche rudimento di programmazione, di pianificazione territoriale
e di pianificazione economica - sono caratterizzate, e su questo
arriverà il momento per fare degli approfondimenti reali, cioè sul
fatto di dover dare un'anima e una caratteristica alla nostra
università.
Sulla questione del presidente dell'università, secondo me, ci
può essere una
nuance
della politica, come ho detto prima,
quindi anche una persona che abbia delle caratteristiche non solo
politiche ma accademiche, e questo sarà un tema che sarà dibattuto
anche all'interno della nostra maggioranza. Tutto il mondo
accademico internazionale è alla caccia dei migliori cervelli, per
cui io penso che, proprio per una questione di apertura di questa
università, limitare la scelta del rettore ai soli professori
ordinari dell'Università della Valle d'Aosta sia un po' limitante.
Le università di Trento e di Bolzano danno la possibilità di
scegliere il rettore anche nel mondo accademico nazionale e
internazionale. Io capisco e sottoscrivo le preoccupazioni della
consigliera Pulz e della consigliera Russo di richiedere al rettore
una presenza costante nell'università, però questo non vuol dire
che nella ricerca di una persona che abbia una chiara valenza
accademica, magnifica valenza accademica, non si possa nelle
procedure di selezione pretendere lo svolgimento di questo ruolo a
tempo pieno all'interno dell'Università della Valle d'Aosta; sarà
poi lui che dovrà compiere le scelte che ritiene più opportune.
Ovviamente va di conseguenza, anche per una legittima
preoccupazione di non andare a turbare equilibri fragili
all'interno di una compagine accademica, lasciare che la scelta del
rettore, se ricadesse all'interno dei professori della nostra
università, sia tra i professori ordinari. È una preoccupazione
eccessiva? Può essere, ma sappiamo benissimo quali sono le
dinamiche all'interno di un mondo accademico sui titoli e sulle
competenze scientifiche di ogni professore. Quindi questo è in
sintesi quello che io mi sentivo di dire.
Presidente
-
La parola alla collega Spelgatti.
Spelgatti (LEGA VDA)
-
Non entro nel merito delle
sue considerazioni che non condivido. Volevo solo specificare sul
discorso del rettore. Non c'è scritto nella mozione della
consigliera Pulz che il rettore debba necessariamente essere scelto
e nominato tra i professori ordinari dell'università. C'è scritto
che può essere scelto tra i professori ordinari dell'università,
oppure che venga scelto da fuori "a condizione che, entro l'anno
accademico successivo alla nomina, entri a far parte del personale
incardinato l'Università stessa". Il rettore deve fare una scelta e
questa è esattamente l'indicazione che io avevo dato in Consiglio
dell'Università dicendo: che sia un professore di questi che sono
già qui in Valle D'Aosta, oppure che venga preso dall'esterno, però
se uno viene preso da fuori, deve poi necessariamente entrare nei
ruoli dell'università, perché è qua che deve stare a lavorare e uno
deve scegliere cosa vuol fare da grande, anche perché è un impegno
estremamente importante per cui non si può continuare ad avere un
rettore che viene soltanto qua per le riunioni.
Presidente
-
Ci sono altre richieste di
intervento? La parola alla collega Morelli.
Morelli (ALPE)
-
Non pensavo di intervenire, ma in
realtà gli interventi dei colleghi hanno sollecitato in me alcune
riflessioni. La prima è che effettivamente il tema dell'università
meriterebbe non so se una seduta di Consiglio, ma sicuramente un
approfondimento di Commissione, perché non è possibile sviscerare
un tema così complesso, così importante per la nostra regione
intorno a una mozione, che ha sicuramente il merito di attirare
l'attenzione su alcuni punti particolari che tutti riteniamo degni
di interesse.
Io voglio ricordare che nella scorsa legislatura il nostro
gruppo si era fatto promotore di una proposta di legge, con la
quale chiedevamo di rimuovere questa funzione del Presidente della
Regione in quanto presidente anche dell'università, anche
semplicemente per una questione di mancanza di tempo, perché la
funzione di presidente del Consiglio dell'Università sicuramente
richiede un'attenzione che difficilmente un Presidente della
Regione potrà dedicare in modo adeguato. Quindi è giusto
interrogarsi su quale debba essere la
governance
più
corretta e il modo migliore per far funzionare bene
l'università.
Io ricordo che ai tempi in cui si dibatteva la questione
dell'università in Valle D'Aosta non ero particolarmente favorevole
all'istituzione di un ateneo nella nostra regione, per le piccole
dimensioni della nostra regione e perché ritenevo che fosse invece
più importante, più utile, sostenere i nostri giovani
nell'affrontare le spese degli studi universitari nelle università
al di fuori della Valle d'Aosta, perché quello degli studi
universitari è un momento di formazione per i giovani ed è utile, è
bene che i nostri giovani escano dalla nostra regione il più
possibile. In realtà mi sono ricreduta e ritengo che invece
l'università valdostana abbia sicuramente portato un valore
aggiunto all'interno della nostra regione, sia come polo culturale
che partecipa in qualche modo al dibattito generale della nostra
regione, come occasione e come possibilità di formazione per i
lavoratori, di formazione continua per chi lavora e probabilmente
non potrebbe permettersi degli studi all'esterno, ma ha modo invece
di seguire dei corsi - evidentemente sono in numero limitato,
perché questo la nostra università può permettersi - e poi come
polo di ricerca, come polo di sinergia con l'amministrazione
pubblica, ma anche con tutte quelle espressioni culturali,
economiche, sociali della nostra regione.
Quindi l'attenzione del Consiglio è sicuramente opportuna, è
utile, è bene che ci si interroghi e si faccia un po' il bilancio
di ciò che è stata l'università e di ciò che vorremmo diventasse.
Forse non si è riusciti in questi anni a valorizzare appieno la
mission
che lo statuto affida all'università, soprattutto
laddove si parla di vocazione internazionale, cooperazione
culturale scientifica con i paesi appartenenti all'area francofona,
integrazione europea e laddove si parla anche del perseguimento
degli obiettivi della crescita culturale dello sviluppo
socioeconomico del territorio, con particolare riguardo alle
specificità linguistico culturali della nostra regione. La nostra
università potrebbe veramente svolgere un ruolo di cerniera con
altre università internazionali e forse questo ruolo non è ancora
svolto appieno.
Nel merito degli impegni che chiede la mozione, io credo che sia
difficile poter dare delle risposte precise. C'è un dibattito che è
in corso e quindi probabilmente è prematuro aderire completamente a
quanto viene chiesto nella mozione. Sicuramente è un dibattito e un
tema da approfondire, e in questo senso la Commissione competente
dovrà procedere.
Presidente
-
Ha chiesto la parola il
vicepresidente Distort.
Distort (LEGA VDA)
-
Un intervento che spero e mi
impegno a rendere breve, anche perché sono ancora tanti gli oggetti
in discussione in questa seduta del Consiglio, però giusto per
portare il mio contributo sull'argomento. Mi allineo chiaramente e
totalmente a quanto ha espresso la mia collega di gruppo Nicoletta
Spelgatti, ribadendo ogni singolo punto da lei espresso. Conoscendo
la passionalità con cui si muove, il suo pensiero e il suo modo di
esprimersi, capisco che nel momento in cui si dica "non è stato
fatto niente", ha chiamato l'assessore Viérin a dovere chiarire
alcuni aspetti. Io riprendo e mi allineo alla posizione della mia
collega Spelgatti, non tanto per negare quello che è passato:
assolutamente, si riconosce profondamente! Ha fatto bene, lei
Assessore, a chiarire quanto è stato fatto: estremamente
importante, uno sforzo intenso, creduto e portato avanti. Nello
stesso tempo, quello raccontato dalla mia collega Spelgatti e a cui
mi allineo è l'atteggiamento di chi ha veramente nel cuore un
destino, una
mission,
un obiettivo per una comunità.
Quando si ha nel cuore dei grandi obiettivi che vengono fuori da
grandi idee, da un amore per il territorio che si vuole declinare,
non c'è limite e l'obiettivo si spalanca verso il meglio. Di nuovo
ripeto le parole di Tommaso D'Aquino:
bonum ex integra
causa
. Abbiamo fatto tanto? Benissimo, abbiamo ancora tanto da
fare! Tale è lo spirito che deve animare ognuno di noi in questa
assemblea, perché questo è lo spirito che merita la comunità
valdostana, perché questo è lo spirito che merita una comunità che
è stata costruita da secoli di storia che vanno raccontati, che
vanno esplicitati. Quindi, sotto questo spirito noi non possiamo
permetterci di sederci sugli allori degli obiettivi raggiunti, ma
dobbiamo rispondere quotidianamente a uno slancio che è una
vocazione.
Questo è quanto e nulla toglie al suo intervento, assessore
Viérin. Non ha bisogno la mia collega Spelgatti di avere alcun
difensore, anche perché di professione fa l'avvocato e ci manca
solo che sia un architetto a dovere difendere un avvocato. Però è
opportuno raccontare questo, perché se tale è lo spirito che viene
condiviso, allora ha veramente senso pensare che nell'ambito del
consiglio dell'ateneo ci sia una presenza di questa rappresentanza,
di questa istituzione, perché se questo è lo spirito che ci anima,
noi siamo avanguardia dal un punto di vista di un disegno di
comunità. Noi dobbiamo avere questo spirito e non dobbiamo fare
niente di meno di questo: tendere al meglio. Questa è la dimensione
umana, questa è la vocazione in cui io ritengo che ognuno di noi
deve inserirsi e a cui deve rispondere.
Pertanto, la presenza nell'ateneo è ribadita dal punto di vista
politico, di questa politica, di questo spirito politico, e sotto
questo respiro andare a scegliere il meglio. Il meglio all'interno
o all'esterno del nostro territorio, ma perché? Perché si ama il
territorio, perché è importante l'obiettivo da raggiungere e questa
ambizione di voler portare e realizzare questa progettualità, in un
ambito così importante come l'ateneo, perché l'ateneo è avanguardia
di pensiero. Condivido lo spirito intellettuale della collega Pulz
promotrice, perché la conosco anche personalmente. Io capisco
perfettamente lo spirito che anima il suo tormento ed estasi per
una dimensione del sapere. Ma è proprio questo! Proprio perché
l'ateneo è espressione dell'avanguardia culturale, deve però avere
un indirizzo, deve sapere di che cultura occuparsi, deve sapere che
cosa rappresentare. E questa guida viene da un dialogo con una
comunità, attraverso un'istituzione che è il Consiglio
regionale.
È chiaro che con questo spirito noi ci troviamo a pensare che
l'avanguardia culturale dell'università, di un ateneo, riesce a
essere guida per tutti quegli ambiti che riguardano il nostro
territorio, di conseguenza la cultura, di conseguenza l'autonomia,
perché no l'agricoltura. Perché no il discorso sul lupo su cui ci
siamo soffermati ieri: il pensare che ci sia un dialogo e un
discorso a livello accademico per quello che è un collegamento tra
la biologia, l'agricoltura e l'attività propria del nostro
territorio, ad alto livello. Così come a suo tempo è stata la
scuola d'agricoltura che, con una guida illuminata di questo
istituto, ha trasformato la nostra attività vitivinicola da un
ambito puramente domestico e per il consumo domestico, con un
livello piuttosto basso dei nostri vini, in un'eccellenza.
Eccellere! Eccellere è un obiettivo, non è un obiettivo teorico,
non è un'ipotesi irrealizzabile, ma è qualcosa che deve muoverci
quotidianamente, perché se non abbiamo questo obiettivo noi
manchiamo di quello che è lo spessore e la forza. Quindi non
abbiamo bisogno di mitigare la presenza della politica, di trovare
delle sottigliezze o degli argini. Noi dobbiamo elevare il livello
della politica, in modo tale da poter essere un contributo, una
guida fondamentale a un istituto che è l'ateneo universitario,
perché questo possa rappresentare veramente l'avanguardia culturale
di una società.
Presidente
-
La parola all'assessore Viérin.
Viérin (UVP)
-
Pensavo che lo spirito del mio
intervento fosse stato chiaro, ma cercherò di ribadirlo, perché le
parole, al di là delle vocazioni o della vocazione, hanno un loro
significato. Poi si può anche cercare - in patois si dice
boloti
- di addolcire o di rimodulare alcune cose, ma il mio
intervento aveva semplicemente lo spirito di dire in modo molto
pacato che ci sono delle cose, ci sono dei settori, ci sono delle
opportunità della nostra regione che non sono all'anno zero.
Le farò un esempio che non ho voluto citare volutamente, perché
sarebbe stato troppo facile. Oggi noi tutti vediamo il Teatro
romano, lo ammiriamo e siamo molto felici che ci siano centomila
visitatori all'anno all'interno di quest'area. Siamo molto felici
che sia diventato o ritornato uno dei simboli della politica
culturale valdostana, non dimenticandoci mai che, dopo Roma, Aosta
è la città al mondo con maggior numero di reperti romani! Nel 2006,
collega Distort, il Teatro romano era sotto i ponteggi da
ventisette anni! Oggi non so quanti di voi se lo ricordano. Questo
per dire che poi con le parole si può modificare, far dimenticare,
rinnovare, il nuovo diventa vecchio e il vecchio diventa nuovo, in
politica, in amministrazione e nella vita, perché poi quando si
racconta dieci volte una cosa, oggi nel mondo dei social la gente
ci crede. È lo sforzo immane, non
pro domo
nostra o a favore
di qualcosa o di qualcuno, ma per rappresentare la verità, visto
che lei spesso cita i filosofi; la verità è anche interpretabile,
ma spesso è una. E allora, quando io chiamai gli archeologi per
sapere cosa si faceva da ventisette anni e scoprii che si
studiavano i licheni, chiesi contezza dicendo che dopo ventisette
anni che si studiano i licheni speravo che qualcosa si fosse
scoperto! Chiamammo a rapporto tutti gli stati generali degli
esperti, che giustamente sono molto orgogliosi, per non dire
gelosi, del lavoro che fanno e che spesso hanno una visione non
rapportata con il pezzo della valorizzazione, perché magari si
occupano di tutela o viceversa e chi fa valorizzazione magari ha
meno inclinazioni sulla tutela. Questo per dire che nel giro di
pochi mesi noi smontammo i ponteggi del Teatro romano e facemmo lì
il primo concerto di tributo ai Pink Floyd, come si fece a Pompei
con uno spettacolo di Rita Marcotulli "Tributo ai Pink Floyd".
Lanciammo la
restitution
dell'area del Teatro romano, che
ritornò a essere un luogo di spettacolo inaugurando poi Été au
Théâtre come primo appuntamento di una stagione estiva, che
peraltro riproporremo quest'anno, così ve lo anticipiamo,
all'interno di uno spazio che è nato duemila anni fa come area di
spettacolo e che poi non fu più tale. La restitution lì divenne
doppia, per la prima volta con il Coro dell'Armata rossa. La logica
era che si proponeva uno spettacolo che, al di là dell'esibizione
stessa riproposta con la politica del McDonald in tutta Italia e in
tutto il mondo, ti lasciava lo spettacolo e la sua suggestione, ma
il pezzo in più era l'unicità, la tipicità e la suggestione di
avere un Teatro romano di Aosta abbinato al Coro dell'Armata Rossa,
che non si poteva ripetere in termini di
cliché
in nessun
posto al mondo.
Questo per dire che quando si afferma che non si è fatto nulla,
io ripeto e mi permetto semplicemente di dire che è giusto
sostenere che si può fare di più e sono stato io il primo a dirlo.
Non saremmo ancora qui, con tutto ciò che abbiamo detto in
quest'ultimo periodo di aver esaurito anche l'entusiasmo di
amministrare e di avere concluso un percorso negli anni che ha dato
anche soddisfazioni. Però, quando si mette passione in un settore è
giusto - non l'ho detto in
verve
polemica - che quando poi
si esplicita una volontà di cambiamento e di miglioria facendo un
bilancio su com'è andata l'università, non si può dire che non si
può migliorare, ed è stato detto dalla collega Spelgatti. Siamo
tutti qui a dire: benissimo, sulla scorta delle esperienze
cerchiamo di migliorare. Mi permetto di dire che in tutto ciò che
può essere rappresentato nell'anno zero, quando c'è la volontà di
ripartire e si riconosce che tante cose non vanno, va spesso
salvato un pezzo - lo ripeto: non riferito alla mia persona, ma al
lavoro che è stato fatto - perché effettivamente quelle che sono
state messe in campo in questi anni in ambito culturale sono
energie che sono concrete, che sono vere e che quindi vanno
rappresentate per quelle che sono. Lo dico solo perché non vorrei
che spesso, introducendo una consuetudine del dire una cosa, quella
cosa poi diventasse patrimonio di verità che non è.
Presidente
-
Se non ci sono altre richieste di
intervento, chiudo la discussione generale. In replica la parola
all'assessore Certan.
Certan (ALPE)
-
Merci,
collègue Pulz, pour
cette interpellation. Il y a des thèmes qui favorisent sûrement le
partage dans cette salle et certainement celui de l'université est
un des thèmes qui sollicitent beaucoup de propositions. Donc je
crois qu'il est très intéressant le débat qui s'est entamé et sur
ce thème je partage ce que la collègue Russo et le collègue Distort
ont de quelque façon soutenue, que l'université est sûrement
quelque chose qui devrait être, au moins d'un point de vue
programmatique, au-dessus de tout. C'est quelque chose qui va de
l'avant, une
avanguardia di pensiero
, ou bien un des thèmes
qui vraiment devrait porter de l'avant au niveau culturel un peuple
et une communauté. Donc je crois que ce débat soit absolument
intéressant.
C'est vrai aussi que la motion portait sur des thèmes un peu
plus stricts. Je tiens en compte aussi de la sollicitation du
collègue Barocco qui dit que peut-être le thème de l'université
nécessite d'une séance particulière - cela pourrait être, pourquoi
pas - ou bien sûrement d'un travail d'approfondissement au niveau
de la Commission. Sans aller discuter de ce qu'on aurait pu faire
mieux dans les vingt ans de l'université, on peut dire que sûrement
les objectifs dans les vingt ans sont changés, même la société est
changée et probablement même la Vallée d'Aoste a besoin d'autres
indications et c'est dans cette direction que, comme majorité et en
tant qu'administration régionale, nous sommes un petit peu en train
d'agir.
Je n'ai que quinze minutes pour ma réplique, tandis que vous
avez eu plus de temps pour intervenir dans le débat, et je ne sais
pas si je réussirai à répondre à tous les points, mais j'essayerai
avant tout de parler des thèmes de la motion, en essayant de
descendre un petit peu. Je ne resterai pas dans
l'avanguardia di
pensiero
, ça c'est plutôt dans la phase de programmation, c'est
dans la phase je dirais de politique de l'université. Ici les
arguments proposés par la motion sont plutôt des thèmes
administratifs, liés au changement du statut plutôt que d'autre.
J'entrerai dans les thèmes après et, si je réussis, je reviendrais
sur certains aspects que j'ai remarqués et que je trouve
extrêmement intéressants.
La mozione, collega Pulz, riguarda un tema che ritorna in
quest'aula: si tratta della
governance
dell'Università della
Valle d'Aosta. Sicuramente per poter fare avanguardia di pensiero,
c'è bisogno di una governance che sappia farlo e vada in quella
direzione. Direi che si è parlato di questo tema a lungo e lei ha
già citato una sua iniziativa in Consiglio del 3 ottobre, ma si è
parlato di questo tema a lungo durante tutta la scorsa legislatura.
Lo ricordava la collega Morelli: come gruppo ALPE avevamo
presentato una modifica alla legge n. 20 del 2007, che prevedeva
l'incompatibilità tra la carica di presidente del Forte di Bard,
dell'Università della Valle d'Aosta e quella di consigliere
regionale. In qualche modo si cercava di
nuancer
già con
questa proposta, perché lo statuto dell'università è leggermente
sotto alle leggi, quindi credevamo che fosse importante cambiare.
Su questo credo che il dibattito debba essere aperto ancora adesso,
ma debba essere anche in qualche modo ancora condiviso, perché i
modi e le procedure di intervento sono diversi, quindi credo che su
questo si debba aprire un confronto.
Direi che già nella sua interpellanza del 3 ottobre lei aveva
posto questi aspetti. Io nelle premesse entro pochissimo, perché ho
sempre grande rispetto per le mozioni e le interpellanze che
presentano i colleghi, però mi permetto di dirle, collega Pulz, che
non condivido dove lei parla di ingerenza politica legandola alle
macro criticità del momento. Mi permetto di dire che ultimamente
non c'è stata nessuna ingerenza politica, possiamo dirlo
tranquillamente. Dico ultimamente almeno parlando dell'ultimo anno,
perché tutti gli atti che sono stati approvati, anche quelli che
magari non sono stati approvati, sono stati votati nelle sedi
opportune, facendo un iter nei Dipartimenti, nel Senato, nel
Consiglio dell'Università e poi democraticamente si è votato, ma
non c'è stata assolutamente ingerenza politica. Anche sulle parole
"ingerenza politica" in questo caso mi piacerebbe poter
approfondire, perché bisognerebbe anche analizzare - lo do come
spunto - che cosa si vuole dire. La politica nomina comunque dei
suoi rappresentanti e Trento e Bolzano, per dire, hanno esattamente
la stessa percentuale nostra. Da noi su quattordici membri del
consiglio sette sono legati alla politica, mentre Trento e Bolzano
su nove membri ne hanno cinque o quattro nominati dalla politica.
Non sono figure del Consiglio regionale, questo sì, però sono
nominati dalla politica e capisce che questo apre di nuovo tutto un
altro tema: chi nomina, chi si nomina, eccetera. Giustamente la
collega Spelgatti ha fatto il suo intervento spiegando quale era
stata la sua
ratio
.
Rischieremmo in alcuni casi di avere, ad esempio, non il
presidente o l'assessore regionale della Valle d'Aosta che si
occupa di istruzione, ma un rappresentante o un assessore di
un'altra regione all'interno del Consiglio dell'Università. Mi è
piaciuto il passaggio del consigliere Barocco quando ha detto che
il faudra nuancer
: sono d'accordo, ma bisognerà capire quale
ratio si dà. In questo caso, secondo me, tra le altre cose bisogna
ricordare che sicuramente in questi vent'anni l'università è
cresciuta, ha fatto passaggi importanti che spesso non vengono
messi in valore, e questo mi dispiace. Spesso i passaggi di
crescita che l'università ha fatto purtroppo vengono poi cancellati
da discussioni a volte intestine, da discussioni su personalismi
che purtroppo cancellano anche le parti importanti e interessanti,
o anche dei salti di qualità che l'università ha fatto. In
particolare penso che sia da approfondire il passaggio molto
interessante sul doppio diploma, che va nella direzione
dell'internazionalizzazione, dell'apertura che lei collega Distort
citava prima, di poter guardare anche al di là della nostra
regione; anzi, l'obiettivo è proprio quello di riuscire ad andare
oltre la nostra regione.
Quindi non sono d'accordo che lei leghi le problematiche in
questo caso legate un po' all'amministrazione
tout court
(la
semplifico così), con le ingerenze politiche, perché poi
bisognerebbe anche capire se, ad esempio, ingerenza politica è chi
si fa accompagnare nelle varie riunioni da referenti o mediatori
politici, ma non voglio entrare nel merito e nella polemica.
Purtroppo ribadisco che le criticità o le macro criticità sono
esplose su deliberazioni scelte e votate negli organi dell'ateneo,
dal Dipartimento, dal Senato e dal Consiglio dell'Università, non
certo per ingerenza politica, ma per le prese di posizione e il
confronto anche acceso all'interno del personale amministrativo e
docente con gli organi dell'ateneo.
Occorre preliminarmente ricordare che quando lei nella mozione
parla di macro criticità, si riferisce a un aspetto legittimo.
L'ateneo della Valle d'Aosta appartiene, come è noto, alla
categoria delle università non statali legalmente riconosciute. La
nostra è un'università non statale di natura pubblica, quindi non
ha una natura giuridica privata. All'interno delle varie università
queste sfumature non sono banali, perché chiaramente definiscono
anche delle procedure e delle possibilità di agire diverse. La
composizione dei consigli è lasciata all'autonomia statutaria e il
fatto che vi sia la presenza del Presidente della Regione è
totalmente legittimo, poi possiamo discutere se opportuno, ma direi
che la scelta è stata fatta nel momento della stesura dello statuto
e votata poi dagli organi dell'ateneo. E deve essere chiaro che
comunque sono gli organi dell'ateneo che modificano lo statuto, non
il Consiglio regionale e neppure la Giunta.
Con la nuova riorganizzazione, chi seguirà più da vicino le
questioni legate allo sviluppo e alle attività dell'ateneo sarà
l'Assessorato all'istruzione università ricerca e politiche
giovanili, che porta tra le sue deleghe l'università e la ricerca,
quindi in questo senso si è cercato già di fare un passaggio
ulteriore, perché ci sembrava comunque importante dedicare più
attenzione a questo aspetto che va collegato. L'ateneo non deve
essere slegato dal territorio, soprattutto dalle scuole di secondo
grado. Forse vi è tanto ancora da fare e da lavorare, proprio per
agganciare in questo discorso le scuole secondarie. Il Presidente
della Regione, in qualità di presidente del Consiglio
dell'Università, rimane comunque rappresentante dell'ateneo. Nulla
vieta, ripeto, che il dibattito a tal proposito possa essere aperto
con l'università e prevedere quello che avviene per altri atenei;
cito ad esempio, lo avete fatto anche voi, Trento e Bolzano, dove
su otto o nove membri, cinque o quattro sono di natura politica,
quindi è esattamente lo stesso discorso nostro.
Il rettore nelle trenta università non statali italiane non è
eletto dagli organismi di ateneo, ma è nominato dal consiglio di
amministrazione. Nel caso dell'Università della Valle d'Aosta il
procedimento che prevede lo statuto è particolare, in quanto il
consiglio nomina il rettore, come ha detto giustamente lei,
all'interno di una terna proposta dal senato accademico, che è un
organo composto da docenti universitari e dal rappresentante degli
studenti eletto in consiglio dagli studenti stessi. Si tratta di
una formula di garanzia per il corpo accademico ben più elevata di
quanto avviene, ad esempio, per l'Università di Bolzano, università
non statale di profilo pubblico come il nostro, nella quale il
rettore è nominato dal consiglio dell'università, senza tenere in
alcun conto alcuna proposta che arrivi dagli organi accademici e
dai docenti.
Infine, sull'appartenenza del rettore al corpo docente
dell'università, come già comunicato in passato, l'articolo 11
dello statuto risponde a una previsione di legge, in particolare
l'articolo 2, comma 1, lettera C della legge n. 240 del 2010, in
base al quale tutte le università hanno la possibilità di nominare,
per le non statali, o eleggere, per le statali - quindi c'è una
nomina o un'elezione, questa è la
nuance
che cambia - un
rettore che appartenga al corpo accademico di un'altra università.
In particolare, nello statuto della nostra università è previsto
che il senato accademico dia una terna dove due sono interni e uno
esterno. La differenza sostanziale risiede nel fatto che, se ciò
accade, nelle università statali la nomina a rettore costituisce
anche trasferimento del medesimo nei ruoli della nuova università
dove eserciterà il mandato; mi pare di capire che sia un po' questa
la proposta che ha fatto la collega Spelgatti, quindi in
particolare potrebbe essere di allinearsi un po' alle statali.
Per quanto attiene invece la seconda parte che ipotizza la
nomina di professori non di ruolo, questa strada non è
amministrativamente percorribile. Lei ha parlato di professori non
di ruolo, ma forse voleva dire associati o ricercatori, non lo so.
Non è possibile eleggere o nominare dirigenti tra i docenti non di
ruolo da nessuna parte, però se lei dice di non limitare alla sola
fascia degli ordinari, ma anche degli associati, capisce che questo
sarebbe veramente un
unicum
che mi parrebbe essere un po'
troppo azzardato e non so se sarebbe percorribile anche da un punto
di vista giuridico.
Crediamo però che dopo vent'anni di attività sia importante
aprire una riflessione per l'Università della Valle D'Aosta e che
si parli della sua connotazione anche rispetto al territorio
valdostano. L'ha fatto la collega Morelli, lo hanno fatto tutti gli
interventi e anch'io credo che abbiamo delle eccellenze:
l'Osservatorio di Saint-Barthélemy, la Fondazione Montagna Sicura,
lo IAR, per citarne alcuni, che fanno azioni di ricerca molto
interessanti e di altissimo livello, che forse a volte non
conosciamo. Purtroppo quando si è troppo all'avanguardia, spesso si
rischia di non avere il contatto con la popolazione in generale,
con il territorio e si rischia di perdere proprio la conoscenza
delle necessità da una parte e di quello che si fa di eccellenza
dall'altra. Proprio per questo abbiamo voluto sottolineare anche
nel nome dell'assessorato che ci sia una ricerca di nuovo più
ancrée
e mirata al territorio, ma che sia anche qualcosa di
concreto, quindi dando di nuovo importanza a un centro di ricerca
che davvero faccia didattica, pedagogia e che faccia politica del
territorio, legata chiaramente alla ricerca. Su questo stiamo
lavorando come governo regionale, lo abbiamo messo anche nel DEFR
come un indirizzo perché, a nostro avviso, per fare avanguardia di
pensiero bisogna assolutamente avere un centro di ricerca solido
che lavori su questo e che faccia rete. Questo sicuramente potrebbe
innanzitutto attrarre maggiormente studenti e docenti.
Vorrei anche sottolineare che lo scorso Consiglio
dell'Università ha votato il bilancio che pareggia su una cifra di
10 milioni di euro, ma che per più del 70 percento è a carico
dell'Amministrazione regionale: 7 milioni e 150 mila euro è il
trasferimento dell'Amministrazione regionale. Ma il consiglio ha
approvato naturalmente, insieme al bilancio, anche il piano
triennale con un dettaglio: all'unanimità è stato votato un gruppo
di lavoro, che chiaramente sia incardinato nell'università e abbia
gli organi dell'Università all'interno, ma che abbia anche
professori ed esperti universitari esterni, per poter lavorare su
un'indicazione, su un indirizzo più aderente al momento che stiamo
vivendo oggi. Forse la società e il futuro ci chiamerà a essere
punti di riferimento importanti, quindi un gruppo di lavoro per
cambiare poi degli indirizzi, che non vuol dire necessariamente che
si debba stravolgere tutta l'università però è importante che venga
rivista e in qualche modo ridefinita la
mission
del nostro
ateneo che, ripeto, forse a volte bisognerebbe anche come cittadini
valdostani conoscere meglio.
Ritorno su un aspetto che mi sembra importante, perché è
abbastanza divisivo, e che, secondo me, è importante sottolineare.
La collega Morelli diceva che per anni abbiamo parlato di
università sì, università no in Valle D'Aosta. Sicuramente
l'Università della Valle d'Aosta questo passo lo ha fatto: ha
cercato di andare anche nell'ottica del doppio diploma, quindi di
dare la possibilità, magari solo di un anno o due, però di una
formazione esterna per riuscire ad avere contatti e dare, quello
che la collega diceva, una visione più universale e non localistica
dell'insegnamento e in qualche modo della cultura.
Noi ci asterremo su questa mozione, collega Pulz, ma proprio
perché, per come sono scritti gli impegni, non possiamo accettarli.
Tra le altre cose, rischierebbe di essere un'ingerenza politica
negli organi dell'università, perché noi non possiamo proporre
questi impegni, in particolare per come sono definiti, ma
sicuramente saremo attenti invece al principio che ha ispirato
questa mozione.
Presidente
-
La parola al collega Distort.
Distort (LEGA VDA)
-
Intervengo per fatto
personale, in termine assolutamente benevolo e chiarificatore. Mi
fa molto piacere e mi sento onorato di essere stato chiamato in
causa dall'intervento dell'Assessore, che ringrazio per questa
attenzione. Il fatto personale è solo ed esclusivamente per
precisare che, nel momento in cui io considero l'ateneo avanguardia
culturale, per me "culturale" si esprime non in termini di una
élite intellettuale avulsa da un contesto, ma è un'attività
culturale che rappresenta la cultura, quindi l'identità del
territorio, la peculiarità del territorio. Nel momento in cui io
parlo di apertura verso l'esterno, apertura internazionale, non è
una internazionalizzazione del pensiero, delle posizioni, delle
competenze, delle tematiche, ma è un essere attraenti per un
contesto intellettuale. So che è stato colto in questo modo, ma
c'era un dubbio e sentivo il bisogno di chiarirlo.
Presidente
-
Per dichiarazione di voto, la parola
al collega Gerandin.
Gerandin (MOUV')
-
Volevo ringraziare la collega
Pulz per questa importante mozione, per questo importante momento
di discussione portato in Consiglio. Breve premessa: io mi
rivolgerò al presidente Fosson, in quanto mi pare che fino a questo
momento, non essendo ancora stati modificati, mi pare che gli unici
organi statutari che siedono nel Consiglio dell'Università e a cui
lo statuto attribuisce competenze specifiche sono il presidente
dell'università, il rettore e il direttore generale. Per cui, con
tutto l'impegno nell'intervento dell'assessore Certan, questo è
quanto prevedono in questo momento gli organi statutari. Posso
anche capire che, rispetto al precedente assessorato istruzione e
cultura, è rimasta solo più la competenza sull'istruzione, per cui
per non sminuire probabilmente il suo ruolo da titolare è stata
aggiunta quella sull'università, ma in questo momento ai sensi
dello statuto non è prevista una delega per quello che riguarda il
discorso della gestione dell'università.
Io mi attengo a quello che è lo statuto, per cui, collega Pulz,
io mi immagino che probabilmente l'iniziativa e il primo punto
della sua mozione in questo momento - abbia pazienza! - sono molto
svuotati di contenuto, se è possibile delegare a un assessore il
ruolo del titolare, in questo caso il Presidente della Regione che
è il presidente dell'università. Avrebbe un senso se effettivamente
non ci fosse possibilità di delega, cosa che è successa all'atto
dell'insediamento di questa nuova maggioranza.
Io le dico che, per quanto riguarda noi, non fa molta differenza
che il ruolo del direttore lo faccia il presidente o l'assessore.
Bisogna capire se vogliamo che il ruolo politico vada fuori
dall'università o rimanga al suo interno. Se rimane
nell'università, le dico in tutta sincerità che non c'è molta
diversità tra il ruolo del presidente e il ruolo dell'assessore in
quanto presidente dell'università.
Le chiederei se volesse eventualmente mettere in votazione
disgiunta i due impegni. Il primo impegno noi lo riteniamo al
momento del tutto marginale, perché se basta una delega per
superare le norme statutarie, davvero non c'è bisogno neanche di
modificare lo statuto. Il secondo pone il problema di avere più
presenza nell'ateneo, o quantomeno la possibilità di avere delle
persone che siano sicuramente titolate e brave, ma che poi in
prospettiva rimangano e siano parte integrante dell'ateneo stesso:
questa può essere sicuramente una proposta interessante. Le
chiederei se avesse la gentilezza di chiedere la votazione
disgiunta.
Presidente
-
L'assessore Certan chiede la parola
per fatto personale, però le domando di esplicitarlo.
Certan (ALPE)
-
Il collega Gerandin ha parlato
della delega. Collega Gerandin, questo aspetto che lei ha
evidenziato sa cos'è? È esattamente la delega che aveva lei alla
Protezione civile e ai Vigili del fuoco nella scorsa giunta, è
esattamente la stessa cosa!
Presidente
-
Circoscriva, collega Certan, il fatto
personale. Se si chiede di intervenire per fatto personale
limitiamoci a quando viene citata la condotta o le opinioni della
persona.
Il consigliere Gerandin chiede di intervenire per rispondere al
fatto personale.
Gerandin (MOUV')
-
Solo per rimarcare un po' la
differenza. Io non sono mai intervenuto ufficialmente in aula su un
fatto legato alla protezione civile, per cui probabilmente lei ha
un po' di memoria corta. Io non sono mai intervenuto ufficialmente
su un atto dove si chiedessero eventualmente delle delucidazioni in
materia di protezione civile.
Presidente
-
La parola alla collega Pulz.
Pulz (ADU VDA)
-
Ringrazio tutte le colleghe e i
colleghi per i variegati e preziosi interventi nel dibattito.
Voglio ribadire velocemente che la nostra proposta va nella
direzione di rivedere con l'Università, che nel frattempo è
diventata maggiorenne, innanzitutto da cittadini preoccupati prima
che da politici, l'organizzazione dell'università stessa, allo
scopo di liberarla, se non dalle ingerenze politiche che forse è un
termine un po' antipatico, comunque dai condizionamenti politici
locali e anche lombardi, che rischiano di tarparle le ali e di
bloccare l'ampio respiro e l'innalzamento del dibattito culturale
che ogni università deve poter avere, perché deve raggiungere
quella dimensione critica e propulsiva che le si confà, che i
nostri giovani cercano, molto spesso cercano in altre città, in
altre università, per poter essere in grado di affrontare con le
giuste competenze, con la giusta mentalità aperta, le sfide
proposte da una realtà sempre più complessa e in rapida
trasformazione. Chiedere oltretutto all'università di occuparsi
prioritariamente e non marginalmente, come pensiamo sia giusto, del
territorio in cui sorge e piegare quindi le attività accademiche
alle necessità del territorio, significa creare un vincolo che a
noi sembra che non abbia eguali in alcun altro territorio
nazionale. Ciò non significa assolutamente voler escludere
qualsiasi ricaduta sul territorio, ma pretenderla soltanto a patto
che questa sia la conseguenza di una ricerca e non la condizione
sine qua non
per l'avvio della ricerca stessa, come pare
succeda ora.
Andando al contenuto della nostra mozione, per riassumere, gli
oggetti nello specifico riguardano due punti. Il primo, la figura
del presidente dell'università che, secondo noi, non può proprio
coincidere con il Presidente della Regione che ricopre già anche
funzioni prefettizie e, come abbiamo avuto modo di dire in altre
occasioni, questo eccessivo cumulo di cariche è sempre pericoloso
al di là dello specifico caso. Secondo noi ci vorrebbe una persona
con specifiche competenze e con tempo a disposizione. La seconda
questione riguarda la figura del rettore che deve poter trovare
espressione, proprio per le sue caratteristiche, all'interno del
corpo docente, che è assolutamente in grado di esprimere un suo
Magnifico, o meglio ancora una sua Magnifica, fra i suoi ordinari.
Noi avevamo anche pensato all'eventuale possibilità che un
professore non ordinario entri comunque nel giro di un anno a far
parte del corpo docente in maniera stabile.
Per finire, non accettiamo di mutilare la nostra mozione nei
punti 1 e 2 che vorremmo mantenere entrambi, ma li vogliamo
mantenere a fronte della dichiarazione di astensione da parte della
maggioranza, dichiarazione che, non vi nascondo, ci delude
parecchio, perché in un'altra situazione, cioè se la maggioranza
avesse un'altra posizione, noi avremmo anche accolto parte degli
emendamenti. Di fronte al quesito se sia meglio l'uovo oggi o la
gallina domani, noi scegliamo la gallina domani, perché altrimenti
attireremmo le ire del sommo Aristotele che si è anche impegnato
molto a dimostrare come è meglio la gallina domani, cioè la
sostanza. Sono certa che il collega Distort - almeno in cuor suo e
al di là delle sue fantasie leghiste - proprio per questo nostro
comune tormento ed estasi di tipo filosofico, potrà apprezzare la
scelta della gallina domani.
Al di là delle battute, crediamo anche di ragionare in questo
modo in base al buon senso, perché non possiamo rinviare questo
discorso. Sarebbe bello poterlo approfondire in Commissione, ma io
credo che da cittadini abbiamo avuto circa vent'anni per
riflettervi e quindi forse oggi potremmo anche essere preparati a
prendere posizione. Oltretutto abbiamo il compito, in quanto
politici, di farci carico fino in fondo di questa situazione di
grave difficoltà che l'Università della Valle d'Aosta sta vivendo
in questo momento e non possiamo far finta di niente. Quindi noi
chiediamo che su questi due punti specifici, il presidente
dell'università e il rettore, la mozione venga messa,
coraggiosamente, ai voti.
Presidente
-
Se non ci sono altre richieste,
mettiamo in votazione la mozione con il testo così com'è, senza
scorporarla. Il Presidente della Regione è assente perché, come vi
avevo annunciato durante la Conferenza dei Capigruppo, oggi c'è
quell'intervento importante del Progetto Alcotra sotto nel salone,
quindi
à tour de rôle
assessori e presidenti saranno
chiamati ad assentarsi per un attimo. La votazione è aperta.
Esito della votazione:
Presenti: 33
Votanti           
: 6
Favorevoli: 6
Astenuti: 27 (Aggravi, Baccega, Barocco, Bertschy, Bianchi,
Borrello, Certan, Chatrian, Cognetta, Daudry, Distort, Farcoz,
Ferrero, Gerandin, Luboz, Lucianaz, Manfrin, Marquis, Morelli,
Nogara, Restano, Rini, Rollandin, Sammaritani, Spelgatti, Testolin,
Viérin)
Il Consiglio non approva.
