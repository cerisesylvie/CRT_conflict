Classificazione
TRASPORTI E VIABILITÀ
Viabilità
TURISMO E INDUSTRIA ALBERGHIERA


Resoconto integrale del dibattito dell'aula
Oggetto del Consiglio n. 574 del 28 aprile 1999 - Resoconto
SÉANCE DU 28 AVRIL 1999 (APRÈS-MIDI)
OGGETTO N. 574/XI Intendimenti in merito alla promozione di una
campagna pubblicitaria che valorizzi l'offerta turistica della
Regione senza traffico di mezzi pesanti. (Interpellanza)
Interpellanza Ritenuto che il blocco del traffico al Traforo del
Monte Bianco, a seguito del tragico incidente del 24 marzo 1999,
ponga certo problemi economici, ma offra anche nuove opportunità
nel settore turistico;
Evidenziata la necessità di promuovere l'immagine della nostra
Regione, e in particolare della Valdigne, attraverso iniziative
volte a valorizzare l'assenza del fastidioso traffico dei mezzi
pesanti;
il sottoscritto Consigliere regionale
Interpella
l'Assessore competente per sapere:
1) se non ritenga opportuno promuovere tempestivamente una
campagna pubblicitaria, mirata alla prossima stagione estiva, che
evidenzi i vantaggi in termini ambientali e di qualità della
vacanza che l'assenza di T.I.R. può offrire;
2) se intenda promuovere altre iniziative per valorizzare
l'offerta turistica estiva della nostra Regione.
F.to: Curtaz
Président La parole au Conseiller Curtaz.
Curtaz (PVA-cU) Abbiamo visto anche nei giorni scorsi,
attraverso gli organi di stampa, delle previsioni direi
allarmistiche, ancorché a mio giudizio infondate e basate su delle
previsioni che non possono trovare ad oggi alcun riscontro,
rispetto ai danni che inevitabilmente la chiusura del Tunnel del
Monte Bianco cagionerà all'economia valdostana.
Credo che sia innegabile che questa sciagura con la conseguente
chiusura del tunnel comporterà dei disagi economici soprattutto per
alcuni operatori che sul traffico e sul passaggio dei mezzi viveva;
ritengo tuttavia che sarebbe inopportuno avere un atteggiamento
vittimistico e perseverare in una mentalità che spesso ci
caratterizza che è quell'assistenziale.
Credo invece che ci si debba rimboccare le maniche e che dietro
la tragedia e dietro le conseguenze economiche dannose si debbano
trovare dei motivi, delle opportunità affinché anche quello che è
apparentemente un danno possa rivelarsi una fonte alternativa per
quanto riguarda l'offerta turistica.
È per questo che se ci si vuole rimboccare le maniche fin da
subito, occorre - questo propongo - far partire una campagna
pubblicitaria rivolta al turismo in generale e più in particolare
al turista dell'Italia nord-occidentale per fare in modo di
valorizzare questa risorsa ecologica che l'assenza di TIR
comporterà per tutta l'alta Valle e la Valdigne.
Quindi chiedo se, condividendo questa necessità di sfruttare
questa - piccola o grande, lo vedremo - carta di riserva,
l'Amministrazione regionale intende promuovere tempestivamente una
campagna pubblicitaria in questo senso e se intende eventualmente
proporre altre iniziative per valorizzare l'offerta turistica
estiva della nostra Regione che quest'anno non si potrà
accontentare del turista di passaggio.
Président La parole à l'Assesseur au tourisme, aux sports, au
commerce et aux transports, Lavoyer.
Lavoyer (FA) L'illustrazione del Consigliere Curtaz e i
contenuti della sua premessa sull'interpellanza non posso che
condividerli in toto; è quanto ho affermato e sostenuto in più
incontri con gli operatori del settore quindi, no al vittimismo,
prendiamo atto che c'è questa tragedia, però penso che soprattutto
dal punto di vista della fruizione di Courmayeur, dal punto di
vista turistico sono tutt'altro che pessimista, pertanto condivido
in toto l'analisi.
L'unico punto debole di quest'interpellanza e della parte
dell'analisi del Consigliere Curtaz è quella relativa ai TIR perché
se noi, a seguito della chiusura del Tunnel del Monte Bianco e la
conseguente assenza di TIR in transito in Valle d'Aosta,
utilizziamo questo tipo di messaggio per una promozione turistica,
questo starebbe a significare che ora la Valle d'Aosta può
finalmente offrire un ambiente incontaminato. Questo andrebbe in
contraddizione con tutta la promozione che comunque noi abbiamo
fatto negli anni scorsi e abbiamo sempre sostenuto la qualità
dell'ambiente valdostano in senso lato anche perché la promozione
non è riferita solo all'ambito di Courmayeur e non interessa
prevalentemente il tubo del fondovalle, ma la promozione è la
promozione complessiva della nostra Valle.
Adesso puntare a un cambiamento dell'indirizzo della promozione
sostenendo che ora - e non prima - l'ambiente valdostano è
appetibile avrebbe di sicuro un effetto di boomerang; ci si
chiederebbe: perché prima no e adesso sì? Quando noi sempre abbiamo
sostenuto che nel plus che la Regione offre ai turisti c'è quello
della qualità dell'ambiente, quindi difficilmente anche per i
meccanismi della pubblicità che per essere effettivamente efficace
deve proporre un messaggio sintetico e chiaro che non consenta
l'elaborazione di concetti e ragionamenti che si dovrebbero fare
vista la complessità della situazione, il tutto verrebbe affrontato
in modo troppo disarticolato e non in linea con gli strumenti della
comunicazione che normalmente devono essere molto più
flessibili.
Riprendendo il ragionamento iniziale, condivido in toto
l'analisi, mentre il primo punto dell'interpellanza e una parte
dell'analisi che non sono condivisibili sono quelli di puntare
tutto sul transito dei TIR anche se personalmente condivido che dal
punto di vista turistico se ne potrebbe trarre un beneficio. Allora
illustrerò al Consigliere Curtaz cosa invece riteniamo di fare nel
breve periodo per far fronte a questa situazione.
Primo punto: promuovere una corretta informazione circa
l'esistenza di una valida alternativa al transito transfrontaliero,
prevalentemente transito di tipo turistico, alternativa che è
rappresentata dal Tunnel del Gran San Bernardo; in questo senso
anche porre in essere tutta una serie di informazioni corrette
perché purtroppo ci stiamo accorgendo anche da telefonate, da
richieste di informazioni, da articoli di giornali, che la
geografia è un optional, che molti potenziali turisti italiani sono
convinti che per raggiungere Courmayeur devono passare il Tunnel
del Monte Bianco.
In questo senso ci siamo attivati presso l'agenzia che ha in
appalto la promozione per impostare tutta una serie di dati
informativi.
Secondo punto: attivare opportuni contatti con gli operatori che
organizzano i viaggi in Valle e il transito attraverso i cosiddetti
"bus operators" allo scopo di garantire il permanere del loro
interesse per la destinazione e tappa Valle d'Aosta. Il danno
maggiore che abbiamo riscontrato dal punto di vista turistico
immediatamente è legato alla problematica dei "tour operators" che
utilizzano prevalentemente i bus e che consideravano la Valle
d'Aosta una tappa per poi raggiungere o Disneyland o altre
destinazioni di tipo europeo. In questo senso abbiamo messo in
piedi tutta una serie di contatti di "education" affinché questi
operatori possano essere informati che c'è un transito
alternativo.
L'assessorato sta poi operando in queste due direzioni e sta
varando alcune iniziative che possono essere così
sintetizzabili.
In primo luogo: elaborazione di materiale illustrativo ed
esplicativo dell'opportunità alternativa rappresentata dal transito
attraverso il Tunnel del Gran San Bernardo e questo è anche un
momento per far vedere un paesaggio valido dal punto di vista anche
dell'ambiente; questo materiale verrà inviato nell'ambito
dell'attuazione della campagna pubblicitaria estiva sul mercato
francese a tutti coloro che, compilando l'allegato coupon o facendo
comunque richiesta telefonica via fax o via E-mail, richiederanno
materiale illustrativo della Valle d'Aosta.
Inoltre, intensificazione delle iniziative di pubbliche
relazioni con la stampa dell'Oltralpe finalizzate mediante
l'organizzazione di viaggi e di familiarizzazione alla
pubblicazione di articoli redazionali sulla Valle d'Aosta che
descrivano in termini positivi l'ingresso in Valle d'Aosta
attraverso il Tunnel del Gran San Bernardo e soprattutto per
l'estate attraverso i Colli del Gran San Bernardo e del Piccolo San
Bernardo.
In terzo luogo: organizzazione di un viaggio o seminario per i
"bus operators" per l'illustrazione e la dimostrazione della
validità in termini di celerità, di ridottissimo traffico di mezzi
pesanti e di bellezze paesaggistiche e culturali che possono essere
fruite attraverso il transito del Traforo del Gran San
Bernardo.
Sono inoltre allo studio alcune iniziative di incentivazione,
agevolazioni tariffarie sui servizi aggiuntivi promossi dagli
operatori privati volte ad ulteriormente stimolare tanto la
clientela finale che gli organizzatori di viaggi.
Si è infine provveduto a contattare alcuni tra i più importanti
"tour operators" che organizzano soggiorni in Valle, in particolare
l'Interski di Londra i quali hanno affermato che la perduranza
della chiusura del Tunnel del Monte Bianco non dovrebbe
rappresentare un particolare problema per il prosieguo della loro
azione in Valle d'Aosta potendo appunto contare sul Tunnel del Gran
San Bernardo e sui più vicini aeroporti italiani. Sul discorso più
complessivo, sottolineando la condivisione dell'analisi, voglio
ribadire che dal punto di vista dell'aspetto prettamente turistico
sono convinto che la presenza di turisti soprattutto italiani nella
nostra Regione, in particolare nel comprensorio di Courmayeur,
sicuramente non diminuirà anzi sono convinto che aumenterà.
Président La parole au Conseiller Curtaz.
Curtaz (PVA-cU) Mi dichiaro abbastanza soddisfatto della
risposta dell'Assessore Lavoyer anche se voglio fare almeno tre
precisazioni.
L'Assessore ha interpretato un po' troppo letteralmente il
contenuto della mia interpellanza, nel senso che è evidente che io,
non facendo il pubblicitario, non mi permetto di suggerire una
campagna pubblicitaria fatta in negativo rispetto ad una campagna
pubblicitaria fatta in positivo; non era questo lo scopo.
Io dico: "Abbiamo questa risorsa ambientale, sfruttiamola con il
messaggio pubblicitario che dal punto di vista delle tecniche
pubblicitarie può essere lo strumento più adeguato" e dal momento
che proprio l'Assessore ha rilevato l'ignoranza geografica di molti
turisti, questo mi sembra particolarmente opportuno.
A parte che sulla geografia - ma lo dico come battuta - forse è
sfuggito a molti, ma oggi anche il Presidente della Giunta, forse
per un lapsus, ha parlato di Russia che confina con la Polonia, ma
se non ricordo male confina soltanto per quanto riguarda l'enclave
di Kalinigrad…
(interruzione del Presidente della Giunta, fuori microfono)
… andava un attimo precisato, chiusa
la parentesi. Va bene, allora abbiamo chiarito in cosa la Polonia
confina con la Russia.
L'unica cosa che mi lascia perplesso della risposta
dell'Assessore è che non vorrei che ci fosse rispetto ai TIR questo
tipo di riserva mentale. Quando lui mi diceva: "Non diamo il
messaggio", prima no, adesso sì, che non ci sia un passo ulteriore:
prima no, adesso sì, domani no. È questo che mi preoccuperebbe,
quindi con questa riserva ripeto la mia sostanziale soddisfazione
per la risposta dell'Assessore.
