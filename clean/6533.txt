Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1016 del 27 dicembre 1984 - Resoconto
OGGETTO N. 1016/VIII - PRESA DI POSIZIONE SULLA STRAGE DEL
RAPIDO NAPOLI-MILANO. APPROVAZIONE DI ORDINE DEL GIORNO.
PRESIDENTE
: Signori Consiglieri, sono certo che la
convocazione di questa adunanza straordinaria, non prevista nel
calendario dei lavori del Consiglio, è stata accolta da ciascuno di
voi come un fatto naturale; come la risposta della più
rappresentativa fra le istituzioni valdostane a quell'evento
disumano, per non dire bestiale, meglio conosciuto come la strage
del treno 904, Napoli-Milano, che, alla vigilia di Natale, ha
intessuto di sangue un'atmosfera che poteva e doveva essere di
festa, nella pace delle famiglie e nella gioia dei fanciulli.
Da pochi minuti, signori Consiglieri, sono iniziate, stamane a
Bologna, le esequie solenni delle vittime innocenti falciate dalla
barbarie di un terrorismo folle, senza speranza, impotente e perciò
più pericoloso, più imprevedibile e più disgraziato che mai.
Alla presenza del capo dello Stato verranno ricordati e pianti,
uomini, donne e bambini, che su quel treno erano saliti per recarsi
ad un altro appuntamento, per rivedere i loro cari, per
riallacciare, proprio nella circostanza del Natale, quei legami di
affetto e quei sentimenti familiari che durante le festività
vengono ricomposti nei focolari domestici, che sono il rifugio dove
riparare dopo mesi di fatica, di lavoro e di speranza che l'anno
nuovo sia migliore di quello che l'ha preceduto.
L'appuntamento era, invece, con la morte straziante, con la
strage inattesa, con il fumo acre della ferraglia di un treno sul
quale era stato collocato un ordigno micidiale, dagli effetti
devastanti e sicuramente prevedibili, un ordigno che da solo spiega
la personalità spenta dei terroristi.
Ecco la ragione per la quale il Consiglio regionale è oggi
convocato in seduta straordinaria: per fare sapere che al di là
della solidarietà per chi è stato colpito, al di là del cordoglio
profondo e della più sensibile partecipazione per il dolore diretto
dei familiari delle vittime e per le sofferenze dei feriti, c'è lo
sdegno del popolo valdostano, uno sdegno carico di memoria ma anche
di storia di stragi come queste, che hanno trovato rivendicazioni
nel terrorismo e nel fanatismo politico.
Tornano alla mente i giorni dell'ITALICUS, altro treno della
morte.
Tornano alla mente le bombe di Piazza Della Loggia ed anche
quella valigetta di Piazza Fontana, secondo un rito ormai
conosciuto che è quello di uccidere degli innocenti, così a caso,
per creare la paura, per diffondere l'incertezza e per incutere
finalmente quel terrore che la coscienza democratica si rifiuta di
rivestire con un significato che non sia di intimo disgusto e di
sincera disapprovazione.
La verità su queste stragi è più vicina di quanto noi stessi non
osiamo ammettere. Ci sono degli irriducibili, dei fanatici che
vogliono turbare la vita istituzionale, sconvolgerla,
annientarla.
Vi sono degli assassini che, rifiutando la logica della loro
sconfitta dopo quarant'anni di democrazia parlamentare, vorrebbero
imporre le nuove regole del gioco basate sul rispetto di questa
loro capacità di regalare la morte anche alla vigilia di Natale,
anzi proprio alla vigilia di Natale. Così sentiamo dire dalla gente
che in fondo era giusta la pena di morte, oppure che la bomba
l'hanno messa sul treno perchè non potevano metterla a
Montecitorio. Ecco, con simili commenti a caldo già si fa strada
una spiegazione aberrantee carica di qualunquismo, una specie di
indifferenza verso la sorte di una classe politica considerata
estranea al sentimento popolare. Invece la gente deve sapere, deve
conoscere, deve capire che non esiste una "spiegazione" di fronte
alla strage di innocenti, perchè se così fosse dovremmo ammettere
che chi ha portato la bomba sul treno assomigliava ad un essere
umano e non piuttosto ad un pazzo prezzolato da altri pazzi, magari
in libertà provvisoria.
Di fronte alla pazzia noi eleviamo una lucida coscienza
democratica, una consapevolezza di essere uniti nella condanna,
fermi ed intransigenti nella ricerca dei colpevoli e dei loro
mandanti. Troppa gente, signori Consiglieri, vive comodamente una
lunga stagione di impunità e, quindi, ritiene di poter colpire
ancora.
Troppa gente, nel corso degli ultimi dieci anni ha dato lavoro
alla giustizia, uscendo poi tranquillamente dalle maglie della
Legge, grazie alle comprovate deviazioni di taluni servizi segreti.
E quante volte ci siamo trovati di fronte ad indizi prefabbricati,
a piste inventate, a traffici oscuri sì, ma collegati a certi corpi
dello Stato, o a certe amicizie della P2!
Quante volte hanno "sbattuto il mostro in prima pagina" per
scoprire poi che era stato inventato da qualche colonnello dei
servizi segreti!
Signori Consiglieri, chiedo scusa se ho introdotto il dibattito
spingendomi oltre l'esecrazione, verso le riflessioni della gente,
delle quali dobbiamo farci carico perchè sono i segni dell'immenso
sdegno avvertito da tutti.
Su quel treno, Signori Consiglieri, viaggiava un'intera
famiglia, la famiglia De Simone, distrutta per sempre. Non potrò
mai cancellare dalla mia mente la fotografia impietosa della
bambola gettata dall'esplosione lungo i binari.
Quella bambola apparteneva ad Anna, la piccola della famiglia De
Simone.
Speriamo che la bambola di Anna dica da sola agli assassini che
la loro follia è senza perdono, perchè non appartiene al genere
umano.
Invito i Signori Consiglieri ad un minuto di raccoglimento.
PRESIDENTE
: Secondo quanto concordato nella conferenza
dei Capi Gruppi do la parola al Consigliere Aloisi.
ALOISI (M.S.I.):
Signor Presidente, Colleghi Consiglieri,
non vi sono parole per esprimere, a nome mio personale e a nome del
Movimento Sociale Italiano, tutta la nostra rabbia, la nostra
indignazione ed il nostro dolore di fronte a questa nuova ed
inaudita strage.
E' questo un attentato atroce, frutto di un terrorismo bestiale
che getta sgomento e suscita orrore in ogni essere umano degno di
questo nome. La strage degli innocenti a Val di Sambro ripropone
oggi le domande di ieri e le domande di sempre: perchè? Ad opera di
chi?
Ha dell'incredibile il fatto che dopo 15 anni dalla strage di
Piazza Fontana e dopo 10 anni dalla strage dell'I TALICUS, gli
apparati dello Stato e la Magistratura annaspino ancora nel buio,
che le istruttorie siano pilotate in maniera da deviare e depistare
le indagini che si fermano regolarmente davanti a determinati
santuari. Ci troviamo ancora una volta di fronte al nulla. Eppure
il Presidente Craxi aveva dovuto ammettere, di recente, dinanzi al
Comitato interparlamentare per i servizi di sicurezza, che il
terrorismo non è morto. In proposito il Ministro Scalfaro si era
dichiarato molto preoccupato. Sensazioni, indizi, fatti e mistero.
Le autorità si sono limitate alle parole.
I servizi segreti, che hanno funzionato a dovere in concorso con
il capo camorrista Cutolo per la liberazione dell'Assessore
democristiano Cirillo, si sono bloccati nel giallo "Pazienza" in
Svizzera; non ci risulta che siano arrivati all'identificazione di
basi, gruppi ed organizzazioni terroristiche interne ed
internazionali. In questi giorni le cosiddette rivendicazioni sono
fioccate, immancabilmente seguite dalle smentite e dalle
controindicazioni: Ordine Nuovo, Brigate Rosse, Guerriglieri
islamici, mafia, servizi segreti, P2 e persino il movimento
estremista altoatesino. Nessuna di queste ipotesi convince nessuno,
salvo coloro che hanno interesse ad avallare l'una o l'altra e
costoro, credetemi, non ci fanno meno orrore degli assassini. Se il
massacro è da belve, lo sfruttamento del massacro è da iene.
Non vi è nulla di più ripugnante che sfruttare i morti per scopi
di parte. La vecchia e sempre attuale strumentalizzazione di
indagini a senso unico, tutto miseramente fallito nel nulla più
desolante in tante aule di giustizia, è dura a morire. Le molte
stragi del passato non hanno insegnato nulla a certi magistrati,
neppure a tenere a freno la lingua.
Che sia il Partito Comunista oppure Luciano Lama o il sindaco
comunista di Bologna a sfruttare le stragi, definendole fasciste, è
ormai parte integrante di un copione inserito in una stantia
commedia delle parti che ormai da troppi anni si recita sulla pelle
di questo disgraziato paese. Però non ci sta bene che a parlare di
strage fascista sia il sostituto procuratore della Repubblica di
Bologna, al quale sono affidate le indagini. Pensate che due ore
dopo il massacro di San Benedetto Val di Sambro, questo solerte
magistrato filo-comunista aveva già pronta una sua analisi senza
prove e senza indizi, ahimè sempre la stessa, quella che fino ad
oggi è sempre risultata sbagliata e che non ha mai portato ad alcun
risultato. Sbagliare è umano, ma perseverare è diabolico.
In tutte le stragi vi è sempre lo stesso scenario di
coinvolgimenti, di connivenze, di complicità, inquinamenti e
deviazioni di servizi segreti e di esponenti dell'apparato dello
Stato, nella persistente scelta di non arrivare mai alla verità.
Troppe stragi sono rimaste senza colpevoli: questa volta gli
assassini non debbono rimanere impuniti. L'indignazione,
l'esecrazione e le condanne non bastano più. Il Movimento Sociale
Italiano chiede giustizia, l'accertamento dei fatti, delle
responsabilità e l'individuazione degli esecutori e dei mandanti.
E' proprio per questa nostra ferma volontà di giustizia che non
possiamo esimerci dal condannare quanti tenteranno di inquinare le
indagini con etichette precostituite.
Il Movimento Sociale Italiano, in questa dolorosa occasione,
invita tutte le forze politiche ad un'assunzione di responsabilità.
Dapprima perchè non si ricada nei depistaggi delle indagini che sin
qui sono serviti solo a coprire i magistrati e gli esecutori,
mettendo la giustizia nella impossibilità di col pire e di
chiarire. In secondo luogo perchè siano con urgenza soppresse e
sospese, per iniziativa del Governo, tutte le norme che hanno
rimesso in libertà centinaia di terroristi consentendo la
riorganizzazione della criminalità comune e politica. In terzo
luogo perchè con effetto immediato sia preso in considerazione il
pacchetto di norme repressive proposte dal Movimento Sociale
Italiano che comprende anche la pena di morte contro i
terroristi.
Infine perchè il Presidente del Consiglio, quale vertice supremo
dei servizi segreti, rinunci a coprire con il segreto di Stato ogni
responsabilità e congiura eversiva: uno Stato con le mani pulite,
uno Stato con la coscienza a posto non può avere segreti in materia
di terrorismo perchè ha solo la verità da raggiungere, ha solo
giustizia da realizzare. Questo noi chiediamo, questo chiedono gli
italiani che sono morti in quell'orribile strage, questo chiede il
popolo italiano intero.
Auspichiamo che questa volta le indagini vengano effettuate a
360 gradi, affinché unico loro fine sia la ricerca della verità e
la punizione dei colpevoli.
PRESIDENTE
: Ha chiesto la parola il Consigliere
Riccarand; ne ha facoltà.
RICCARAND (N.S.):
Di fronte ad avvenimenti come quello di
domenica scorsa si rimane senza parole e senza ragionamenti.
Pare impossibile che qualcuno abbia voluto colpire a caso in
mezzo alla gente qualsiasi, in mezzo a famiglie e a bambini che si
preparavano a festeggiare il Natale. La strage di domenica non è il
frutto di un incidente, di un gesto folle o di un istinto bestiale.
La strage è stata cercata, studiata a lungo con intelligenza,
eseguita con fredda precisione e avrebbe, forse, potuto o voluto
provocare un numero di vittime ancora più elevato di quello che c'è
stato. Nonostante lo sgomento, bisogna cercare di ragionare, di
capire, di interpretare quanto è successo e di cercarne le
motivazioni.
Questo tentativo di ragionamento ci porta ad alcune
considerazioni: la prima è che siamo in presenza di una strage
fascista, una strage cioè che è ispirata da persone che disprezzano
la gente, che colpiscono alla cieca in modo da coinvolgere tutti,
in modo che nessun cittadino possa sentirsi estraneo a questa forma
di terrorismo, in mo do anzi che colpendo persone qualsiasi, nei
luoghi più normali (una stazione, una piazza o un treno) salga
dalla stessa popolazione una richiesta di leggi
più
repressive, della pena di morte con la sospensione delle garanzie
democratiche e l'avvento di un uomo forte che sappia mettere le
cose al posto giusto.
La seconda considerazione è che non si tratta di un episodio
isolato ma di un ulteriore capitolo di una strategia del terrore
che ha, ormai, 15 anni e che fu inaugurata con le bombe di Piazza
Fontana a Milano ed i sedici morti che ci furono nel 1979. La
strategia proseguì con gli attentati di Piazza della Loggia a
Brescia, con i suoi 8 morti, del treno ITALICUS nella stessa
galleria dell'ultimo attentato, con 16 morti, per raggiungere il
massimo dell'atrocità nell'agosto del 1980 con le bombe alla
stazione di Bologna che provocarono 85 morti e 200 feriti. Dietro
questi attentati ci sono le stesse menti, le stesse organizzazioni
e forse le stesse mani. Si tratta di attentati legati da una comune
finalità antidemocratica.
La terza considerazione è che di tutti questi attentati che
hanno provocato, finora, 136 morti e centinaia di feriti non
conosciamo, talvolta ad anni di distanza, gli ispiratori e gli
esecutori. Si tratta di stragi con centinaia di vittime, ma senza
colpevoli. Così i processi per la strage di Milano si sono conclusi
senza nessuna condanna; così la strage per l'attentato di Brescia
si è conclusa con la condanna all'ergastolo di un'unica persona, il
neo-fascista Romano Buzzi, assassinato in carcere prima che potesse
parlare dell'altro fascista Pier Luigi Concutelli; così sono
rimasti senza colpevoli gli attentati del treno ITALICUS e della
stazione di Bologna. L'interrogativo che ci si pone è se non si è
saputo o non si è voluto colpire; o forse si tratta di entrambe le
cose.
L'ultima considerazione da fare è che, se a 15 anni di distanza
le stragi sono rimaste impunite ed hanno potuto ripetersi, ciò è
dovuto al fatto che gli ispiratori e gli esecutori di quelle stragi
hanno spesso trovato complicità e protezione negli stessi apparati
dello Stato italiano, in particolare nei servizi segreti, che da 20
anni tra mano contro le istituzioni repubblicane e contro il
rafforzamento della democrazia.
La storia degli ultimi 20 anni dei nostri servizi segreti è la
storia di trame e di intrecci oscuri: dal famoso progetto di colpo
di Stato del generale De Lorenzo del 1964, passando attraverso il
SID di Guido Giannettini e di Gian Adelio Maletti, che furono
implicati nell'attentato di Piazza Fontana a Milano, venendo poi a
Sismi il cui comandante, il generale Giuseppe Santovito, risultò
affiliato alla P2 e il vice comandante, generale Pietro Musumeci,
ha ricevuto recentemente comunicazione giudiziaria per la strage
della stazione di Bologna. Sono tutte vicende di questi servizi
segreti nelle quali, attraverso le varie sigle, che si sono
succedute l'una per bonificare l'altra, sempre mantenendo oscuri
gli intrecci di queste trame eversive, ci siamo trovati di fronte a
comportamenti che hanno favorito questi fenomeni terroristici e
questi attentati.
Visti questi precedenti, appare, a nostro avviso, paradossale
quanto affermato nello scorso mese di agosto dal Presidente del
Consiglio dei Ministri quando, nella relazione sulla politica
informativa e della sicurezza, cioè sul lo stato dei servizi
segreti in Italia, parlò dei movimenti pacifisti ed ecologisti come
terreno di coltura del terrorismo e chiese più mano libera ai
servizi segreti perchè, secondo Craxi, questi servizi si trovavano
ad operare in una situazione di incertezza e rischio di fronte alla
magistratura.
Noi ci chiedemmo allora chi avrebbe protetto i singoli cittadini
dalle trame dei servizi segreti, e ancora oggi
ce lo
chiediamo con maggiore forza dopo questa, ennesima, tremenda
strage, nella speranza che non si ripeta la solita storia e che si
riesca a scoprire e fermare quelle mani insanguinate che hanno
provocato tanto dolore.
PRESIDENTE
: Ha chiesto la parola il Vice Presidente De
Grandis; ne ha facoltà.
DE GRANDIS (P.R.I.):
Signor Presidente, colleghi
Consiglieri, prendere la parola in questa circostanza è oltremodo
angosciante e difficile, anche perchè nella mente si affolla una
ridda di sentimenti contrastanti che rendono difficile un
ragionamento freddo di fronte a stragi di questo genere.
Al di là della solidarietà che si prova nei confronti di chi è
stato così barbaramente colpito e nei confronti dei familiari che
hanno avuto l'angoscia di avere dei parenti sul treno del
l'attentato, al di là del deferente omaggio va, certamente, la
necessità di una riflessione politica. E' una riflessione che viene
turbata, almeno in me, dall'angoscia e dal furore: dall'angoscia di
fronte ad un dramma a cui non è possibile porre rimedio, e dal
furore di sentirsi, almeno in parte, disarmati di fronte ad una
barbarie di questo genere, che di umano non ha nulla.
Riflettevo ieri sul fatto che il 1985, l'anno che sta per
giungere, è l'anno in cui ricorre il 41° anniversario della
Resistenza. Mi veniva, allora, da pensare che le commemorazioni che
noi dovremmo fare dovrebbero ricordare che la Resistenza non è
stata solo un fatto circoscritto alla lotta armata tra il 1943 e il
1945, pur trattandosi di una pagina estremamente luminosa che il
nostro popolo ha vissuto per liberarsi dell'invasore nazista, ma la
Resistenza va individuata soprattutto, io credo, nel quotidiano;
negli atti che noi vediamo compiere giornalmente, perchè è lì il
vero significato della resistenza.
Resistenza, a mio avviso, significa lotta al terrorismo, lotta
alla droga, lotta all'ingiustizia, lotta, soprattutto, al degrado
morale delle nostre istituzioni e di noi stessi. Se questa è la
Resistenza, noi dobbiamo riflettere perchè possiamo valutare la
nostra azione quotidiana sempre in linea con questo ideale, perchè
l'utopia non è un fatto da scartare come velleitario ma è, invece,
una luce che deve illuminare le nostre volontà facendoci, poi,
trasferire nell'azione concreta di tutti i giorni un comportamento
che sia in linea con gli ideali che vogliamo raggiungere.
E' con queste riflessioni che, secondo me, noi dobbiamo
affrontare fatti e barbarie che sono indegni dell'uomo ma che, per
il fatto stesso che avvengono, non ci consentono di sottrarci alle
nostre responsabilità e ci devono, invece, impegnare in una
resistenza maggiore che sia la molla ispiratrice di ogni nostro
atto quotidiano e ci faccia dimenticare ogni tentazione di tradurre
in vantaggio politico o in strumentalizzazione politica, cosa che
può verificarsi anche in questo Consiglio e che deve essere
fermamente condannata, avvenimenti di questo genere.
PRESIDENTE
: Ha chiesto la parola il Con sigliere Pedrini;
ne ha facoltà.
PEDRINI (P.L.I.):
Dirò due parole soltanto: si tratta di
un fatto inconcepibile e mi pare che tutti noi, nella riunione dei
Capi Gruppo, abbiamo già esternato al Presidente del Consiglio le
nostre opinioni. Direi che siamo arrivati all'ultima spiaggia e, in
queste condizioni, non vi è che la necessità di prendere delle
decisioni che passano sopra le parole, non soltanto di questo
nostro Consiglio, ma di tutta l'Italia e del mondo intero.
E' per questo che, assumendomene tutta la responsabilità, di
fronte ad episodi del genere, di fronte a mostri che non hanno
diritto di vita, io chiedo la pena di morte.
PRESIDENTE
: Ha chiesto la parola il Consigliere
Baldassarre; ne ha facoltà.
BALDASSARRE (P.S.D.I.):
Signor Presidente e colleghi
Consiglieri, a nome mio personale e di quello dei socialdemocratici
della Valle d'Aosta, non posso che esprimere dolore e sdegno per
un'altra strage degli innocenti, opera di mani oscure, di violenti
sanguinari che sparano nel mucchio e che seminano morte.
Ancora una volta siamo chiamati a ricordare un tragico atto
terroristico contro inermi cittadini, che viene ad aggiungersi ai
numerosi altri compiuti in questi ultimi anni. Sono stati anni
difficili però, grazie al senso di responsabilità del popolo
italiano, la democrazia ha retto all'urto di chi tentava di
distruggerla. Questa libidine al massacro è di esseri che vivono
solo perchè ammazzano indiscriminatamente.
Oggi, Signori Consiglieri, si parla giustamente della necessità
di debellare il terrorismo e di staccarne le radici e noi lo
abbiamo ribadito nell'ordine del giorno che voteremo al termine del
dibattito. Di questo noi socialdemocratici siamo compiaciuti ma
nello stesso tempo preoccupati perchè pensiamo, anche se non ce lo
auguriamo, che sia destinato ad allungarsi l'elenco dei colpevoli
di altre stragi, che finora sono ancora liberi. Peccato però che la
fermezza contro ogni forma di eversione, che oggi vediamo presente
in tutte le forze politiche, non sia stata possibile ieri, quando
qualcuno, specie nell'ambito della sinistra, non voleva
riconoscere, per pregiudizio ideologico o per opportunismo, i
pericoli presenti nella cultura del terrorismo che si è fatta
strada negli anni '70 e alla quale si opposero soltanto i
socialisti democratici e progressisti.
Oggi il clima è cambiato e quella che era una posizione
coraggiosa di pochi democratici è diventata comune a tutte le forze
politiche. Leggendo i giornali ho notato che vi è la tendenza ad
attribuire ad ambienti di estrema destra l'infame attentato.
Paragono, signori Consiglieri, questa tragedia con quella del
'74: stessa linea ferroviaria, stessa stazione e vettura della
stessa classe. Pur riconoscendo che la strage sul rapido
Napoli-Milano presenta molte analogie con le stragi nere, penso
però che le indagini debbano essere rivolte anche in altre
direzioni e che non si possano escludere connessioni
internazionali, anche alla luce dei tentativi di strage posti in
essere in questi ultimi mesi da parte di fantomatici gruppi
islamici. Noi socialdemocratici crediamo molto ad un collegamento
del terrorismo internazionale con quello locale e auspichiamo che i
poteri dello Stato facciano, nel più breve tempo possibile, piena
luce su questo orrendo attentato al fine di assicurare alla
giustizia autori e mandanti.
Il tempo dell'impunità deve finire! Il popolo italiano, così
duramente provato da continui attentati alle istituzioni, vuole,
oggi più che mai, conoscere chi cerca di destabilizzare le
istituzioni e chiede che ogni tipo di eversione, rossa, nera o con
collegamenti internazionali, sia stroncata con la massima energia e
si scopra chi muove le fila del terrorismo.
Concludendo, Signori Consiglieri, penso sia opportuno che ci
inchiniamo e che ci raccogliamo tutti dinanzi alle bare delle
vittime immolate, perchè tutti noi possiamo serbare fedeltà agli
ideali di democrazia e di libertà.
Il Partito Socialdemocratico invita tutte le forze politiche ed
il Governo ad intervenire efficacemente contro azioni terribili che
non hanno nessuna logica e che mettono in pericolo le nostre
istituzioni democratiche.
PRESIDENTE
: Ha chiesto la parola il Consigliere Torrione;
ne ha facoltà.
TORRIONE (P.S.I.):
Signor Presidente e colleghi
Consiglieri, è difficile prendere la parola in un momento così
tragico sotto l'assillo della visione dei morti. La tentazione era
di condannare questa ennesima strage con il silenzio, ed invece io
ritengo che la nostra presenza qui, oggi
,
sia la
testimonianza della coscienza democratica dell'intero Paese che non
vuole piegarsi di fronte alla cieca violenza. Le nostre parole
devono essere dure come le pietre perchè troppo sangue innocente è
stato ormai versato e perchè la vita umana, per qualche nuovo
barbaro, ha perso qualsiasi significato.
Come già è stato detto da qualche altro collega, anch'io
riconosco che è difficile esprimere sentimenti di rabbia, di furore
e di condanna, perchè la strage esce da qualsiasi logica. Mi hanno
molto colpito le semplici ma drammatiche parole di una mamma che ha
perso la figlia in questa strage: "A Natale anche in guerra si fà
una tregua". E' vero, anche la guerra, questo mostro che incombe su
di noi e che risveglia periodicamente le nostre coscienze di
democratici facendoci invocare la pace, pur nella aberrazione, ha
qualche sua regola e questa mamma l'ha riconosciuto. Norberto
Bobbio conclude, oggi, l'editoriale de La Stampa con una frase che
credo possa farci meditare: "L'unico fine della strage è la strage,
perchè la malvagità dell'uomo in questo caso è assoluta".
Io credo però che, al di là delle spiegazioni che noi non
riusciamo a trovare, non dobbiamo assolutamente abbassare la
guardia perchè io ritengo che in questa strage ci sia un filo
conduttore che ci riporta indietro nel tempo alla strage di Piazza
Fontana, per la quale attendiamo ancora un verdetto, a quella di
Piazza della Loggia a Brescia, a quella del treno ITALICUS: oggi
abbiamo la strage del rapido Napoli-Milano. E' una logica che ci fà
dire che la strage ha una sua particolare coloritura. Al di là dei
risultati delle indagini non possiamo non riconoscere che si tratta
del tipico filo conduttore del terrorismo nero.
Ebbene, io non condivido quanto è stato detto in quest'aula da
alcuni Consiglieri che, di fronte a questo orrendo crimine, hanno
invocato la pena di morte. Il nostro è uno Stato democratico e lo
ha ampiamente dimostrato reagendo di fronte a queste stragi con la
coscienza civile di un Paese che crede nella democrazia. La pena di
morte farebbe il gioco di coloro che hanno collocato la bomba. Con
la stessa fermezza e con lo stesso rifiuto di ogni tipo di violenza
noi reagiremo anche questa volta, anche perchè riteniamo che la
nostra democrazia sia sufficientemente radicata nella coscienza di
tutti gli individui per rifiutare qualsiasi logica aberrante come
quella della strage.
In un periodo tragico della nostra storia, un grande democratico
come Filippo TURATI ha detto: "La violenza è un metodo di lotta
inferiore, brutale, illusoria e soprattutto figlia e fonte di
debolezza malgrado, anzi in ragione, dei suoi stupidi ed effimeri
trionfi". In questo caso il trionfo è solo quello della morte.
Nel rinnovare, quindi, il nostro cordoglio alle vittime di
questa ennesima strage riaffermiamo la nostra volontà di uomini
liberi di credere ancora nella costituzione nata da quell'epopea di
popolo che è stata la Resistenza.
PRESIDENTE
: Ha chiesto la parola il Consigliere
Maquignaz; ne ha facoltà.
MAQUIGNAZ (A.D.P.):
Signor Presidente e colleghi
Consiglieri,
di fronte alla strage degli innocenti, compiuta con l'attentato
al treno Napoli-Milano, i nostri sentimenti sono di dolore, di
rabbia impotente e di sofferenza, come altri prima di me hanno già
detto. Ancora una volta dopo Piazza Fontana, dopo Piazza della
Loggia, dopo il treno ITALICUS e dopo la strage alla stazione di
Bologna, la strategia criminale ha voluto portare la tristezza
nelle nostre famiglie in un giorno di gioia e di festa qual è il
Natale, quasi a voler evidenziare e mettere in contrasto la gioia
con il dolore.
La strategia criminale aveva uno scopo preciso, perchè, se è
vero che esistono diverse interpretazioni, un intendimento è chiaro
e cioè che queste persone volevano immergere il nostro Paese nel
terrore e nella paura per dare il via ad un processo di
destabilizzazione. Credo, quindi, che di fronte a questi
avvenimenti sia nostro dovere tentare di fare uno sforzo per
capirne il significato, se di questo si può par lare di fronte a
queste situazioni. Come altri hanno già detto prima di me, anche
noi siamo rimasti attoniti, increduli e quasi incapaci di credere
che una mente umana avesse potuto concepire un simile delitto.
In questi giorni ho avuto modo di leggere diversi giornali di
varie tendenze politiche e voglio citare due casi emblematici: Il
Giornale d'Italia e la Repubblica. Il primo, di Indro Montanelli,
difende lo Stato e parla di sciacallaggio politico condito di
mitomania, parla di follia distruttiva e nichilista e dice che
bisogna stare attenti alle facili strumentalizzazioni. Il secondo
mette in evidenza la feroce risposta dei poteri in pericolo e
sostiene che le due ipotesi più credibili nella sostanza sono
quelle del 1974, cioè quelle dell'estremismo di destra e dei
servizi segreti e quindi tende ad escludere l'estremismo di
sinistra. Si tratta di interpretazioni di colore diverso e di
natura diversa. Noi, come A.D.P., non daremo una nostra
interpretazione, non tanto perchè abbiamo un timore reverenziale
nei confronti di Bocca e di Montanelli, due personaggi che danno un
valido contributo al dibattito culturale e politico nella vita
democratica del nostro Paese, ma perchè noi riteniamo di non avere,
ancora, in mano quegli elementi che ci possono per mettere di dare
dei giudizi sereni e pacati. Certamente a livello personale io
simpatizzo per la tesi di Bocca, però non dobbiamo mai dimenticare
che si tratta ancora di ipotesi e non di certezze.
In questo momento difficile noi vogliamo evidenziare che non si
tratta di ricorrere a misure eccezionali o alla pena di morte, come
alcuni hanno ipotizzato, anche se capiamo i loro sentimenti. Noi
invece riteniamo che debba essere ribadita la necessità di
rafforzare il sentimento democratico, di rafforzare la fede nei
confronti delle istituzioni che, a nostro avviso, vanno difese
soprattutto cercando di mantenerle efficienti. Ancora una volta noi
chiediamo alle forze dell'ordine ed ai magistrati di essere
all'altezza del grave compito che a loro spetta e, con la speranza
che presto venga fatta luce e chiarezza, noi ribadiamo il nostro
cordoglio ai parenti delle vittime ed esprimiamo la nostra piena
solidarietà nei confronti dei feriti che ancora adesso stanno
soffrendo.
PRESIDENTE
: Ha chiesto la parola il Consigliere Tonino;
ne ha facoltà.
TONINO (P.C.I.):
Il primo pensiero dei Comunisti
valdostani non può non andare alle famiglie delle vittime e ai
feriti di questo nuovo gravissimo attentato terroristico che, come
altri hanno già sottolineato, è anche una sfida al nostro Paese e
alle istituzioni democratiche.
Si tratta, indubbiamente, di un attacco feroce alle nostre
istituzioni che lascia sgomenti, con un senso di rabbia e di
vergogna che ha pervaso tutti i valdostani e tutti gli italiani. Le
vittime sono degli ignari cittadini innocenti, gente semplice,
donne e bambini che si apprestavano a passare il Natale vicino ai
loro cari. Ancora una volta si colpisce il cittadino comune perchè
si vuole seminare la sfiducia, lo sconforto e la rassegnazione.
Per questa ragione è una strage che noi definiamo di tipo
fascista: per il disprezzo della vita, per il disprezzo della
popolazione, per il modo con cui si è voluto colpire nella massa,
senza altro obiettivo che quello di provocare una strage. Questa è
sempre stata la logica nazi-fascista; questi sono metodi che
affondano le loro radici nella ideologia del fascismo e del
nazismo. Nel nostro Paese la storia di queste stragi nere è
purtroppo una storia lunga. Altri hanno fatto l'elenco dalla bomba
di Piazza Fontana del '69, alla bomba di Brescia, all'ITALICUS,
all'ultima devastante bomba alla stazione di Bologna. Delitti
orrendi contro centinaia di vittime innocenti con autori e mandanti
che finora sono sfuggiti al castigo della giustizia italiana.
Si ripropongono oggi, nuovamente, le domande inquietanti che
troppe volte, in questi anni, gli italiani si sono poste. Quali
sono gli autori di questa lunga e ripetuta aggressione alla
sicurezza e alla convivenza civile? Quali sono i disegni? Quali gli
obiettivi di questa violenza bestiale? Perchè in 15 anni non si è
riusciti a spezzare questa trama eversiva? Di fronte a questi
interrogativi come si può, anche in momenti difficili e dolorosi
come questi, dimenticare che le stragi nere, fin da Piazza Fontana,
hanno avuto punti di riferimento e coperture, negli stessi apparati
dello Stato?
Su ciascuno di questi orrendi delitti sono emerse, ed emergono
anche in questi ultimi tempi, responsabilità e connivenze di
settori ed esponenti dei pubblici poteri. Lo Stato non ha avuto la
capacità di fare chiarezza, di dire la verità ai parenti delle
vittime e al Paese; non è stato in grado, in poche parole, di
rendere giustizia. Ancora recentemente è emerso che il generale
Musumeci ed i suoi colonnelli sono stati indiziati di aver
depistato la giustizia nelle indagini per la strage della stazione
di Bologna. E come possiamo dimenticare, in momenti come questi, il
ruolo che hanno avuto esponenti di primo piano di servizi di
sicurezza quali De Lorenzo, Miceli e Santovito, indiziati anche
questi di reati per fini di parte e di reati contro la stessa
democrazia? Credo che non si possa dire che si tratta soltanto di
uomini infedeli. Ci sono gravi responsabilità di chi ha governato
il Paese, di chi ha messo quegli uomini in posti chiave
dell'apparato statale, di chi ha usato lo Stato per sbarrare la
strada ai processi politici di rinnovamento che si sono presentati
con forza in questi ultimi anni sulla scena politica del nostro
Paese.
Io credo che queste cose vadano dette, non per strumentalizzare,
ma semplicemente per avere bene in mente qual è il pericolo e la
portata di questo attacco allo Stato. Non credo che sia un caso che
quasi tutti i protagonisti delle vicende più torbide del nostro
Paese si siano ritrovati nelle liste della P2. Non stupisce,
perciò, il fatto che su tutte le stragi di marca fascista non si
sia fatta luce, così come restano troppi misteri su tante altre
vicende oscure della nostra Repubblica, il cui elenco sarebbe
lungo. Ecco perchè un disegno politico eversivo di destra esiste
nel Paese: si colpisce il cittadino comune perchè si vuole che la
paura coinvolga tutti, che diventi un fenomeno di massa e produca
sfiducia verso le istituzioni democratiche. E' una strategia che
punta a demoralizzare gli animi, a seminare il panico e ad evocare
richieste, che abbiamo sentito anche qui oggi, di procedimenti
sommari o, peggio, di governi forti e autoritari.
Noi chiediamo al Governo e a tutte le forze politiche e
democratiche una ferma volontà politica per un'opera di bonifica e
di rinnovamento dello Stato che consenta di fare, finalmente,
giustizia. Nei giorni scorsi questo hanno chiesto in tutto il Paese
forze diverse, sociali, politiche e religiose. E' un movimento
politico che nel passato era riuscito a sconfiggere il terrorismo
rosso, cresciuto esternamente al potere costituito. Oggi il
terrorismo nero, per troppe connivenze, può ancora uccidere.
Quindici anni di impunità sono stati senza dubbio il primo alleato
di questo nuovo eccidio.
Prima di venire in Consiglio ho sentito alla radio l'inizio dei
funerali di Bologna: mentre il Presidente della Repubblica Pertini
entrava in chiesa, si è levato un coro che scandiva una sola parola
"GIUSTIZIA". Noi comunisti ci associamo a questo drammatico appello
che viene dal Paese e siamo disponibili, come sempre, a mobilitarci
per difendere in tutti i suoi aspetti la democrazia del nostro
Paese.
PRESIDENTE
: Ha chiesto la parola il Consigliere Ricco; ne
ha facoltà.
RICCO (D.C.):
Signor Presidente e Signori Consiglieri,
raramente nella storia attuale si è vista tanta bassezza morale e
tanto cinismo. Quanto è avvenuto sul rapido n. 904 Napoli-Milano è
da iscrivere fra le più orribili cronache di barbarie e di sangue,
di cieca violenza, di viltà infame e senza alcuna scusante. Va
oltre la dimensione più disperata e più cinica del terrorismo per
rivelarsi come prodotto allucinante di una degradazione paranoica
della stessa logica terroristica.
Il nostro partito, la Democrazia Cristiana, ha sempre portato
avanti una costante azione contro la violenza ed il terrorismo, e
quindi in difesa dello Stato democratico nato dalla Resistenza. La
battaglia condotta dalla D.C. è stata portata avanti in egual
misura sia nei confronti del terrorismo fascista che di quello
delle Brigate Rosse, perchè ambedue sono da combattere e da
eliminare dato che il loro fine è lo stesso. Infatti, sia il
terrorismo rosso che quello nero, hanno un unico fine che è quello
di colpire la democrazia, di scardinare le funzioni democratiche,
sconfiggere la classe lavoratrice e le associazioni sociali e
politiche, instaurare, cioè, nel Paese un sistema autoritario con
le conseguenze che ognu no di noi può immaginare.
Contro il terrorismo di oggi
,
dai primi episodi a quelli
attuali, passi in avanti ne sono stati fatti. Sembrava di aver
quasi debellato chi intendeva colpire e destabilizzare gli organi
vitali dello Stato. Purtroppo, di fronte agli avvenimenti di questi
giorni, dobbiamo ricrederci e riprendere tutti assieme la lotta che
si rende, e si renderà, necessaria al fine di debellare le basi su
cui il terrorismo si poggia e attecchisce. Occorre debellare quelle
componenti autoritarie che possono sussistere nei corpi dello
Stato, mettere la magistratura in condizioni di funzionare e
operare onde evitare processi sommari o di lunga portata, oppure
assoluzioni che creano disorientamento nell'intera pubblica
opinione ed infine colpire gli esecutori dei vili attentati, come
anche i mandanti ed i finanziatori, che si possono trovare sia a
livello nazionale sia a livello internazionale.
I fatti, per i quali siamo riuniti in seduta straordinaria, sono
riconducibili al terrorismo di stampo fascista. I più anziani e la
storia ricordano a tutti noi che il terrorismo fascista negli anni
'20 intendeva ottenere un riconoscimento legale con l'assalto
aperto alle sedi dei partiti di sinistra e di ispirazione
cattolica, con le stragi indiscriminate di inermi cittadini,
deboli, con l'uso di bombe, con assalti alle sedi sindacali e alle
associazioni di ispirazione cattolica. Le stesse atrocità si sono
ripetute negli ultimi anni e hanno avuto origine dalla sconsiderata
contestazione del '68. Nel '69 iniziò la serie delle vittime umane
e la strategia della tensione, dell'eversione e della violenza del
terrorismo fascista con l'assalto alla Banca dell'Agricoltura di
Milano. Nel '74 abbiamo la strage di Piazza della Loggia a Brescia
e l'attentato al treno ITALICUS che trasportava lavoratori e
dirigenti sindacali al sud per una manifestazione a favore del
Mezzogiorno. Nell'80 abbiamo la strage alla stazione di Bologna e
nell'84, alla vigilia di Natale, l'esplosione sul rapido
Napoli-Milano. Con questo ultimo atto ancora una volta sono stati
colpiti cittadini inermi o emigrati che viaggiavano in seconda
classe per andare ad unirsi alle famiglie per festeggiare insieme
il Natale.
Questo barbaro eccidio lascia un segno ulteriore nella vita di
molte famiglie e nel popolo italiano, ma lo lascia in chi, come
noi, crede nella democrazia e nella libertà; lo lascia in chi, come
noi, non intende limitarsi alla condanna dato che non esistono
attenuanti; lo lascia in chi, come noi, vuole il progresso delle
classi più umili e dei meno abienti, degli emarginati e dei
disoccupati; lo lascia in chi, come noi, era in prima linea ieri,
per liberare il Paese dalla dittatura fascista e nazista, e oggi
per difendere quanto si è ottenuto con la Resistenza e la lotta
partigiana. Questo barbaro eccidio lascia ancora un segno in chi,
come noi, considera il terrorismo il frutto di una visione
disperata della vita; lo lascia in chi, come noi, intende
smascherare i colpevoli e richiede che venga fatta giustizia su
questi atti atroci senza ricorrere alla pena di morte, come da
alcune parti viene richiesto, per evitare di aggiungere violenza a
violenza; lo lascia in chi, come noi, crede nello Stato, in questo
Stato che il terrorismo intende colpire e che noi Partiti dell'arco
costituzionale dobbiamo difendere e migliorare, eliminando le
ingiustizie sociali che ancora sussistono, le contraddizioni che
esistono e che possono presentarsi e gli abusi che si fanno della
democrazia e della libertà.
Non è certamente con le strumentalizzazioni, che sono avvenute
nel passato ed anche nel corso delle manifestazioni democratiche
che hanno avuto luogo lunedì scorso a Bologna e a Firenze, che si
difende lo Stato dalla violenza e dal terrorismo, ma restando saldi
al nostro posto e svolgendo il compito che ci compete. In questo
giorno di lutto in cui si svolgono i funerali delle vittime di
quest'ultimo attentato, dobbiamo riaffermare che anche la Valle
d'Aosta non abdicherà al ruolo che le compete. Come lo abbiamo
riconfermato ogni anno, in occasione delle celebrazioni del 25
aprile e nel corso di altre manifestazioni che si sono svolte,
quando il terrorismo rosso e nero aveva preso di mira i dirigenti
di aziende, giornalisti, magistrati, uomini politici come Aldo
MORO, guardie di pubblica sicurezza e carabinieri, così amo
riconfermare la nostra volontà di difendere le istituzioni
democratiche e i diritti civili e umani che il Paese si è
conquistato con dure lotte e sacrifici, con la resistenza e
l'antifascismo.
E' con questo spirito e con questo impegno che voteremo l'ordine
del giorno che concluderà i lavori di questo Consiglio
straordinario e che esprimiamo la nostra solidarietà alle famiglie
delle vittime di questa ulteriore ed inutile strage.
PRESIDENTE
: Ha chiesto la parola il Consigliere Stévenin;
ne ha facoltà.
STEVENIN (U.V.):
Monsieur le Président, Madame, Messieurs
les Conseillers, une des rares raisons d'orgueil pour les
générations adultes, c'est celle d'avoir garanti aux jeunes
générations une vie sans guerres. L'Europe est, en effet, épargnée
par cette grande calamité, que malheureusement nous avons connue il
y a 40 ans et qui actuellement, hélas, sévit encore dans diverses
régions du monde. Il faut se demander s'il est juste d'être
orgueilleux de ne pas avoir ces guerres et d'avoir par contre cette
mort continuelle qu'est le terrorisme.
La maladie mortelle de notre civilisation est probablement sa
capacité d'autodestruction: la drogue, la course aux armements, la
terreur, ne sont que la pointe émergente d'un monde qui se suicide.
Est-ce-que le terrorisme est devenu un produit indispensable de la
civilisation des biens de consommation? Est-ce-que nous devrons
assister encore à d'autres massacres?
Il n'y a pas de paroles pour qualifier le geste brutal qui a
causé la mort de victimes innocentes à la veille d'une fête qui
devrait célébrer l'amour et l'unité des hommes, geste qui a jeté,
au contraire, le monde entier dans la consternation la plus
profonde. Pourquoi? Qui? Comment? Ce sont là des questions qui pour
l'instant demeurent sans réponses. Est-ce le coup de queue d'un
terrorisme mourant, ou le geste d'un fou sanguinaire? Est-ce la
vengeance des pouvoirs occultes, de la criminalité politique ou de
la mafia qui dernièrement ont connu des défaites importantes, ou
s'agit-il d'un complot international? Qu'il s'agisse d'un geste de
marque nazi-fasciste, pas de doutes! Mais la stratégie de la
tension nous a appris que tout est possible ainsi que le contraire
de tout.
Nous devrions pouvoir connaître la vérité: j'ai dit que nous
devrions parce que pour tous les crimes, de celui de Piazza Fontana
à celui de Brescia, de la tragédie de l'ITALICUS à celle de
Bologna, on n'a pas encore trouvé les responsables et cela annule
toute confiance des citoyens dans le pouvoir public et la
magistrature. Vouloir la justice, vouloir une démocratie moins
faible ne veut pas dire avoir recours à des lois spéciales et
criminaliser tout ce qui peut de quelque façon affaiblir
l'Etat.
Le risque dans ces occasions nous le connaissons fort bien, le
risque c'est qu'on criminalise tout ce qui affaiblit l'Etat, même
s'il s'agit d'un projet de transformation de cet Etat, qui à
travers une démocratie réelle pourrait, peut-être, combattre et
gagner la confrontation avec le terrorisme aussi. La stratégie du
consensus a imposé dans le récent passé des situations absurdes,
quand on a cherché des terroristes parmi les jeunes du Mouvement
pour la
paix, quand on a criminalisé les autonomistes par
une campagne de presse, quand les retards de la justice se
transforment en véritables injustices et quand les gens perdent la
confiance dans les institutions. Ce que nous craignons c'est la
recherche du consensus à tout prix, plus de consensus à l'Etat et à
ses gouvernants pour mieux nous défendre de la terreur. Voilà ce
qui parait être la seule réponse.
Plus de démocratie et d'autonomie c'est au contraire notre
réponse, une des erreurs du fascisme a été le centralisme qui n'est
pas mort en tant que mentalité, en tant que culture politique. Si
nous sommes réunis aujourd'hui ici c'est pour dire aussi que ce
n'est pas seulement les centres qui doivent répondre à la violence
mais c'est le pays tout entier.
Nous donnons notre réponse: si nous ne savons pas réparer les
faiblesses et les erreurs de notre démocratie, la terreur nous
laissera toujours plus faibles et incapables de répondre et
pleurer, pleurer seulement, ne suffit pas.
PRESIDENTE
: Ha chiesto la parola il Presidente della
Giunta Rollandin; ne ha facoltà.
ROLLANDIN (U.V.):
Nous sommes tous d'accord sur ce point,
il est impossible de ne pas avoir une réaction immédiate de
profonde angoisse, de désarroi, une sensation d'impuissance devant
cette violence, cette brutalité que l'esprit humain ne peut pas
comprendre.
Ce qui nous a, peut être, frappé d'une manière tout à fait
particulière c'est que ce crime féroce ait frappé des gens sans
défense, qui allaient trouver leurs parents et leurs amis pour ce
rendez-vous de paix, d'amour, de fraternité qu'est Noël. Les mots
ne peuvent pas exprimer nos sentiments. Le silence, seul le silence
paraît correspondre par son infinité à l'immensité du drame des
familles frappées par le deuil.
Ces innocents sacrifiés sans un but nous prouvent qu'au delà de
la marque politique, des actions inconsidérées menacent en ce
moment notre pays. Dans cette époque où l'on s'efforce de trouver
une solution au problème de faim dans le monde, au drame de six
millions d'enfants qui meurent tandis que l'on assiste aux graves
conséquences de l'insouciance humaine envers les peuples les plus
faibles (qu'il suffise de rappeler la récente tragédie de Bophal et
encore les guerres inutiles et fratricides un peu partout dans le
monde) nous devons réfléchir à la nécessité d'une réponse avec
courage et fermeté en nous engageant à fond dans cette bataille
contre la violence absurde qui cherche à détruire les
institutions.
Les savants, les gens de science travaillent pour trouver des
remèdes au malaise même, pour combattre le cancer, pour soulager
des malades, pour arriver à l'instant de la découverte importante
pour l'humanité. En même temps, des meurtriers, dans un instant,
détruisent une vie de travail et d'espoir. Voilà un paradoxe, voilà
une absurdité de notre siècle.
Nous devons nous engager afin de sauvegarder nos idéaux de
démocratie, de participation, nous devons lutter pour construire et
non pas pour démolir et nous sacrifier enfin dans l'intérêt des
autres et non pas accepter ce qui nous frappe sans réagir, car nous
contribuerions ainsi à la destruction de ce monde de valeurs auquel
nous croyons.
Notre engagement comme valdôtains et comme représentants
politiques de cette communité valdôtaine, qui sait si bien faire
face aux différentes attaques d'un tel objet, doit être donner en
pratique ce principe de croissance de la démocratie qui vient
immédiatement à l'esprit chaque fois qu'un événement d'une telle
gravité frappe les consciences.
En exprimant nos sentiments de participation à la douleur des
familles touchées par le deuil nous voulons renouveler notre ferme
volonté de lutter contre toute forme de terrorisme, contre toute
action violente et affirmer en même temps l'espoir que le bon sens
pourra encore triompher.
PRESIDENTE
: Signori Consiglieri, è stato presentato un
ordine del giorno, concordato da tutte le forze politiche, di cui
do lettura:
ORDINE DEL GIORNO
IL CONSIGLIO REGIONALE
profondamente colpito dalla notizia del l'orrendo attentato al
treno rapido Napoli-Milano che ha causato numerose vittime e molti
feriti, così come era avvenuto per le stragi, a tutt'oggi impunite
di Piazza Fontana, di Piazza del la Loggia, del treno Italicus e
della Stazione di Bologna;
preoccupato per i tentativi di gruppi eversivi di colpire,
facendo ricorso al terrorismo e alla violenza, le strutture
portanti dello Stato repubblicano, allo scopo di destabilizzare il
sistema democratico;
consapevole della necessità di difendere le istituzioni
attraverso una decisa e ferma azione per debellare il terrorismo e
per garantire nel paese condizioni di sicurezza, di serenità e di
convivenza civile;
CONDANNA
la barbarie di chi ha insanguinato questi giorni natalizi
dedicati ai valori della fratellanza e della solidarietà;
RIAFFERMA
la decisa volontà di non cedere di fronte a coloro che, con
infami delitti e provocazioni, tentano di sovvertire l'ordinamento
democratico del nostro paese;
SOLLECITA
i poteri dello Stato alla ricerca dei responsabili della strage
al fine di colpire esecutori e mandanti;
INVITA
il popolo valdostano ad una ferma azione per il mantenimento e
lo sviluppo della democrazia e della libertà che sole possono
garantire il progresso civile;
ESPRIME
commossa solidarietà ai familiari delle vittime e ai numerosi
feriti l'augurio di un pronto ristabilimento.
PRESIDENTE
: Metto in approvazione l'ordine del giorno in
oggetto:
ESITO DELLA VOTAZIONE
Presenti, votanti e favorevoli: 28.
Il Consiglio approva all'unanimità.
PRESIDENTE
: Prima di chiudere la seduta ricordo ai
Signori Consiglieri che la Conferenza dei Capi Gruppo ha deciso di
portare, tutti assieme, due corone di alloro al monumento ai caduti
e al monumento ai caduti delle lotte partigiane.
La seduta è tolta.
L'adunanza termina alle ore 11.55.
