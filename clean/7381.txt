Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1884 del 19 marzo 1986 - Resoconto
OGGETTO N. 1884/VIII - REALIZZAZIONE DEL TRONCO AUTOSTRADALE
AOSTA EST-AOSTA OVEST. (Interrogazione con risposta
scritta).
PRESIDENTE
: Do lettura dell'interrogazione con risposta
scritta presentata dal Consigliere Viberti:
INTERROGAZIONE CON RISPOSTA SCRITTA
APPRESO che la Giunta regionale, con deliberazione n. 104 in
data 10.1.1986, ha espresso parere favorevole sul progetto
esecutivo del tronco autostradale Aosta Est - Aosta Ovest
presentato dall'Ufficio Speciale per le autostrade di Genova
dell'A.N.A.S.;
RILEVATO che tale giudizio positivo è stato formulato nonostante
i pareri negativi espressi dai Consigli comunali di Gressa,
Brissogne e Saint-Christophe; dalla Conferenza dei Capigruppo del
Consiglio comunale di Aosta; dal Comitato regionale per la
Pianificazione Territoriale; e nonostante le perplessità sollevate
dalla Sovrintendenza per i Beni Culturali e Ambientali;
AL FINE di avere ulteriori informazioni in merito alle
motivazioni del provvedimento di Giunta ed al suo iter;
il sottoscritto Consigliere regionale
INTERROGA
la Giunta regionale per conoscere:
1) gli ulteriori adempimenti di competenza dell'Amministrazione
regionale per quanto concerne la realizzazione del tronco
autostradale Aosta Est - Aosta Ovest;
2) la data presumibile per l'inizio dei lavori di realizzazione
del citato tronco autostradale;
Chiede, inoltre, di avere copia di alcuni provvedimenti a cui fa
riferimento la citata deliberazione di Giunta, e precisamente; la
deliberazione del Consiglio comunale di Quart n. 116 del
3.10.1985
-la deliberazione del Consiglio comunale di Pollein n. 102 del
18.10.1985
- la deliberazione del Consiglio comunale di Charvensod n. 118/C
del 24.10.1985
- la deliberazione del Consiglio comunale di Jovençan n. 64/C
del 24.10.1985
- la deliberazione del Consiglio comunale di Aymavilles n. 138
del 10.10.1985
- la deliberazione del Consiglio comunale di Saint Christophe n.
126 del 23.10.1985
- la deliberazione del Consiglio comunale di Gressan n. 103 del
18.10.1985
- la nota del Comune di Sarre n. 3950 del 9.10.1985
- il parere della Sovraintendenza per i Beni Culturali e
Ambientali n. 11660/ 18324/BC/85 del 2.1.1986
- nonchè la deliberazione del Consiglio comunale di Brissogne n.
81 del 17.10. 1985
PRESIDENTE
: La risposta è arrivata stamani. Non è ancora
pervenuta al Consigliere Viberti?
Ha chiesto di parlare il Consigliere Viberti, ne ha facoltà.
VIBERTI (N.S.):
Mi è stata consegnata, però vorrei far
presente che la Presidenza del Consiglio ci ha pregato a suo tempo
di cercare di evitare il più possibile l'uso delle richieste di
interrogazione con risposta scritta. Il sottoscritto ha cercato di
uniformarsi e fa spesso delle richieste, diciamo, per le vie brevi,
attraverso delle lettere che a volte vengono inviate direttamente
alla Presidenza quando si ritiene che debbano essere, per
l'argomento, sottoposte all'attenzione della Presidenza del
Consiglio, altre volte, per questioni di importanza minore,
direttamente agli Assessorati. Tuttavia il sottoscritto si vede
rispondere con ritardo o addirittura impropriamente alle richieste
fatte per le vie brevi, e vede allungarsi anche i termini per le
risposte alle cosiddette interrogazioni con risposta scritta.
Oggi mi viene fornita una risposta ad una interrogazione, che
avrebbe dovuto giungere per tempo; è vero che si può dare, a
termini di regolamento, la risposta all'atto dell'iscrizione
all'ordine del giorno dell'interrogazione medesima, però a mio
avviso non è questo un modo corretto di procedere nei confronti di
una opposizione che cerca di avere un atteggiamento costruttivo,
che cerca di avere un rapporto corretto con la maggioranza, che
cerca di non fare della polemica, ma di avere gli strumenti per
fare le proprie valutazioni, per poter poi esporre la propria
linea.
Quindi, signor Presidente, protesto perchè si ha l'abitudine di
far arrivare le risposte solo all'ultimo momento (quelle che è
necessario far arrivare a termini di regolamento), mentre per le
risposte per le vie brevi (e qui voglio escludere l'Assessore
Perrin che in questo senso è stato non solo corretto, ma è andato
al di là di quelle che erano le stesse richieste formulate dal
sottoscritto) devo dire che la Giunta non tiene nella giusta
considerazione il tentativo di dare minore affanno agli uffici nel
rispondere alle richieste legate al funzionamento dei lavori del
Consiglio, quando c'è proprio in questo senso una richiesta ai
Consiglieri da parte della Presidenza del Consiglio.
Per cui chiedo alla Presidenza di fare una azione nei confronti
del Governo regionale affinchè ci sia un ripensamento, altrimenti
ci vedremo costretti a rivedere il nostro atteggiamento, non solo
quello che concerne l'interrogazione con risposta scritta, ma anche
più in generale per quello che è l'atteggiamento non dico di
collaborazione, ma comunque di comprensione nei confronti delle
difficoltà verso le quali la Giunta si trova spesso a dover
lavorare, e a ridurlo nostro malgrado ad un atteggiamento di tipo
più polemico e decisamente di opposizione, che riteniamo poco
valida, ma che è l'unica strada che ci viene lasciata.
PRESIDENTE
: Desidero comunicare al Consigliere Viberti
che la Presidenza si farà senz'altro parte diligente per ovviare ad
alcuni inconvenienti che si sono ancora verificati; d'altra parte
l'inizio di un nuovo metodo di lavoro fatalmente poteva portare a
qualche difficoltà, a qualche ritardo, a qualche ingranaggio che
ancora non gira come dovrebbe. Certamente non c'è malafede, per
quello che mi consta, in tutto questo, c'è invece una volontà
effettiva di collaborazione.
Comunque la Presidenza si preoccuperà di verificare che tutto
vada nel modo migliore, al fine di convalidare questo nuovo metodo
che rende più spedito il lavoro e meno gravoso per gli uffici dover
rispondere a certe esigenze.
