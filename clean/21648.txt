Classificazione
INDUSTRIA
LAVORO



Oggetto del Consiglio n. 1381 del 13 luglio 2005 - Resoconto
OGGETTO N. 1381/XII - Prospettive occupazionali della Tecdis e
della Balzano Industrie. (Interrogazioni)
Interrogazione
Preso atto delle ultime vicende che hanno coinvolto la
Tecdis, S.p.A., ivi compresa la nomina del commissario;
Appreso che anche la Balzano Industrie è sull'orlo del
fallimento;
Vista la forte preoccupazione espressa dalle Organizzazioni
Sindacali che si fanno portavoce del disagio profondo dei
dipendenti di tali aziende e dei lavoratori di altre aziende della
bassa Valle che sono in cassa integrazione o che rischiano di
esserlo in tempi brevi;
Considerato il ruolo che svolge o che potrebbe svolgere
l'Assessorato regionale alle Attività Produttive;
I sottoscritti Consiglieri regionali
Interrogano
l'Assessore competente per sapere:
1) come si stanno evolvendo le vicende all'interno delle due
aziende indicate in premessa;
2) quale ruolo ha svolto finora l'Assessorato in tali
vicende;
3) quali sono le prospettive occupazionali dei dipendenti
della Tecdis e della Balzano Industrie, e più in generale, quali
sono le prospettive occupazionali dei dipendenti dalle aziende in
crisi della bassa Valle.
F.to: Squarzino Secondina - Riccarand - Curtaz
Interrogazione
Venuti a conoscenza delle preoccupazioni espresse dai
dipendenti della "Balzano Industrie" in merito al loro futuro
occupazionale, alla luce anche delle difficoltà finanziarie in cui
si trova l'azienda, difficoltà che tra l'altro hanno comportato la
non erogazione degli stipendi ai lavoratori negli ultimi tre
mesi;
Tenuto conto che sembra che ci sia un imprenditore
disponibile ad entrare nell'azienda ma con un piano industriale che
sembra prevedere il taglio di circa il 50% delle
maestranze;
Preoccupati per questa ennesima crisi industriale in bassa
Valle;
I sottoscritti Consiglieri regionali
Interrogano
L'Assessore competente per sapere:
1) qual è la reale e attuale situazione finanziaria
dell'azienda e quali sono le prospettive future;
2) quali iniziative, di concerto con le Organizzazioni
Sindacali, sono state o possono essere intraprese al fine di
salvaguardare i posti di lavoro dei dipendenti della "Balzano
Industrie".
F.to: Lanièce - Comé - Viérin Marco - Stacchetti
Président - La parole à l'Assesseur aux activités productives et
aux politiques du travail, Ferraris.
Ferraris (GV-DS-PSE) - Mi limiterò, come d'altronde è previsto
nelle domande che vengono fatte, all'evoluzione recente della
situazione dei due stabilimenti.
Per quanto riguarda la "Tecdis", successivamente alla sentenza
del Tribunale del 17 maggio che ha dichiarato lo stato di
insolvenza della società, è stato nominato il Commissario
giudiziale, avv. Cassinelli di Genova, e immediatamente dopo il 24
maggio c'è stato un incontro fra il Presidente della Regione e
l'Assessore al bilancio e "Finaosta", per fare il punto della
situazione. Nel corso di questo incontro è stato evidenziato non
solo l'interesse dell'Amministrazione regionale che continui
l'attività, ma anche una disponibilità di "Finaosta" a partecipare
ad un progetto industriale, che venga validato, per il risanamento
e il rilancio dell'azienda. Successivamente c'è stata un'ulteriore
riunione fra il sottoscritto e il Commissario giudiziale, con le
organizzazioni sindacali, il 16 giugno, giorno in cui il
Commissario giudiziale ha depositato in Tribunale la richiesta per
poter accedere all'amministrazione straordinaria. La relazione del
commissario individua la possibilità di accedere e quindi la
richiesta di immissione nella procedura di amministrazione
controllata.
Il Tribunale ha 30 giorni dal deposito della relazione per
fornire un proprio parere, per assentire o meno all'accesso
all'amministrazione straordinaria; i 30 giorni scadono questa
settimana, e contemporaneamente la procedura prevede che vi sia un
parere del Ministero delle attività produttive, che dalle
informazioni in nostro possesso è un parere positivo. È evidente
che l'orientamento del Commissario giudiziale è di individuare una
soluzione che preveda la cessione a terzi dello stabilimento,
l'amministrazione straordinaria prevede due possibilità: il
risanamento dell'azienda e la riconsegna alla proprietà oppure
l'individuazione di un'azienda che acquisisca l'azienda nel suo
complesso o una sua parte, per consentire la continuazione
dell'attività. Ovviamente riteniamo che la seconda debba essere la
strada da perseguire e questo è il compito che dovrà affrontare il
Commissario giudiziale, qualora ci sia un parere positivo del
Tribunale, quindi avrà un anno di tempo per gestire lo stabilimento
che attualmente sta continuando la propria attività ad un ritmo
ridotto, con 70-75 lavoratori mentre gli altri sono in cassa
integrazione.
Per quanto riguarda le officine "Balzano", questo è uno
stabilimento che ha avuto una vita travagliata nell'ultimo periodo;
nell'ultima fase era stata acquisita dalla società che
precedentemente gestiva lo stabilimento, società che aveva
potenziato l'attività nel settore alberghiero e sviluppato una
diversificazione della propria attività verso altri settori, però
la concorrenza che è venuta prevalentemente dai mercati cinesi ha
creato forti difficoltà sul piano finanziario all'azienda. Oggi la
situazione è tale per cui l'azienda attualmente ha i lavoratori in
cassa integrazione, c'è un interesse di un gruppo di Schio, la
"Inox Market Service", è un gruppo che lavora nel campo dei
prodotti laminati di acciaio inossidabile, ha un centro servizi che
fornisce l'area del nord-est ed è un'azienda che lavora in Europa
per conto di un'azienda siderurgica dell'Estremo Oriente.
Ho avuto due incontri con questi imprenditori il 30 maggio e il
5 luglio insieme a "Finaosta", i quali si sono dichiarati
disponibili a rilevare l'attività, a farsi carico di una parte
della situazione debitoria dello stabilimento attraverso la
realizzazione di un concordato preventivo e sono in fase di
presentazione di un progetto industriale, che dovrà essere valutato
da "Finaosta", e che prevede due linee di attività. La prima linea
di attività riguarda la continuazione delle produzioni dei
casalinghi, però con una modifica rispetto all'attuale produzione -
attualmente le produzioni venivano fatte tutte nello stabilimento
di Verrès -; siccome questo gruppo ha anche delle attività in
India, si intendeva decentrare in India le attività in cui c'è
maggior costo della manodopera e invece mantenere a Verrès le
attività a maggior valore aggiunto. Vi è poi l'intenzione di
realizzare un centro servizi per la produzione di acciaio
inossidabile estremamente sottile. Vi è l'impegno da parte del
gruppo di presentare un progetto a "Finaosta"; la riorganizzazione
dovrebbe occupare a regime circa 30 persone, attualmente gli
occupati sono 40.
Per quanto riguarda invece un'ulteriore porzione di attività
dell'azienda che è quella relativa all'officina meccanica, che
attualmente occupa 10 addetti, nel corso della settimana dovrebbe
essere definito l'affitto del ramo di azienda con un nuovo
imprenditore, che intenderebbe portare avanti questo tipo di
attività - che è un'attività di produzione di stampi per materie
plastiche e metalli - separatamente dal resto dell'azienda, quindi
verrebbe rilevata questa attività e, al tempo stesso, acquisiti i
10 addetti che attualmente si occupano di questa produzione.
Siamo in una fase interlocutoria, esistono degli spiragli, ma al
momento le certezze vanno costituite in un confronto con gli
imprenditori che sono interessati a rilevare questo tipo di
attività.
Président - La parole à la Conseillère Squarzino Secondina.
Squarzino (Arc-VA) - Prendo atto della risposta dell'Assessore,
che ha registrato puntualmente i fatti avvenuti per quanto riguarda
queste due industrie, sulle quali verteva la nostra iniziativa.
Volevo ricordare all'Assessore che manca un suo cenno ad una
domanda precisa che avevamo fatto; posso capirlo, perché è la
domanda forse più difficile, quando al 3° punto diciamo:
"quali
sono le prospettive occupazionali dei dipendenti della "Tecdis" e
della "Balzano "Industrie" e, più in generale, quali sono le
prospettive occupazionali dei dipendenti delle aziende in crisi
della Bassa Valle"
. Qui avevamo chiesto all'Assessore di fare
un minimo di panorama della situazione industriale in Bassa Valle,
soprattutto, perché qui si ha l'impressione che si alternino le
varie aziende; la "Tecdis" sono anni che è in difficoltà, adesso
pare che ci sia uno spiraglio e ce ne rallegriamo; anche la
"Balzano" ha avuto delle vicende varie, a volte sembrava che con il
nuovo acquirente le cose andassero meglio, poi invece no. Ci sono
altre aziende in Bassa Valle che pongono dei problemi e che
continuamente vengono osservate anche dai sindacati, l'"Artech", la
stessa "Tecnomec" e così anche altre industrie che, di volta in
volta, si trovano in grosse difficoltà.
Lei avrà visto recentemente quello che la Confindustria della
Valle d'Aosta ha detto sulla situazione degli industriali in Valle,
i quali esprimono delle grosse difficoltà; proprio oggi su "Il Sole
24Ore" viene riportata la dichiarazione del Presidente Bordon che
dice che il primo semestre 2005 è stato un periodo durissimo per le
nostre imprese, e poi anche che rispetto all'insieme della
situazione c'è una difficoltà a investire perché non c'è
progettazione, hanno paura dei risultati, c'è difficoltà a trovare
manodopera, sia generica che specializzata, e via dicendo. C'è
quindi una situazione di crisi e io vedo che nel tempo, con l'aiuto
di "Finaosta", con immissione di denari, si riesce forse a
risolvere qualche crisi tamponando alcune situazioni ed è già
parecchio, però teniamo conto che anche con la ripresa ci saranno
solo nella "Tecdis" un centinaio di operai rispetto ai 270-280 di
adesso, sarà poco più di 1/3. Ma è meglio di niente.
Lei però capisce che o si individuano alcune strategie, ed è
questo che avevamo chiesto, anche se è vero che noi, questa
domanda, gliela avevamo posta il 6 giugno, più di un mese fa, ma la
situazione è tale che non è che in un mese i problemi riguardanti
le prospettive occupazionali dei dipendenti della Bassa Valle
possano modificarsi... Pensavamo che questa poteva essere
l'occasione per presentare da parte dell'Assessore quelle linee di
politica industriale, che sembra siano state indicate
nell'integrazione al programma. Dico "sembra", perché non si
capisce l'integrazione al programma - che vuole tutto innovare -
che rapporto ha con il programma triennale di sviluppo industriale
approvato da questo Consiglio e che sembra essere stato
dimenticato!
Président - La parole au Conseiller Lanièce.
Lanièce (SA) - Anche noi della "Stella Alpina" prendiamo atto
della risposta che ci ha fornito l'Assessore.
Questa iniziativa voleva capire qual era la situazione della
"Balzano", anche alla luce degli ultimi avvenimenti. L'Assessore ha
evidenziato la vita travagliata dell'azienda che è passata di mano
nel 2002 ed anche l'attuale situazione. Sappiamo anche noi che c'è
un nuovo acquirente,"Nord Inox", che ha avanzato la possibilità di
acquisire l'azienda per portare avanti la produzione, e questo è
positivo, ma nel contempo sappiamo anche che la situazione per gli
addetti è tragica, in quanto da febbraio non percepiscono lo
stipendio. Queste 40 persone hanno una famiglia, questa è una cosa
molto importante da ricordare e mi sembra che i tempi vadano per le
lunghe, anche perché sembrerebbe che in questo incontro fra i nuovi
imprenditori e "Finaosta" sia stata avanzata una disponibilità da
parte degli imprenditori, a condizione di mettersi attorno ad un
tavolo per rivedere il costo dell'affitto dei capannoni dove
la"Balzano" si è insediata. Questo è un elemento che, se non
venisse accettato, diventerebbe ostativo per il proseguire della
trattativa, per cui penso che occorra fare una grossa riflessione,
anche perché spesso vediamo che ad alcune aziende vengono offerti
comodati gratuiti, e in passato abbiamo anche appurato che diverse
industrie non hanno pagato gli affitti che avrebbero dovuto pagare
in base ai vari contratti stipulati.
Se questo è l'unico elemento di difficoltà, penso che occorra
applicare il buon senso in modo da venire incontro e salvare
un'azienda che ha avuto una certa importanza, tenuto conto anche
del numero degli operai. Ho usato il "condizionale" perché non
posso essere certo, ma se fosse questo l'unico elemento ostativo
alla conclusione dell'accordo fra i nuovi imprenditori, "Finaosta"
e la Regione, penso che si potrebbe superare con del buon senso e
mettersi attorno ad un tavolo per vedere di venire incontro alle
esigenze avanzate da questi nuovi imprenditori. Anch'io sapevo che
c'era la possibilità di concludere, per quanto riguarda l'officina,
con un altro imprenditore: questa è una cosa positiva, anche perché
se "andrà in porto" potremmo dire che con questa operazione tutti
gli operai verrebbero riconfermati al loro posto.
Ci auguriamo di sapere al più presto se la trattativa in corso
potrà giungere a buon fine e, nel contempo, anche noi ribadiamo
quello che è stato recentemente sollevato da "Confindustria"
attraverso il suo rapporto trimestrale. Questo rapporto mi sembra
evidenzi che la situazione industriale sia tutt'altro che rosea e
che occorra porre in essere azioni, soprattutto da parte della
politica, che possano invertire la rotta. Penso che questo sia un
obiettivo che riguarda sia la maggioranza che la minoranza, ed è
importante che si discuta su questo, che ci si possa confrontare
anche in sede di commissione, per capire se è possibile, tenuto
conto dei fattori contingenti che riguarda non solo l'Italia, ma
l'Europa, intraprendere azioni che possano far risollevare la
nostra industria da una situazione che è molto critica.
