Classificazione
SPORT E TEMPO LIBERO


Resoconto integrale del dibattito dell'aula
Oggetto del Consiglio n. 499 del 23 febbraio 1994 - Resoconto
OGGETTO N. 499/X - Intendimenti della Regione in ordine alla
prosecuzione dell'attività del circolo aziendale "Cogne".
(Interpellanza)
Interpellanza - Avuta notizia della decisione aziendale della
"Cogne" di porre fine a qualsiasi intervento a favore del CRAL
COGNE;
Considerato che con il passaggio della proprietà del fabbricato
di C.so Battaglione dalla "Cogne" alla Regione Autonoma Valle
d'Aosta l'attività del "Circolo aziendale" ha subito un netto
ri­dimensionamento;
i sottoscritti Consiglieri regionali
Interpellano
il Presidente della Giunta regionale per conoscere:
? qual è l'intendimento dell'Amministrazione regionale a
propo­sito di tale attività;
? se non ritiene opportuno un intervento regionale per
mantene­re in vita una importante attività sociale qual è quella
svolta appunto dal CRAL a livello regionale.
F.to: Lanièce - Chiarello
Presidente -
Ha chiesto la parola il Consigliere
Lanièce.
Lanièce (GA) -
Abbiamo presentato
quest'interpellanza perché ritenevamo op­portuno portare in questo
Consiglio regionale le problematiche inerenti alla possibile
chiusura del circolo Cral Cogne, per poter verificare se c'è la
volontà politica di intervenire al fine di per­mettere il
mantenimento di una struttura di siffatta importan­za sociale.
Come è noto a tutti, nel 1991 la Regione ha acquistato gli
im­mobili relativi al palazzo Cogne, alla zona verde di Chavonne e
l'immobile riguardante la bocciofila, tutte sedi in cui il Cral
Co­gne svolgeva - e continua a svolgere - la propria attività.
Inoltre il rapporto con lo stabilimento Cogne si basava
sull'erogazione dell'energia elettrica per il funzionamento sia del
palazzo che della bocciofila, e sul distaccamento a tempo pieno e
con regola­re pagamento della retribuzione di un dipendente, che
fungeva da presidente del circolo.
É prevista, a partire dal primo aprile di quest'anno, la
sospen­sione da parte dell'azienda Cogne dell'erogazione di energia
elettrica, nonché la probabile messa in cassa integrazione del
dipendente distaccato. Si deve tenere anche conto del fatto che, a
tutt'oggi, non è stato ancora definito fra l'Amministrazione
regionale ed il circolo Cral Cogne un rapporto definitivo, in ba­se
al quale poter meglio regolamentare l'utilizzo delle sedi e
permettere al circolo di poter avere delle garanzie per poter
svolgere la propria attività.
Mi auguro di poter desumere dalla risposta che il Presidente
della Giunta darà, anche in seguito all'incontro tenutosi lunedì
scorso, una possibile soluzione a questo problema attraverso un
intervento regionale necessario, diretto almeno ad evidenziare tre
punti: sopperire alla mancanza di erogazione dell'energia
elettrica, attraverso la garanzia dell'entrata in funzione di un
nuovo allacciamento, predisporre al più presto una convenzione che
regolamenti meglio il rapporto fra Cral Cogne e Ammini­strazione
regionale, proprietaria degli immobili sia in funzione
dell'utilizzo degli stessi, sia anche tenendo conto che il circolo
aziendale, attraverso un nuovo statuto che si sta ultimando in
questo periodo, diventerà un'associazione riconosciuta, ed an­che
in funzione di un possibile utilizzo del palazzo Cogne in corso
Battaglione da parte di altre associazioni che hanno diffi­coltà a
trovare in Valle d'Aosta degli spazi in cui svolgere la propria
attività. Sappiamo bene che nel palazzo Cogne ci sono tanti spazi,
e che il Cral Cogne gestisce innumerevoli attività e lo fa anche
molto bene.
Infine, il punto forse più importante anche per il mantenimento
in vita dell'attuale circolo è quello di impegnarsi ufficialmente
in questo Consiglio, al fine di prevedere per il 1994 l'erogazione
di quei contributi che sono ritenuti indispensabili per il
man­tenimento in vita del circolo, contributi che sono previsti nel
bilancio preventivo dello stesso circolo.
Ovviamente, tutto ciò che ho appena detto va considerato in
funzione dell'importanza sociale che il circolo Cral Cogne
rive­ste, grazie anche alle sue innumerevoli attività in vari
settori: artistici, culturali, ricreativi e sportivi. Il Cral Cogne
rappre­senta l'unico punto di riferimento in Valle d'Aosta per
quest'attività, quindi sarebbe veramente disdicevole porre fine a
questa funzione sociale importantissima che il Cral Cogne esercita,
ieri come oggi, anche in sostituzione dello stesso ente
pubblico.
Presidente -
Ha chiesto la parola il Consigliere
Chiarello.
Chiarello (RC) -
Mi sembra che in Valle d'Aosta in
questo periodo ci sia un po' di oscurantismo sul sociale; ricordo
che è chiusa l'Antica Zecca, proprio mentre la gente ha più tempo
libero e meno soldi da impegnare in questo tempo libero.
Il Cral Cogne è uno di quei centri che organizzano bene il
tem­po libero in Valle d'Aosta, lo organizza da tanti anni, dal
1930.
Non credo che debba fare tutto la Regione; c'è ancora un pezzo
di Cogne - si chiamerà Marzorati alla fine - è una fabbrica che ha
una struttura abbastanza importante e penso che debba avere anche
un centro ricreativo come hanno diverse fabbriche. Nelle trattative
con questa Marzorati dobbiamo metterci tutto dentro, anche quella
parte di sociale che deve dare una fabbrica con 800-1000
dipendenti.
Come ha detto già Lanièce, una struttura di questo tipo - che
voglio precisare non viene utilizzata solo dai soci del Cral ma in
diversi casi viene utilizzata anche dagli enti pubblici, ad esempio
il Comune di Villeneuve, e da organizzazioni di Aosta che non hanno
niente a che fare con il Cral - non deve essere lasciata morire.
Però il Cral non può neanche andare avanti a forza di contributi,
né venire tutti gli anni in Regione a chiede­re un sostegno
finanziario. Deve essere fatta una legge regiona­le che dica che il
Cral in questi anni ha la disponibilità di questi soldi, con i
quali si può muovere e fare delle iniziative. Non può tutti gli
anni l'amministratore del Cral venire a chie­dere a questo o a quel
politico dei soldi; ritengo che una strut­tura così, che ha 3500
soci, meriti un po' più di rispetto.
Presidente -
Ha chiesto la parola il Presidente
della Giunta, Viérin Dino.
Viérin D. (UV) -
Vorrei innanzitutto evitare che
si faccia un processo alle inten­zioni, nel senso che non vorrei
che si desse per acquisito un determinato atteggiamento
dell'Amministrazione regionale, quando in realtà i fatti dimostrano
esattamente il contrario. E, sotto questo punto di vista, sono
grato agli interpellanti perché ci danno l'opportunità di chiarire
il problema dei rapporti fra l'Amministrazione regionale e il Cral
Cogne, riaffermando, nel contempo, l'impegno e l'attenzione che
l'Amministrazione reg­ionale da sempre ha prestato nei confronti di
quest'associa­zione.
Vorrei semplicemente ricordare l'entità dei contributi che sono
stati erogati sia nel 1992 sia nel 1993, tanto per prendere
solamente a riferimento gli ultimi due anni: 125 milioni nel 1992 e
quasi 84 milioni nel 1993. Come vorrei evitare che ci fosse una
correlazione, così come è scritto nelle premesse
dell'interpellanza, dove viene messo in relazione il passaggio
della proprietà del fabbricato di Corso Battaglione dalla Cogne
alla Regione quale causa del netto ridimensionamento che hanno
subito il funzionamento e l'attività del circolo.
Vorrei, anche qui, mettere in evidenza che tale
ridimensionamento, nel caso in cui lo stesso si sia realizzato,
dipende da un disimpegno dell'azienda siderurgica e non certo dalla
volontà dell'Ammini­strazione regionale, e che sotto questo punto
di vista non può quindi essere messo in rapporto il passaggio di
proprietà con la diminuzione di quelli che erano i mezzi finanziari
messi a di­sposizione di quest'associazione.
In ogni caso, l'occasione è utile per chiarire lo stato attuale
dei rapporti fra Amministrazione regionale e circolo, e fare anche
il punto su quelle che sono le prospettive future. A tal fine, già
agli inizi di febbraio il Presidente del Cral Cogne ha chiesto un
incontro all'Amministrazione regionale, unitamente anche ai
rappresentanti delle varie associazioni, che utilizzano le
strutture attuali dell'ex palazzo assistenziale: i rappresentanti
ad esempio del Consolato regionale Maestri del lavoro della Valle
d'Aosta, Gruppo lavoratori anziani, Associazione solida­rietà
dirigenti, ed altre associazioni.
Proprio in seguito a questa sollecitazione, già in seno alla V
Commissione vi è stato un in­teressamento e quindi un'analisi delle
possibili soluzioni che possono essere approntate per permettere la
continuità di fun­zionamento, tenendo conto delle modificazioni che
nel frattem­po sono intervenute in questa associazione.
C'è stato già un incontro con i rappresentanti del Cral Cogne ed
anche con gli altri responsabili delle associazioni che utilizzano
questa struttura, e oggi possiamo quindi riconfermare quella che è
l'importanza di questa associazione, il ruolo sociale che la stessa
ha svolto e che continua a svolgere, in modo particolare nella
città di Aosta, ed anche la sua storia che ha permeato le
manifestazioni culturali e ricreative ed il mondo
dell'associa­zionismo nella città di Aosta e nella nostra regione,
e quindi ri­badire l'attenzione con la quale seguiamo l'evolversi
della si­tuazione di questa associazione, che conta oggi circa 3500
ade­renti, con tutte le sue varie attività.
C'è una volontà di natura e di ordine politico nel sostenere o
nel continuare a sostenere quest'attività, in tale fase che è una
fase di trasformazione e di transizione. Una fase di
trasformazione, innanzitutto, per quella che è la struttura stessa
del circolo: si stanno approntando dei nuovi statuti, c'è la
necessità di tra­sformare quest'associazione da un circolo
aziendale ricreativo in una associazione di carattere territoriale
con finalità cultu­rali e ricreative. Quindi questa è una nuova
esigenza e una nuova necessità. Trasformazione, fra l'altro, che
permetterà alla costituenda associazione di meglio integrare il
proprio funzionamento nel quadro di quella che è già la
legislazione vi­gente, e voglio fare riferimento a delle leggi del
1992 e del 1993, che prevedono l'assegnazione di contributi, di
interventi, di fi­nanziamenti per lo svolgimento di attività
culturali e ricreati­ve. Penso che ci potrà già essere un valido
sostegno a quelle che sono le attività programmate.
Rimane anche da chiarire, ed è l'altro aspetto che è stato
evi­denziato nel corso delle varie riunioni, il problema degli
stabili che sono di proprietà dell'Amministrazione regionale. Sotto
questo punto di vista c'è la necessità di procedere ad una
ri­strutturazione, ad una completa messa a norma degli stessi, in
modo da regolamentare poi l'utilizzazione di questi spazi da parte
delle varie associazioni e in modo particolare da parte di quello
che continuiamo a chiamare il Cral Cogne.
Una riunione è stata già fissata per il prossimo 3 marzo da
parte dell'Asses­sore alle finanze con i vari responsabili degli
uffici regionali e con i rappresentanti del Cral, in modo da
esaminare le varie possibilità alla luce anche delle modificazioni
legislative che nel frattempo sono intervenute (vedasi le
disposizioni della legge finanziaria) e quindi verificare insieme
quale modalità si possa seguire (se un contratto di locazione, se
un contratto di comoda­to o altro) in modo da assicurare la
disponibilità di questi locali agli utilizzatori - in questo caso
ai rappresentanti delle varie associazioni - e concordare anche una
gradualità di interventi sugli immobili, affinché detti interventi
non mettano in discus­sione la continuità dell'attività e quindi
del funzionamento delle stesse associazioni.
Inoltre, si è manifestata anche (e in questa sede viene
confer­mata) una ulteriore disponibilità.
Dopo aver verificato tutti questi cambiamenti, fra cui il nuovo
statuto, la possibilità di utilizzare dei finanziamenti in base
alla legislazione vigente, una valutazione in merito a quelle che
sono le risorse proprie di tali associazioni, si è manifestata la
disponibilità di assicurare il funzionamento di queste associazioni
nel corso del 1994, che comunque è un anno di passaggio rispetto a
quelle che saranno sia la nuova attività, sia le nuove modalità di
funzionamento e di gestione di queste associazioni.
A tal fine, come conclusione, rispetto al problema contingente,
che è quello della garanzia per quanto concerne la fornitura di
energia elettrica, viste le comunicazioni che sono state inviate da
parte della Servis, in base alle quali dal primo aprile c'è la
sospensione della eroga­zione di questa fornitura, posso
rassicurare gli interpellanti ed anche i responsabili, i soci, i
membri del Cral e delle varie as­sociazioni che non ci sarà alcuna
interruzione, perché la forni­tura verrà assicurata tramite un
nuovo contratto che l'Ammi­nistrazione regionale stipulerà con
l'Enel.
Ritengo pertanto che ci sono tutte le condizioni per poter
ga­rantire una continuità di funzionamento di questa associazio­ne,
una continuità anche delle attività che sono state pro­grammate,
con una serie di riunioni che possano permettere di chiarire tutta
una serie di aspetti collegati alle modificazioni in corso, e a cui
ho fatto riferimento.
Presidente -
Ha chiesto la parola il Consigliere
Chiarello.
Chiarello (RC) -
Ringrazio il Presidente per la
risposta, e lo ringrazio anche per­ché ha messo in atto il
bilinguismo in questa risposta.
Non abbiamo messo in dubbio che l'anno scorso siano stati dati
dei soldi al Cral; abbiamo messo in dubbio la sicurezza che questo
Cral possa partire all'inizio dell'anno con un programma annuale
che si basa su delle quote di cui può disporre.
Ho sentito che c'è stata una riunione, credo che anche la Giunta
debba, anzi voglia farsi carico di questo problema. I fatti poi
daranno ragione a questa Giunta, almeno lo spero.
Presidente -
Ha chiesto la parola il Consigliere
Lanièce.
Lanièce (GA) -
Ringrazio il Presidente della
Giunta per aver messo in eviden­za la volontà di giungere a delle
soluzioni per questo problema.
Sottolineo ancora l'importanza di addivenire al più presto alla
regolamentazione del rapporto fra Regione e Cral Cogne, o
at­traverso un contratto di comodato o di locazione o, ancora
me­glio, attraverso una convenzione, perché finché non verrà
rego­lamentato il rapporto, le difficoltà saranno sempre maggiori.
Mi auguro che le parole dette dal Presidente della Giunta
sull'im­pegno di pervenire all'erogazione dei contributi per l'anno
1994 siano delle parole a cui seguono i fatti.
