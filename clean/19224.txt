Classificazione
ASSISTENZA SANITARIA E OSPEDALIERA
Personale medico e paramedico
Presidio ospedaliero


Resoconto integrale del dibattito dell'aula
Oggetto del Consiglio n. 2405 del 23 gennaio 2002 - Resoconto
OGGETTO N. 2405/XI Destinazioni di parcheggi riservati al
personale ospedaliero nell’ambito del contratto tra
il Comune di Aosta e l’APS. (Interrogazione)
Interrogazione Considerata la delibera del Consiglio comunale
di Aosta n. 126 del 30 luglio 2001 che definisce il nuovo contratto
tra Comune e APS della città di Aosta per la gestione della sosta a
pagamento;
Preso atto che tale deliberazione istituisce il pedaggio di
sosta anche per il parcheggio pluripiano antistante
l’ospedale regionale;
Informati che una petizione ha raccolto centinaia di firme di
personale ospedaliero preoccupato dell'insufficiente disponibilità
di parcheggi a loro destinati per l’espletamento del
servizio e del rincaro mensile che aggraverebbe lo svolgimento
della loro attività;
il sottoscritto Consigliere regionale
Interroga
l’Assessore competente al fine di conoscere:
1) quali accordi sono stati presi con l’APS di
Aosta e con il Comune dall’USL per il
soddisfacimento dell’esigenza di parcheggi riservati
al personale ospedaliero;
2) a quali condizioni economiche e con quali criteri si sono
definiti il numero dei parcheggi e le priorità di utilizzo tra il
personale dei pass d’accesso.
F.to: Lattanzi
PrésidentLa parole à l’Assesseur à la santé, au
bien-être et aux politiques sociales, Vicquéry.
Vicquéry (UV)
Rispetto alla prima domanda:
"quali
accordi sono stati presi con l'APS di Aosta e con il Comune
dall'USL per il soddisfacimento dell'esigenza di parcheggi?"
,
al fine di disporre di un congruo numero di parcheggi nella zona
antistante il Presidio ospedaliero USL della Valle
d’Aosta fin dal 1998 ha attivato una convenzione con
l’Azienda Pubblici Servizi per
l’utilizzo di 60 posti auto. Con deliberazione n.
126/2001 il Consiglio comunale ha ampliato il numero di posti da 60
a 80. Il sopraccitato ampliamento a 80 posti è attivo dal 1°
settembre scorso, detti posti sono identificati con righe gialle e
si trovano nella zona nord del parcheggio a pagamento
dell’Ospedale. Tutti i dipendenti che
nell’ambito del parcheggio
dell’Ospedale utilizzano stalli blu sono ovviamente
tenuti al regolare pagamento del ticket da parcometro.
La convenzione con l’Azienda Pubblici Servizi
della città di Aosta, gestore dell’area di
parcheggio antistante l’Ospedale di viale Ginevra,
rimane vigente fino a quando, presso il parcheggio stesso, verrà
installato il nuovo impianto funzionante a sbarra con pagamento a
consuntivo presso cassa automatica o presidiata.
All’attivazione del descritto sistema la convenzione
decadrà e sarà cura delle parti stipulare una nuova convenzione
volta a definire l’utilizzazione e
l’importo di cento abbonamenti dedicati ai
dipendenti USL o donatori AVIS, come era previsto nella
deliberazione n. 126/2001 del Consiglio comunale di Aosta.
Rispetto agli 80 posti attualmente riservati, ho personalmente
dato disposizioni ai miei uffici di verificarne
l’effettivo utilizzo con i seguenti risultati:
lunedì 21 gennaio scorso ore 11,30 5 posti vuoti; ore 14,10 1 posto
vuoto; ore 17,45 38 posti vuoti; martedì 22 gennaio scorso ore 8,50
16 posti vuoti, ore 14,20 tutto occupato, ore 17,45 37 posti vuoti.
Stamani alle ore 8,30 vi erano 28 posti vuoti. Questo a significare
che l’ampliamento da 80 a 100 dovrebbe garantire
assolutamente le necessità dei dipendenti.
Rispetto alla seconda domanda, per la riserva di 80 posti è
fissato un corrispettivo di 3.443,05 euro (6.666.667 lire) più IVA
mensili da corrispondere all’APS. Il numero di 80
posti corrisponde a quanto ottenuto dalla trattativa con il Comune
di Aosta per l’utilizzo del parcheggio in questione.
Per l’utilizzo dei suddetti posti
l’USL ha a disposizione 160 pass per il libero
accesso ai posti riservati tenuto conto che ad ogni posto
corrispondono 2 pass.
Preciso che prima dell'installazione del parcheggio pluripiano,
fortemente richiesto e voluto da questo Assessorato, non vi erano
posti riservati al personale sanitario, nel 1998 i pass erano stati
distribuiti senza predefinizione di precisi criteri in quanto si
riteneva la cosa di breve durata. Successivamente, e dopo aver
richiesto la numerazione dei posti, si è proceduto
all’assegnazione per ogni singolo reparto o servizio
di un numero di pass calcolato percentualmente al numero di
personale non residente ad Aosta, con la suddivisione fra personale
di comparto e personale medico, ad esclusione dei primari.
Per il personale di comparto la gestione dei pass è affidata
alla caposala che avrà cura di individuare le fasce orarie in cui
maggiore è la difficoltà di trovare posteggio ed assegnerà a turno
e conseguentemente il contrassegno a disposizione. Nel settembre
scorso si è passati da 60 a 80 posti, di cui 4 assegnati dalla
Direzione generale dell’USL all’AVIS
che più volte aveva fatto richiesta di questa riserva. Gli
ulteriori 16 posti sono stati ridistribuiti con lo stesso criterio
precedentemente adottato. Nell’occasione è stato
considerato anche il Servizio di medicina legale
all’epoca della prima distribuzione non presente
presso il Presidio ospedaliero di viale Ginevra.
Président
La parole au Vice-président Lattanzi.
Lattanzi (FI)
Mi posso ritenere per il momento soddisfatto
della risposta dell’Assessore. Voglio anche
ringraziarlo per il monitoraggio che ha fatto in questi giorni che
ci dà dei dati più precisi perché a volte abbiamo difficoltà, nel
"teatrino della politica", a ragionare sulle cose in maniera
serena. Ringrazio quindi l’Assessore perché stamani
ha dato un contributo all’approfondimento di un tema
che ritengo importante per due ordini di motivi: il primo, perché
il personale infermieristico che deve accedere per servizio
all’ente ospedaliero aveva la preoccupazione, come
l’Assessore sa, preoccupazione del resto esternata
con la raccolta di centinaia di firme, intanto della disponibilità
dei parcheggi e poi dell’utilizzo dei pass.
Ringrazio l’Assessore per questi dati che ci
confermano che il personale infermieristico non dovrebbe avere
problemi di accesso ai parcheggi.
In verità non ho capito molto bene il criterio della
distribuzione dei pass, se non che le caposala, in base alle
esigenze del personale, degli orari, delle difficoltà di
parcheggio, distribuiscono 2 pass per ogni posto; in questo senso
forse i pass dovrebbero essere per tutto il personale
infermieristico e gli 80 posti dovrebbero essere sufficienti, se
non lo sono, evidentemente il problema c’è perché,
se siamo alla razionalizzazione dei pass, significa che i parcheggi
non sono sufficienti. Vorrei anche aggiungere una constatazione di
tipo politico: il collega Frassy ed io, che eravamo Consiglieri al
Comune di Aosta, quando nel 1996 venne istituito il parcheggio
provvisorio, strutturato con i tubi, facemmo una durissima
battaglia perché dichiarammo con l’allora Giunta -
più o meno la stessa di adesso, sempre di Centro-Sinistra:
Union-Democratici di Sinistra - che quel parcheggio così
strutturato, con quella cifra di spesa intorno al mezzo miliardo,
se si prendeva quella decisione, non sarebbe stato più un
parcheggio provvisorio, ma sarebbe diventato un parcheggio
definitivo e in quanto tale insufficiente.
Oggi siamo qui a discutere della razionalizzazione dei posti con
un Comune che dà mandato all’APS di cominciare a far
pagare i parcheggi e le soste dei cittadini e del personale
infermieristico - perché pagano anche loro sebbene in misura
ridotta, con aggravio sulla busta paga, per andare a fare questo
mestiere per tutti noi -, comunque questo parcheggio provvisorio
non solo è diventato definitivo, ma lo diventa in maniera
determinante quando il Comune decide che da quel parcheggio si
cominciano a far pagare delle tariffe.
Credo quindi che sarà ancora più difficile pensare che il Comune
potrà in futuro rinunciare agli introiti fiscali - io li chiamo:
"introiti fiscali indiretti al cittadino" - visto che, ripeto,
questo parcheggio con il pagamento del pedaggio fa introitare al
Comune una cifra alla quale difficilmente rinuncerà per fare il
parcheggio che doveva fare. Noi avevamo chiesto che il parcheggio
fosse pluripiano verso il basso e verso l’alto in
modo che in quella zona centralissima della città, a margine della
statale 26 e di fronte all’Ospedale, quel parcheggio
potesse offrire un servizio, quello sì da far pagare ai cittadini e
non quando il parcheggio si deve conquistare a gomitate, magari in
mezzo a extracomunitari che ti vendono i fazzolettini!
Non possiamo non cogliere l’occasione, come
gruppo di Forza Italia, per ribadire che riteniamo la scelta di
quel parcheggio pluripiano, che pluripiano non è perché è solo di
due piani, una scelta sbagliata.
Riteniamo infine ancora più sbagliato istituzionalizzare una
tassa di sosta ai cittadini perché questo farà sì che il Comune
difficilmente rinunci a quell’introito, con la
conseguenza di far diventare la provvisorietà una cosa definitiva,
questo a discapito dei cittadini che sarebbero anche disposti a
pagare, ma a pagare un servizio, non una tassa!
