Classificazione
COMMERCIO



Oggetto del Consiglio n. 3702 del 6 giugno 2024 - Resoconto
OGGETTO N. 3702/XVI - Interrogazione: "Informazioni riguardo
all'incontro tra il Presidente di Confcommercio Valle d'Aosta e
l'Assessore competente in merito all'intenzione di creare una nuova
area commerciale a Champagne di Villeneuve".
Marguerettaz (Presidente) -
Avendo già affrontato i punti
all'ordine del giorno che riguardano l'assessore Marzi, passiamo al
punto n. 28 all'ordine del giorno. Per la risposta, la parola
all'assessore Grosjacques.
Grosjacques (UV) -
Rispondo a quest'interrogazione anche
per conto del collega Sapinet, che con me ha trattato la materia
insieme alle strutture di competenza, tanto dell'Assessorato del
turismo che delle opere pubbliche. La questione della variante non
sostanziale n. 1 al piano regolatore generale del Comune di
Villeneuve, relativa all'inserimento in zona Champagne di una nuova
destinazione relativa alle medie strutture di vendita e alla
piccola ristorazione, implica sia aspetti relativi alla tutela
della concorrenza, sia alla libertà di stabilimento e alla libera
prestazione di servizio, che prevalgono nella generalità dei casi
in applicazione dei principi eurounitari della direttiva
Bolkestein, e anche aspetti relativi alla pianificazione
territoriale e all'urbanistica.
La legge regionale 12/1999, "Principi e direttive per
l'esercizio dell'attività commerciale", nel prendere atto delle
specificità territoriali della Valle d'Aosta, stabilisce che il
libero accesso ed esercizio di attività commerciali possono essere
limitati soltanto quando contrastano con la normativa in materia di
tutela della salute, dei lavoratori, dei beni culturali e
dell'ambiente. Inoltre, in accordo con i principi del piano
territoriale paesistico, la normativa regionale valorizza le
piccole realtà commerciali in un'ottica di tutela degli
insediamenti di montagna e dei piccoli nuclei. Nello specifico tale
valorizzazione è attuata per il tramite di scelte di natura
urbanistica, che competono in via esclusiva alle Amministrazioni
comunali, poiché l'articolo 1bis della legge in questione, che
definiva gli indirizzi regionali sulla rete distributiva, è stato
cassato dalla Corte costituzionale, come più volte ribadito in
quest'aula in risposta ad azioni ispettive, scelte che in ogni caso
devono tener conto del parere regionale vincolante in materia di
tutela dei beni culturali e del paesaggio e di un corretto
recepimento da parte del Comune delle indicazioni fornite dalle
strutture regionali nell'ambito del procedimento di verifica di
assoggettabilità a valutazione ambientale strategica.
Per approfondire i diversi aspetti della questione, il 29 marzo
la Presidenza della Regione ha convocato una riunione con il
sottoscritto, l'assessore Sapinet e i competenti dirigenti delle
strutture regionali interessate, unitamente al Sindaco e al
Vicesindaco del Comune di Villeneuve, nel corso del quale sia io
che il collega Sapinet abbiamo illustrato l'attività e le misure
messe in campo dall'Amministrazione regionale a difesa e tutela dei
piccoli esercizi di vicinato, al fine di scongiurarne le chiusure,
ma anche sostenendone le nuove aperture, quindi abbiamo evidenziato
quali erano stati i benefici di quella norma che sostiene i piccoli
esercizi nel corso degli anni, ovviamente dicendo che questa era
un'azione condivisa da tutta l'Amministrazione regionale.
Abbiamo suggerito, fatta salva la competenza esclusiva del
Comune sulla materia, alcune limitazioni nelle destinazioni
insediabili e alcuni sgravi in materia di imposte e tasse per
l'eventuale insediamento nella zona in questione di attività ad
oggi non presenti nel borgo di Villeneuve. A seguito dell'incontro,
la struttura Pianificazione territoriale ha comunicato al Comune di
Villeneuve la necessità di sospendere il procedimento tenuto conto
che il Comune non aveva provveduto antecedentemente all'adozione
della variante a ottenere il parere vincolante in materia di tutela
dei beni culturali e del paesaggio, parere che è stato rilasciato
in data 7 maggio con esito favorevole all'adozione della variante
non sostanziale ai sensi dell'articolo 16, comma 2, della legge
regionale 11/1998. Poiché il parere vincolante deve essere
antecedente all'atto di adozione della variante, il Comune, a
seguito dell'avvenuta concertazione con la Soprintendenza per i
beni e le attività culturali, dovrà quindi adottare nuovamente la
variante.
Il sottoscritto e l'assessore Sapinet hanno anche incontrato, in
data 3 aprile scorso, il presidente di Confcommercio Valle d'Aosta,
Graziano Dominidiato, in rappresentanza dei commercianti di
Villeneuve, al quale hanno ribadito le risultanze dell'incontro con
l'Amministrazione comunale di Villeneuve e in quell'occasione
Confcommercio ci ha riferito della propria volontà di presentare
delle osservazioni alla variante che sono state effettivamente
inviate a mezzo PEC in data 18 aprile perché ancora non vi era la
comunicazione di sospensione del procedimento. Nelle more di una
nuova convocazione del Consiglio comunale per l'adozione della
variante, a seguito dell'intervenuto parere della Soprintendenza
per i beni e le attività culturali, il Comune di Villeneuve potrà
effettuare le necessarie valutazioni in merito alle osservazioni
presentate da Confcommercio e ai suggerimenti che sono stati posti
sia dal sottoscritto che dall'assessore Sapinet.
Preciso in conclusione che la variante in questione pone dei
limiti molto precisi alle attività insediabili e alle superfici,
perché il parere dell'Assessorato delle opere pubbliche e
territorio, Dipartimento Programmazione risorse, rilasciato
nell'ambito della verifica di assoggettabilità e valutazione
ambientale strategica, con il quale la struttura ritiene la
proposta di variante accoglibile qualora ammetta la possibilità di
realizzare medie strutture di vendita per una quota residuale,
quindi stabilita nel 15%, rispetto alle superfici artigianali
produttive esistenti e previste, a condizione che non si crei un
centro commerciale. La precisazione è che, rispetto alla domanda
che era stata fatta da privati, quest'eventuale approvazione della
variante non interesserà ovviamente nello specifico quelle
costruzioni che erano state indicate nella richiesta di variante,
ma interesserà tutta l'area, quindi, in caso di approvazione, non è
detto che queste nuove costruzioni siano fatte su quegli
immobili.
Viene richiamata anche la dichiarazione di coerenza con il PTP
perché era stato incaricato un architetto per la verifica, quindi
in questo momento, come le ho precisato all'inizio, non c'è nessuna
competenza da parte dell'Amministrazione su questa scelta, che è
ascrivibile
in toto
all'Amministrazione comunale, ma
sicuramente c'è stata un'attività da parte dell'Amministrazione
regionale per salvaguardare le attività presenti, anche, come le
dicevo, attraverso i suggerimenti di limitare l'insediamento ad
attività attualmente non presenti nel borgo di Villeneuve.
Presidente -
Per la replica, la parola al collega
Brunod.
Brunod (RV) -
Ringraziamo l'Assessore per questa risposta
anche molto tecnica riguardo quest'argomento, ci tenevamo portarlo
in aula, anche perché, come abbiamo ripreso nel testo
dell'iniziativa, da parte della categoria di Confcommercio vi era
stata questa richiesta abbastanza immediata di poter avere un
dialogo sul tema per affrontare l'argomento. Ovviamente abbiamo
capito che la competenza è totalmente dell'Amministrazione
comunale, ma dall'altra parte ringraziamo anche gli Assessori
competenti; attraverso delle osservazioni e dei suggerimenti
insieme a Confcommercio, siamo convinti che questa strada, questo
dialogo e questa sinergia possano poi portare alle migliori
soluzioni per non creare conflitti, non creare quelle condizioni
che poi possono andare ad allontanare le attività da un centro,
anche perché, come è stato ben detto e ribadito, l'Amministrazione
regionale ha fatto un'azione proprio per andare a incentivare nuove
attività o la continuazione dell'attività in questi piccoli borghi,
che sappiamo tutt'oggi che sono realtà che hanno delle diverse
difficoltà, quindi siamo contenti e convinti che, attraverso questo
percorso che deve ripartire, anche se non è compito nostro, ma
attraverso il suggerimento di tutti ci auguriamo che vada nella
giusta direzione.
