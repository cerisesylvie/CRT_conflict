Classificazione
AMBIENTE
Stoccaggio e smaltimento rifiuti



Oggetto del Consiglio n. 2077 del 23 novembre 2011 - Resoconto
OGGETTO N. 2077/XIII - Interpellanza: "Iniziative
promozionali per un corretto utilizzo del compost prodotto dal
centro regionale di trattamento dei rifiuti di Brissogne".
Interpellanza
Ricordato il successo ottenuto nel 2010 dalla cessione a
titolo gratuito del compost prodotto dal centro regionale di
trattamento dei rifiuti di Brissogne;
Sottolineata l'importanza che riveste un utilizzo corretto ed
efficiente della frazione umida nella corretta gestione dei
rifiuti;
Vista la delibera n. 2283 del 30 settembre 2011
"Determinazioni in merito alla cessione gratuita del compost
prodotto con i rifiuti verdi in applicazione della convenzione
sottoscritta fra Regione e Valeco S.p.A. per la gestione
tecnico-operativa del centro regionale di trattamento dei rifiuti
urbani ed assimilati di Brissogne, ai sensi della DGR
5200/2002";
i sottoscritti Consiglieri regionali
Interpellano
la Giunta regionale per sapere:
1) quando e con quali modalità l'Amministrazione regionale
intende rilanciare l'iniziativa;
2) quali iniziative promozionali e facilitazioni si intendano
mettere in atto per favorire ulteriormente la distribuzione del
compost;
3) quanto compost prodotto dalla discarica di Brissogne è
stato utilizzato finora dalla Pubblica Amministrazione per
ripristini, riordini fondiari, reimpianti, etc.;
4) le intenzioni dell'Amministrazione relative alla
sperimentazione del compostaggio collettivo e, in particolare,
della compostiera automatica, a suo tempo richiesta da alcuni Enti
locali.
F.to: Bertin - Giuseppe Cerise - Chatrian
Président
- La parole au Conseiller Bertin.
Bertin (ALPE)
- Grazie Presidente.
Questa interpellanza prende spunto dal successo che ha avuto nel
2010 la distribuzione gratuita del compost prodotto dal centro
regionale di trattamento dei rifiuti di Brissogne...e anche in
considerazione della delibera del 20 settembre che autorizza di
nuovo la Valeco a distribuire gratuitamente il compost. Come si sa,
la frazione organica rappresenta mediamente un quarto della
produzione totale dei rifiuti ed è una componente importante. In
quest'aula, uno dei problemi che ci erano stati sollevati riguardo
a prendere in considerazione un centro di raccolta dell'umido è
stato quello di cosa ne facciamo del compost prodotto. In effetti,
prima di questa iniziativa di distribuzione gratuita, il problema
era appunto quello della produzione e del conseguente
smaltimento.
Nella prima parte della interpellanza chiedevamo pertanto quali
erano le iniziative che l'Amministrazione regionale voleva
intraprendere per rendere più efficace questa distribuzione, con
una promozione e facilitazioni ulteriori per aumentare la
distribuzione del compost prodotto, anche perché si è verificato
che uno dei problemi era la conoscenza da parte dei cittadini e
delle imprese di questa possibilità. Volevamo anche conoscere la
quantità di compost utilizzata dalle amministrazioni pubbliche.
La seconda parte dell'interpellanza riguarda l'aspetto del
compostaggio collettivo. Intravediamo un cambiamento di
atteggiamento da parte dell'Assessorato rispetto a questa
possibilità; sappiamo che in questi giorni vi è stata una
iniziativa che dà la possibilità ai sub-ATO, con un finanziamento
di 50.000 euro, di sperimentare attività in questo senso. Ce lo
chiedevamo perché in passato alcuni Comuni si erano mossi in questa
direzione e vi erano stati dei problemi per le autorizzazioni (a
quanto pare questa problematica è stata superata e abbiamo visto
questa iniziativa). Ci interessava capire, al di là dei 50.000 euro
per i sub-ATO di quest'anno, quali erano le intenzioni in generale
nel settore del compostaggio collettivo, quali erano gli obiettivi
che si dava l'Amministrazione e anche se la prospettiva era
cambiata o meno. Grazie.
Presidente
- La parola all'Assessore al territorio e
ambiente, Manuela Zublena.
Zublena (UV)
- Grazie Presidente.
In relazione ai quesiti, sul primo punto devo dire che non mi
era molto chiaro quando ho letto l'interpellanza, perché in merito
alle
"modalità"
che l'Amministrazione regionale intende
attuare per rilanciare l'iniziativa sull'utilizzazione del compost,
mi sembra che l'atto della Giunta rappresenti la via concreta per
promuovere l'utilizzo del compost prodotto da sfalci, verde e
ramaglie presso la discarica di Brissogne, proprio attraverso la
distribuzione gratuita. I contenuti delle delibere sono stati
largamente diffusi da tutti gli organi di informazione e inoltre
noi, per informare e sensibilizzare sul corretto utilizzo del
compost e sulla sua produzione, abbiamo previsto numerose
iniziative nell'ambito del piano triennale di riduzione dei
rifiuti, che si stanno svolgendo in questi giorni attraverso
l'adesione alla Settimana europea per la riduzione dei rifiuti. Fra
l'altro, da programma che è stato pubblicato da qualche tempo, è
prevista la presenza dell'eco-camper anche qui, in piazza Deffeyes,
quindi c'è l'opportunità di conoscere e approfondire il tema del
compostaggio. Ricordo che noi, mercoledì 16 novembre, abbiamo
organizzato a Pollein un convegno sulla gestione dei rifiuti
organici in aree montane; non ho visto una grande partecipazione di
Consiglieri, in particolare non ho visto nessun Consigliere di
ALPE, comunque ognuno ha i suoi impegni e le sue priorità. Numerose
invece sono state le partecipazioni degli enti locali, sia come
uffici tecnici che come rappresentanza politica, c'erano molti
amministratori interessati all'approfondimento dell'argomento.
Sul secondo quesito:
"quali iniziative promozionali"
vogliamo mettere in atto per distribuire il compost, mi attengo
alla valutazione dei dati che mi sono stati forniti da Valeco, che
sottolinea l'ottimo andamento nella distribuzione del compost
registrato a seguito dell'adozione della delibera di Giunta, che
reinserisce la gratuità del prodotto. Quindi ritengo che, sulla
base di questi dati, non sia necessario al momento avviare
ulteriori azioni per pubblicizzare l'iniziativa. Teniamo conto che
nel solo mese di ottobre sono state distribuite 780 tonnellate di
compost rispetto alle 1.020 distribuite da gennaio a settembre
2011.
Sul terzo quesito:
"quanto compost prodotto dalla discarica
di Brissogne è stato utilizzato finora dalla Pubblica
Amministrazione"
, mediamente, durante gli anni scorsi, da
quanto mi ha riferito Valeco, gli enti pubblici hanno prelevato il
60-70 percento del compost prodotto. A seguito delle iniziative di
promozione sono state numerose le manifestazioni di interesse da
parte di enti pubblici, sia Regione che enti locali, che nel mese
di ottobre hanno ritirato circa 150 tonnellate di compost. Da parte
di enti locali abbiamo una prenotazione per ulteriori 3.500
tonnellate, che saranno prelevate nei prossimi mesi in funzione
dell'avanzamento dei lavori di ripristino ambientale, cui è
destinato questo materiale. Quindi il quantitativo stoccato di
compost, ad oggi circa 5.000 tonnellate, ma la cui quantità
diminuisce in funzione del tasso di evaporazione, si prevede che
sarà smaltito entro l'estate.
Sull'ultima richiesta credo che
"le intenzioni
dell'Amministrazione"
siano contenute nella delibera approvata
due settimane fa, che individua interventi concreti e soprattutto
dei finanziamenti - quelli che lei ha citato - a favore delle
Comunità montane, che sono gli enti cui compete mettere in atto
delle azioni per i propri ambiti territoriali. La delibera riguarda
anche i rifiuti speciali, come materiali contenenti amianto e
rifiuti inerti, ed è frutto di valutazioni che abbiamo svolto negli
ultimi anni, che ci hanno permesso, con dati alla mano e con un
quadro complessivo che ci mostra nel dettaglio la situazione, di
mettere in atto con consapevolezza dei provvedimenti molto
concreti.
Ora le iniziative devono essere richieste e portate avanti dagli
organi competenti, cioè dalle Comunità montane.
Presidente
- La parola al Consigliere Bertin.
Bertin (ALPE)
- Grazie Presidente.
Partiamo con ordine. Evidentemente questa interpellanza è
collegata anche alla Settimana del contenimento dei rifiuti...è
anche l'occasione per portare in Consiglio questo argomento in
questa settimana. Per quanto riguarda il convegno di Brissogne,
avevo intenzione di andarci, fra l'altro scherzosamente avevo anche
mezza delega del collega Comé che era in missione a Vilnius;
purtroppo a causa di mali di stagione non ho potuto parteciparvi,
ma volendo la prossima volta porterò il certificato medico, la
"giustificazione" all'Assessore...
Per il resto dell'interpellanza, la nostra intenzione era capire
in che modo si voleva promuovere la distribuzione del compost,
perché uno dei problemi sollevati dal Governo regionale era la
quantità di compost prodotto, cosa ne facciamo? Si è dimostrato,
diversamente da quanto affermato qui più volte, che con
un'informazione corretta e con le giuste attività di promozione,
questo compost è facilmente utilizzato dai cittadini, smentendo
questa fama che il compost è un prodotto di cui non si sa cosa
fare, però è importante promuoverlo, e soprattutto bisognerebbe
farlo in primavera, quando è più utilizzato; fra l'altro, gli enti
pubblici finora hanno utilizzato pochissimo questa possibilità ed è
grave che non si sia sollecitato in passato e non si solleciti di
più, per il futuro, l'utilizzazione da parte degli enti pubblici di
questa possibilità! È un ruolo che dovrebbe avere
l'Assessorato...visto che ha pochissimi fondi, che almeno si muova
in questo senso!
Per quanto riguarda il compostaggio collettivo, volevamo capire
quali obiettivi c'erano dietro questa delibera, che intenzioni
c'erano da parte dell'Amministrazione regionale, se c'erano degli
obiettivi o se era solo uno spot: "abbiamo 400.000 euro che bisogna
spendere", ma non c'erano degli obiettivi a medio-lungo termine.
Abbiamo capito che per il momento si rimane solo con un'iniziativa
legata all'anno prossimo e non si hanno degli obiettivi a
medio-lungo termine.
Registriamo il fatto che perlomeno si è abbandonato
quell'approccio un po' bucolico al compostaggio, che era legata al
giardino, alle galline, eccetera, che è certo importante per una
realtà come la nostra, ma che non può riguardare la parte centrale
della Valle o i centri più urbanizzati. Registriamo positivamente
che questa iniziativa vada nella giusta direzione, ma crediamo che
bisognerebbe prevedere un progetto a medio-lungo termine, nel quale
ci si dia degli obiettivi anche per la frazione organica, che
rappresenta almeno un quarto della produzione totale dei rifiuti.
Grazie.
