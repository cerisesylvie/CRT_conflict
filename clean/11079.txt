Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2092 del 24 aprile 1991 - Resoconto
OGGETTO N. 2092/IX Iniziative per una rapida soluzione della
vertenza dei giornalisti e per l'attuazione della legge
sull'emittenza pubblica e privata
(Approvazione di
risoluzione).
PresidentePrima di passare all'esame dell'oggetto n. 12, vorrei
ricordare che è stato sottoscritto da tutti i Capigruppo e da altri
consiglieri giornalisti la risoluzione che è stata distribuita a
tutti i Consiglieri, su cui sembra ci sia un accordo unanime.
Poiché la validità di tale risoluzione è estrattamente legata
alla sua approvazione nella seduta odierna, chiedo se il Consiglio
è d'accordo che si approvi la iscrizione e poi anche l'immediata
votazione.
C'è qualcuno che chiede la parola? Allora pongo in approvazione
l'iscrizione della risoluzione che è stata distribuita.
Esito della votazione
Presenti, votanti e favorevoli: 29
Il Consiglio approva all'unanimità
Presidente
Pongo in votazione la risoluzione che è
stata iscritta all'ordine del giorno, di cui do lettura:
Risoluzione La ormai lunga vertenza per il rinnovo del
contratto di lavoro dei giornalisti ha già registrato cinque giorni
di sciopero e altri dieci sono stati preannunciati dalla
Federazione Nazionale della Stampa Italiana (FNSI).
Il 2, 3 e 4 maggio prossimi, i giornalisti si asterranno per
altri tre giorni dal lavoro con la conseguenza che, venerdì 3 e
sabato 4 maggio, si registrerà il black out totale
dell'informazione in quanto sciopereranno anche i giornalisti delle
emittenti radiotelevisive pubbliche e private.
Il Consiglio regionale della Valle d'Aosta
preoccupato per l'inasprirsi della vertenza che vede da una
parte i giornalisti ed i poligrafici e, dall'altra, gli
editori;
constatato che, in particolare, la FNSI ha posto alla base delle
proprie rivendicazioni l'autonomia professionale dei
giornalisti;
preso atto che dalle richieste della FNSI emerge chiaro il
timore dei giornalisti che all'editore odierno interessi più
l'equazione "meno spese, più entrate" con il giornalista, cinghia
di trasmissione delle notizie - che la qualità intellettuale del
prodotto;
preso, inoltre, atto che dalla resistenza degli editori emerge
la preoccupazione d'investire denari non solo per aumentare la
rendita del prodotto, ma anche per il potere che il possesso di un
mezzo di informazione rappresenta;
ribadita la rilevanza sociale dell'informazione e i diritti che
da essa discendono e che la difesa dell'autonomia dell'impresa non
può prescindere dalla difesa dell'autonomia del giornalista;
accertato che le mutate esigenze del settore dell'informazione
impongono un salto di qualità in senso professionale e un'accurata
articolazione delle norme, come richiesto dalla FNSI;
ravvisa
- l'esigenza di evitare un proseguimento dello scontro tra le
parti, dannoso per tutta la collettività, e che rischia di minare
la democrazia e le istituzioni nel nostro Paese;
invita
il Governo ad avviare tutte le iniziative necessarie per
ricomporre il tavolo delle trattative, ormai interrotte da oltre un
mese, per giungere ad una rapida soluzione della vertenza;
impegna
la Giunta regionale a dare immediata attuazione, per quanto di
sua competenza, ai contenuti della legge sull'emittenza pubblica e
privata recentemente approvata dal Parlamento, per assicurare anche
nella nostra regione un informazione più corretta, più autonoma e
più libera;
dà mandato
alla Commissione consiliare di promuovere incontri con
l'Associazione Stampa Valdostana e gli editori che operano in Valle
d'Aosta per verificare la situazione nella nostra regione ed
individuare gli strumenti necessari per garantire una reale
indipendenza agli operatori dell'informazione e all'informazione
stessa.
Esito della votazione
Presenti, votanti e favorevoli: 29
Il Consiglio approva all'unanimità
