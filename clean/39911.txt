Classificazione
DEMANIO E PATRIMONIO REGIONALE



Oggetto del Consiglio n. 2919 del 20 settembre 2017 - Resoconto
OGGETTO N. 2919/XIV - Interrogazione: "Notizie sullo stato di
attuazione del piano di valorizzazione e vendita di beni di
proprietà regionale".
Fosson (Presidente) -
Punto n. 8 all'ordine del giorno.
Per la risposta ha chiesto la parola l'Assessore Chatrian; ne ha
facoltà.
Chatrian (ALPE) -
Questa iniziativa ci dà la possibilità
di aggiornare lo stato dell'arte per quanto riguarda il piano
alienazioni e valorizzazioni approvato nel febbraio 2016. Cercherò
di mettere in evidenza cosa è stato fatto, cosa si sta facendo e
quali sono le scadenze imminenti delle prossime settimane e dei
prossimi mesi, anche perché le procedure hanno un
iter
abbastanza complesso, legato a risposte che l'Amministrazione
regionale deve acquisire al suo interno.
Avevo avuto modo di aggiornare l'aula a fine maggio. Ad oggi
posso aggiungere che è stata indetta un'asta pubblica - come avevo
oltretutto annunciato nel mese di agosto 2017 - il cui esperimento
è fissato per il 27 settembre 2017, relativamente ad alacune unità
immobiliari del fabbricato Guglielminetti a Châtillon, ai
fabbricati ex mensa ed ex uffici a Cogne, ai fabbricati Stura
Centrale e Stura Monte (sempre a Cogne), al capannone San Grato a
Pollein, all'ex Liceo scientifico a Pont-Saint-Martin, alla piscina
Giomein a Valtournenche, alla centralina in località Fabbrica a
Verrès. Ho risposto poc'anzi al collega che, a seguito della
delibera di Giunta dell'
Unité
Évançon
, questa ultima
verrà depennata, anche a seguito di una risoluzione che sarà
presentata oggi, in modo che i dieci Sindaci abbiano la possibilità
di poter mettere sul tavolo eventualmente proposte alternative
rispetto alla vendita di un bene che è fermo da quindici anni e che
ha avuto una subconcessione, oltretutto solo pochi mesi fa, quindi
ha un suo percorso amministrativo e procedurale. Il capannone San
Grato e la piscina Giomein vanno all'asta per la seconda volta,
poiché in occasione della prima asta di febbraio non era pervenuta
alcuna offerta. È stato possibile inserire gli altri immobili,
perché nel frattempo si sono concluse favorevolmente le pratiche
burocratiche che necessariamente precedono la vendita, in
particolare il procedimento previsto dal Codice dei beni culturali,
che è un po' l'atto amministrativo
clou
per quanto riguarda
i beni di pregio e che hanno una valenza di natura architettonica.
A breve sarà altresì bandita la gara per la vendita delle unità
immobiliari di proprietà regionale site all'interno del Palazzo
Ansermin, uno dei palazzi storici dal punto di vista architettonico
più belli della città di Aosta. A febbraio era stato esperito un
tentativo di asta cosiddetto "in blocco", con cui si è cercato di
vendere l'intera proprietà regionale dentro il palazzo. Il
tentativo è andato a vuoto, per cui si procederà probabilmente
(adesso stiamo valutando con le strutture interne) alla vendita
delle diverse unità separatamente. È stato necessario procedere a
delle variazioni catastali, al fine di individuare correttamente i
lotti da porre in vendita.
Per quanto riguarda invece le procedure di valorizzazione,
metodologia che non incontra grande interesse da parte dei privati,
sono in corso le trattative per procedere a stipulare, dapprima, la
concessione per la valorizzazione degli uffici Pignataro,
conosciuti come ex BREL in via Grand Eyvia, ad associazioni che
operano nel campo del sociale, attribuendo al concessionario tutti
gli interventi eventualmente necessari per il loro utilizzo. Viene
quindi concesso il bene e dal punto di vista dell'accordo tra ente
Regione e concessionario, praticamente tutti gli interventi
eventualmente necessari per l'utilizzo vengono realizzati
direttamente da chi utilizza il bene.
Poi vi è la concessione di una palazzina facente parte del
complesso immobiliare dell'area Chavonne (di Villeneuve) alla Croce
Rossa Italiana, per provvedere alle attività legate ai primi
controlli sanitari dei migranti e ad altre attività propria della
Croce Rossa. A tal fine, vi è stata un'ottima collaborazione tra
gli uffici dell'Assessorato al bilancio, della Prefettura,
dell'Assessorato della sanità e dell'Amministrazione comunale di
Villeneuve. Anche in tal caso l'utilizzatore provvederà a tutti gli
interventi di ristrutturazione necessari per quanto riguarda il
complesso immobiliare dell'area Chavonne a Villeneuve. Quindi i
lavori saranno fatti direttamente da loro: Croce Rossa, Assessorato
del bilancio, Prefettura, Assessorato della sanità e Comune di
Villeneuve.
Sono inoltre in corso i procedimenti amministrativi volti ad
accertare la possibilità di concedere la Cascina del Castello di
Fénis e i relativi terreni ad un'associazione che si occupa di
ragazzi autistici per lo svolgimento di attività didattiche e
lavorative. Anche nelle porzioni da valorizzare, praticamente anche
per l'immobile ex Tiro a volo di Saint-Vincent, sono in corso
approfondimenti per concedere l'utilizzo dell'area.
Due procedure di valorizzazione che riteniamo importanti sono
quelle collegate alle Ville di Cogne e alla
Salle de
Gymnastique
di Aosta. In relazione a tali beni è stato
necessario svolgere degli accertamenti tecnici al fine di poter
concedere la proprietà regionale a terzi. Dal punto di vista
amministrativo si stanno quindi chiudendo gli accertamenti. Nel
caso di Cogne si rende necessaria la correzione di un errore sul
piano regolatore, che di fatto limiterebbe l'utilizzo del parco
delle Ville e dell'immobile ex Onarmo; per questo motivo abbiamo
avviato la procedura diretta con il Comune di Cogne. Per quanto
concerne invece la
Salle de Gymnastique,
sono pervenute
alcune manifestazioni di interesse con svariate ipotesi di
destinazione d'uso. Premesso che è stato avviato, con il Comune di
Aosta, il procedimento di variante non sostanziale al piano
regolatore, vogliamo comunque approfondire l'ipotesi di mantenere
la destinazione ad un impianto sportivo, poiché abbiamo ricevuto
una manifestazione di interesse che propone un'attività
strettamente attinente e, in più, è pervenuta da un'importante
associazione che promuove lo sport nel mondo della disabilità.
È in corso di verifica e approfondimento l'interesse invece da
parte di alcuni Comuni ad acquisire in proprietà o in concessione
alcuni immobili: Antey-Saint-André è interessato ad un fabbricato
situato sulla strada per Chamois (praticamente alla partenza),
Avise alla Maison de Mosse e Cogne alla Casa dell'Orologio. Questi
sono i tre principali interessi da parte dei tre Comuni.
Per quanto riguarda poi gli immobili citati nell'interrogazione,
ci sono da fare alcune considerazioni e precisazioni. Nel
fabbricato ex Maternità ad Aosta, solo alcune piccole porzioni
possono essere destinate alla valorizzazione. Si tratta della
porzione che un tempo era sede della Scuola infermieri - il collega
sicuramente la conosce -, una porzione sita al primo piano del
fabbricato e del piccolo fabbricato sito sul retro dell'immobile.
Le superfici rimanenti sono utilizzate dagli uffici regionali e
dall'azienda USL. Nelle porzioni da valorizzare oggi si potrebbero
insediare unicamente attività attinenti al mondo sociosanitario, o
comunque compatibili con queste attività. Per quanto riguarda
invece il Palazzo Cogne - stiamo parlando di "valorizzazione" - le
ipotesi di valorizzazione sono pesantemente influenzate dalla
necessità di lavori di ristrutturazione dell'immobile. Insieme agli
uffici e al Dipartimento legale stiamo valutando di procedere con
un'indagine di mercato, per capire se vi sono degli interessamenti
sull'eventuale investimento, quindi è praticamente una
manifestazione di interesse pubblico. Ovviamente l'indagine darà
atto del fatto che parte dell'immobile ad oggi è destinato alle
attività associative e che tale permanenza deve essere garantita.
Consci dell'importante ruolo sociale svolto dal CCS Cogne,
intendiamo mantenere e, se possibile, rafforzare tale destinazione.
Comunque questa è la strada che stiamo valutando e, a breve,
vorremmo comunque indire un'indagine di mercato.
In relazione al Palazzo Narbonne e alla vecchia Centrale del
latte, sono invece in corso le procedure per giungere alla
variazione non sostanziale del piano regolatore di Aosta, al fine
di rimuovere i vincoli amministrativi che caratterizzano questi due
fabbricati: il primo con destinazione ad uffici, mentre la centrale
ha ancora una destinazione ad attività scolastica/educativa;
vincoli urbanistici che, se non rimossi, impediscono di fatto
l'utilizzo del bene da parte di terzi, specie se privati, e quindi
ad oggi non ci permettono di preparare un'indagine di mercato
tout court
. Come già detto nello scorso intervento - ma
vorrei ribadirlo - il ruolo di questi due fabbricati così
importanti, situati in zone chiave della città di Aosta, deve
essere valutato con attenzione con l'Amministrazione comunale e, di
conseguenza, regionale.
Termino con il villaggio di Cogne di cui ho riferito prima: gli
immobili ex mensa, ex uffici Stura Centrale e Stura Monte sono
stati inseriti nella prossima asta pubblica che si terrà il 27
settembre 2017, mentre per l'ex Onarmo, Villa Est e Villa Ovest si
attende la conclusione della procedura di variazione del piano
regolatore, per poi poter bandire l'avviso per la relativa
valorizzazione.
Un'ultima considerazione. Ho cercato di elencare e dettagliare
bene lo stato dell'arte. Farò avere subito la risposta ai colleghi,
se interessati. Il dato è che da una parte ci sono dei
rallentamenti procedurali obbligatori e dall'altra, invece, si
stanno mettendo in campo le scelte del Consiglio regionale.
Un'ultima battuta, è solo una considerazione, mi prendo qualche
minuto in più. La Maison Rassat di Aosta - ho letto il comunicato
che i colleghi hanno fatto qualche giorno fa - è stata inserita nel
piano di dismissioni. Nessun problema ad un confronto. C'è una
perizia a monte, c'è una valutazione, ed il restauro di tale bene
ammonta a circa un milione di euro; ecco perché a seguito di una
perizia viene messo all'asta questo bene.
Ad oggi, i musei utilizzati per attività espositive e didattico
espositive nella città di Aosta sono: il Museo regionale in piazza
Roncas, la Torre dei Balivi in via Guido Rey, la chiesa di San
Lorenzo in via Sant'Orso, il Collegio Saint-Bénin in via Festaz,
l'Area Megalitica, la Tour du Fromage e la zona del Teatro romano.
Indubbiamente quella di non alienare è una scelta, ma dall'altra
parte ci deve essere anche la disponibilità economica per poter
restaurare/ristrutturare tale bene.
Dalle ore 11:45 riassume la presidenza il Presidente
Rosset
.
Rosset (Presidente) -
Per la replica ha chiesto la parola
il Consigliere Guichardaz; ne ha facoltà.
Guichardaz (PD-SIN.VDA) -
Questa iniziativa si proponeva
proprio di dare maggiore rilievo a un'operazione che noi abbiamo
caldeggiato sin dall'inizio. Anche il collega Chatrian, mi ricordo,
forse addirittura nella legislatura precedente, parlava di riaprire
il piano di valorizzazione e alienazione con il duplice obiettivo
di liberarsi di edifici e di strutture che non servono al pubblico,
alla collettività, alla Regione, incrementando magari - non so se
ne vogliamo parlare - il mercato immobiliare o il settore edilizio,
quindi dando anche uno slancio e un'accelerazione, e dall'altra
parte valorizzare delle strutture che possano continuare ad essere
di utilità per la Regione e per il pubblico. Questo era l'obiettivo
che noi ci siamo proposti sin dall'inizio.
Il piano di alienazione e valorizzazione credo che partì dal
Governo precedente, fu poi successivamente raccolto in parte anche
dall'attuale Governo, tant'è che lei ha detto che il 27 settembre
ci sarà una prima asta con un numero limitato di edifici, però già
piuttosto importanti. L'obiettivo non era di fare polemica,
assolutamente. Anche la scorsa interpellanza noi l'abbiamo
affrontata con questo spirito. Però io, alla fine di
quell'interpellanza - non so se si ricorda - le avevo chiesto di
poter approfondire l'argomento all'interno della Commissione
preposta, perché qui abbiamo dieci minuti lei e cinque minuti di
replica io; lei ci fornisce un sacco di informazioni, ma poi il
dibattito, anche sull'eventuale ridestinazione, deve essere fatto
in Commissione.
Lei ha citato Maison Rassat, ma Maison Rassat per quello che mi
riguarda era già nel piano vendite del precedente Governo con
quella cifra, quindi io non voglio assolutamente discutere quello.
I ragionamenti vengono anche indotti dal confronto con esperti, con
persone che ti fanno notare che potrebbe esserci effettivamente
l'apertura a diverse altre opportunità, sono sicuramente
ragionamenti tecnici che fanno i periti, e le perizie asseverate
sono sicuramente fatte con cognizione di causa. Però poi è la
politica che decide e può anche decidere di riformulare e,
eventualmente, di ritornare indietro. Su Maison Rassat, in
particolare, noi abbiamo fatto notare una cosa e ci prendiamo anche
la responsabilità di aver attivato il processo. Che questo stabile
- posizionato forse in una delle più belle zone di Aosta, anche se
con i relativi disagi dei centri storici (questo io non lo
discuto), un fabbricato che ha un potenziale di centinaia di metri
quadrati di ristrutturazione - venga venduto a 175 mila euro come
base d'asta può anche andar bene da un punto di vista tecnico e di
perizia, però bisogna capire se il pubblico ha convenienza, per
esempio, a non immaginare altri tipi di destinazione o altre
formule. Io le dico sinceramente che mi sono un po' impressionato
quando, per esempio, è stato venduto il Castello di Arnad a 66 mila
euro. È vero che aveva dei suoi vincoli, ha tutto ciò che può
essere, adesso non ricordo più se museali o di che tipo di
destinazione, ma poi mi hanno spiegato che, nel momento in cui sono
venduti, possono essere magari allentati.
Cerchiamo di capire con calma. Ho visto anche il famoso negozio
che è stato venduto in Palazzo Ansermin a 80 mila euro, come diceva
lei l'altra volta; quella è comunque una bella struttura che può
anche servire a rilanciare delle economie. Sulle questioni è bene
che si parta con il ragionamento iniziale, ma io penso che si possa
poi anche aprire un dibattito. In particolare, su Maison Rassat,
noi abbiamo fatto quel comunicato perché crediamo davvero che ci
siano dei margini di ulteriore valorizzazione, anche in termini
economici. A noi interessava anche mettere il punto in particolare
sulla situazione di Maison Rassat perché non fosse solo una cosa
conosciuta agli addetti ai lavori, poiché se sono solo costoro ad
interessarsi ad un bene, i rilanci d'asta - per essere chiari - non
ci sono o sono limitati, e allora la procedura è tale per cui si
offre a scatola chiusa e a busta chiusa, a chi offre di più, ma non
è un'asta pubblica o fatta con i rilanci. Le chiedo quindi di
affrontare questo aspetto anche in Commissione e ne parliamo,
sicuramente per l'interesse di tutti.
