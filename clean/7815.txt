Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2215 del 24 settembre 1986 - Resoconto
OGGETTO N. 2215/VIII - INTERVENTI PER TUTELARE L'INCOLUMITÀ
DEI CICLISTI NELLE GALLERIE DELLA STRADA STATALE N. 26.
(Interpellanza).
PRESIDENTE:
Do lettura dell'interpellanza presentata dal
Consigliere Berti:
INTERPELLANZA
CONSIDERATO il notevole numero di gallerie lungo la strada
statale n. 26 specialmente nei Comuni di Châtillon, Arvier, Avise e
Pré-Saint-Didier;
CONSTATATA la scarsa e quasi nulla illuminazione in galleria,
oltre al fondo stradale dissestato;
VISTO il continuo aumento di traffico veicolare e soprattutto
di ciclisti, non essendoci strade ciclabili alternative alla
statale 26;
RICORDATI i numerosi incidenti, talvolta mortali, accorsi ai
ciclisti, non solo locali, ma anche ai turisti stranieri che
attraversano la nostra Valle in bicicletta;
INTERPELLA
l'Assessore ai Lavori Pubblici per conoscere:
1)
se non ritiene opportuno creare all'interno delle
gallerie una pista ciclabile di limitate dimensioni o in
alternativa, dove è possibile, deviare il transito all'interno
nella vecchia strada;
2)
se intende ripristinare l'illuminazione dov'è
mancante ed i relativi rappezzi alla sede stradale.
PRESIDENTE:
Ha chiesto di illustrare l'interpellanza il
Consigliere Berti, ne ha facoltà.
BERTI - (Art, e Comm. vald.):
Il continuo aumento del
transito ciclistico nelle nostre strade, soprattutto sulla SS. 26,
mi ha indotto a presentare questa interpellanza, e soprattutto a
portare all'attenzione dell'Assessore la situazione un po' anomala
che si è creata in questo ultimo periodo, non soltanto per il
transito locale di chi vuole frequentare la strada e girare con la
bicicletta, ma soprattutto di gente che viene dall'estero nel
periodo estivo, oppure gente che viene dalle altre Regioni d'Italia
e che utilizza la Regione come un passaggio obbligatorio per fare
il Piccolo S. Bernardo e recarsi all'estero.
L'inconveniente nasce dalle gallerie poco illuminate, se non del
tutto buie, che ci sono lungo la SS. 26 con il rischio di
incidenti, alcuni di essi anche mortali, come abbiamo visto, altri
di lieve entità, che si sono verificati quasi settimanalmente anche
quest'anno.
Oltre al problema della illuminazione, c'è anche quello del
fondo stradale. Ho visto che in questi ultimi giorni si sta
iniziando l'asfaltatura nell'Alta Valle, penso che arriveranno fino
all'ultima galleria di Arvier; comunque ci sono delle gallerie dove
all'interno si trovano delle cunette causate durante l'inverno dal
traffico pesante con catene, su cui addirittura sbandano i veicoli.
Quindi, se è pericoloso il transito per le motociclette e per le
macchine, figuriamoci se non lo è per le biciclette.
Volevo chiedere all'Assessore se non è il caso di prendere
accordi con l'ANAS per studiare una soluzione. Ho visto che in
Francia ci sono delle gallerie in cui una parte di 1 mt. - 1,20 mt.
di altezza, salvaguardata da un guardrail, è adibita a pista
ciclabile, e permette il transito sicuro alle biciclette. Oppure in
alternativa ci sono quei tronchi di strada vecchi che si trovano
all'esterno delle gallerie, si potrebbe vedere di prendere accordi
con l'ANAS per riutilizzare quella strada e applicare dei paracarri
per evitare che poi passino anche lì le automobili.
In Valle d'Aosta ci sono circa 400 persone che praticano
l'attività ciclistica, amatoriale e agonistica, che non si
azzardano a salire oltre Arvier proprio per la paura di
attraversare tutta una serie di gallerie.
Volevo sentire l'Assessore se era sensibile a questi problemi,
cosa intendeva fare per arrivare in tempi brevi, almeno per la
prossima primavera, alla soluzione di questi inconvenienti, anche
perchè l'ANAS ha vietato alcune gare ciclistiche nella SS. 26
proprio per il problema delle gallerie, non essendo più in grado di
garantire l'incolumità dei ciclisti.
PRESIDENTE:
Ha chiesto di parlare l'Assessore ai Lavori
Pubblici Fosson, ne ha facoltà.
FOSSON - (D.C.):
Il discorso del Consigliere Berti ha
sicuramente un significato ed è già stato oggetto di incontri tra
l'Amministrazione regionale e l'ANAS.
Per quanto riguarda il fondo delle gallerie, è nel programma
dell'ANAS di ripristinare a breve scadenza, addirittura si parlava
già nel mese di settembre (comunque sarà a brevissima scadenza) di
rifare completamente il fondo, quindi per quello che riguarda
questo aspetto del problema la soluzione è avviata.
Per quello che riguarda l'illuminazione, abbiamo già avuto ampie
assicurazioni dall'ANAS, senza che si vedessero realizzazioni della
messa in opera o del potenziamento.
Per quello che riguarda la possibilità di creare piste
alternative all'esterno delle gallerie, indubbiamente il problema
si pone ed è risolvibile soltanto per chi sale verso Courmayeur,
non certo per la discesa che diventerebbe molto più pericolosa.
Questo è un problema che va affrontato e non è così semplice perchè
vi sono alcune interferenze con l'antica strada romana, che va
risistemata.
Occorre però affrontarlo e in questo senso possiamo giungere a
una soluzione.
PRESIDENTE:
Ha chiesto di parlare il Consigliere Berti,
ne ha facoltà.
BERTI - (Art. e Comm. vald.):
Vorrei ringraziare
l'Assessore per la sensibilità dimostrata a questo problema che
investe anche l'immagine della nostra Regione. Coloro che vengono
dalle altre Regioni d'Italia si portano una certa immagine della
nostra Regione anche attraverso i transiti, quindi mi auguro che si
possa realizzare questa parte di percorso esterno alla galleria, in
quanto non c'è bisogno di attraversare la statale, salendo, che è
la parte più pericolosa, e con una piccola sistemazione si può
evitare quel transito in galleria nella parte di risalita.
Per quanto riguarda la discesa da Pré-Saint-Didier, il problema
viene ad essere minimo, in quanto la velocità della bicicletta è
già abbastanza elevata, quindi entrando in galleria una automobile
ben difficilmente riesce a raggiungere e superare una bicicletta in
discesa.
Se, come dice l'Assessore, con opportuni accordi e incontri con
l'ANAS si riesce a superare questa impasse, si può per la primavera
arrivare ad una soluzione.
