Classificazione
ACQUE
Acque pubbliche
ENERGIA
Energia idroelettrica



Oggetto del Consiglio n. 3800 del 11 luglio 2024 - Resoconto
OGGETTO N. 3800/XVI - Interrogazione: "Precauzioni adottate
da CVA durante le operazioni di svuotamento della diga del Gabiet
per evitare danni ambientali e alle persone".
Marguerettaz (Presidente) -
Punto n. 11 all'ordine del
giorno. Per la risposta, la parola al presidente Testolin.
Testolin (UV) -
Prima domanda: "quali precauzioni sono
state adottate dalla Dirigenza e dai tecnici CVA per scongiurare le
criticità evidenziate per evitare di incorrere in danni ambientali
e alle persone". A parte che non è chiaro quali siano le criticità
evidenziate, CVA comunica che l'attività di svaso del lago Gabiet
si è resa necessaria per permettere l'esecuzione di un intervento
di manutenzione straordinaria relativo al cambio della valvola di
testa condotta. Tale intervento è stato pianificato d'intesa con la
Direzione generale delle dighe del Ministero delle infrastrutture
onde garantire che la derivazione sia sempre esercitata in
condizioni di massima sicurezza per i territori e la popolazione.
Si potrebbe dire quindi che è proprio quest'intervento che ha
evitato delle possibili criticità. Le operazioni sono state
eseguite con rilasci di portate estremamente basse nel rispetto del
progetto di gestione dell'invaso, del piano operativo, del piano di
monitoraggio ambientale, che, tra l'altro, sono stati illustrati e
condivisi nel corso di una riunione appositamente convocata in data
4 giugno 2024 con le strutture regionali, il Corpo forestale,
l'ARPA della Valle d'Aosta, il Consorzio regionale per la tutela,
l'incremento e l'esercizio della pesca, il Comune di
Gressoney-la-Trinité e la Protezione civile. Nel corso della
medesima riunione sono state inoltre discusse le misure di
monitoraggi visivi da attuare nel corso dell'attività di svaso in
un'ottica di protezione civile.
Il secondo quesito chiede: "quali sono ad oggi le operazioni già
effettuate e quelle ancora da svolgere". Le operazioni di svaso
sono iniziate il 25 giugno 2024 con l'apertura graduale dello
scarico di fondo, dal 28 mattina il lago Gabiet si limita a
rilasciare le portate in arrivo, laminando eventuali piene, come
puntualmente è avvenuto anche durante l'evento di sabato 29 giugno
scorso. Il termine delle attività è attualmente previsto per il
giorno venerdì 26 luglio con la chiusura dello scarico di fondo e
il rinvaso del bacino. In particolare, in base alle frequenze
indicate nel piano di monitoraggio ambientale, sono state
effettuate e sono tuttora in corso di esecuzione le misure di
torbidità e di ossigeno disciolto in corrispondenza dei siti di
monitoraggio previsti situati alla foce del torrente Reussobach e
sul torrente Lys, a valle della confluenza con il torrente
Reussobach. I dati fino ad ora raccolti mostrano bassi livelli di
torbidità, compatibili con le portate naturali e tali misure
proseguiranno fino al termine dell'attività di manutenzione. Nei
medesimi siti, in corrispondenza della stazione ufficiale di ARPA,
denominata LYS Perletoa
è stata inoltre effettuata, come
richiesto da ARPA e dal Consorzio Pesca prima dello svaso, una
caratterizzazione dello stato ambientale mediante l'indice di
riferimento STAR_ICMi utilizzato dall'ARPA della Valle d'Aosta.
Tale caratterizzazione verrà ripetuta al termine dei lavori.
Terzo quesito: "come sono stati trattati i fanghi spostati,
filtrati, stoccati che erano depositati sul fondo dell'invaso". Con
riferimento a questa terza domanda, CVA evidenza che l'operazione
consiste nel graduale abbassamento del livello delle acque
dell'invaso fino ad arrivare al livello del lago naturale
originario e che non verrà effettuato alcuno sfangamento o pulizia
dell'invaso stesso, pertanto il materiale presente nel bacino non
verrà spostato, filtrato o stoccato in quanto l'unico fine
dell'operazione di svaso è l'abbassamento del livello idrico, utile
all'accesso e alla manutenzione straordinaria della sopra già
menzionata valvola di testa condotta, necessaria per la gestione in
sicurezza dell'impianto idroelettrico di Gressoney.
Presidente -
Per la replica, la parola alla collega
Minelli.
Minelli (PCP) -
Ringrazio il presidente Testolin per la
risposta e mi scuso perché nella consegna della versione che poi è
andata al Consiglio è saltato al terzo punto delle premesse
l'elenco di quelle che potevano essere le criticità. Come lei
giustamente ha rilevato, nel testo non ci sono.
Abbiamo depositato quest'interrogazione pochi giorni dopo
l'inizio delle operazioni di svuotamento che risultavano essere
cominciate il 25, cosa che lei adesso ha confermato e, per quanto
riguarda lo svuotamento, e intendiamo a questo punto l'acqua, sono
pressoché terminate, perché, al di là del fatto che la scadenza che
lei ha dato è il 28 luglio, già domenica 30 giugno il lago era
praticamente quasi vuoto, rimaneva una parte di acqua tant'è vero
che c'erano dei pescatori all'opera, però quello che era
assolutamente evidente era la grandissima quantità di limo
presente, veramente tanta, ho queste fotografie. La preoccupazione
quindi è stata in qualche maniera confermata, nel senso che noi ci
chiedevamo di tutti questi fanghi che stanno sul fondo che cosa si
pensa di farne, perché effettivamente se l'obiettivo era quello di
fare anche una pulizia del fondo dell'invaso, questi non si sapeva
che fine avessero fatto.
Ora lei ci dice: "L'obiettivo è soltanto fare una manutenzione
relativa all'invaso", quindi alle pareti da quello che capisco e
non al fondo, perché se il fango rimane lì, non stiamo parlando di
fondo, mi lascia un po' perplessa per il fatto che sappiamo che
sono tantissimi anni, anzi, è praticamente dall'inizio della
costruzione della diga che non si sono fatte delle opere in quel
senso, quindi pensavamo che si facesse qualche cosa. Ovviamente
quelle criticità a cui io facevo riferimento erano quelle espresse
dalla lettera che Legambiente aveva inviato a CVA e poi anche alla
Regione e ai Sindaci, perché sappiamo che ci sono state anche
recentemente delle situazioni in cui con operazioni di svuotamento,
si è andati incontro a delle criticità che, per fortuna, lì non si
sono al momento verificate, anche se nei giorni successivi,
all'inizio delle operazioni di svuotamento, il Lys aveva acque
particolarmente limacciose, ma diventa anche difficile dire se era
per quel motivo visto che avevamo tutti i torrenti in quel momento
molto sporchi.
Ci sono state, come dicevo, delle situazioni recenti in
provincia di Trento, dove lo svuotamento di alcune dighe ha causato
dei danni e poi anche più vicino a noi, in provincia di
Alessandria, l'invaso artificiale di Lavagnina, che è gestito da
IREN, una volta svuotata l'acqua, è arrivato a Valle un
quantitativo enorme di fango che ha praticamente riempito i
laghetti del torrente Gorzente, che sono laghetti utilizzati a
scopo turistico e che sono praticamente scomparsi. Io credo però
che le preoccupazioni fossero dettate soprattutto da un altro
momento in cui effettivamente eravamo andati incontro a una
situazione difficile che era il 2005, quando, con lo svuotamento
della diga di Valgrisenche, c'erano stati danni significativi alla
Dora di Valgrisenche, che era stata invasa da grandi quantitativi
di fango.
Resta da capire - ma lei ha detto che alla riunione iniziale era
presente anche il Consorzio Pesca se ho capito bene - quali
precauzioni, perché lei non le ha citate, sono state prese nei
confronti della fauna ittica, perché effettivamente la diga
svuotata fino al livello in cui ho visto adesso fa pensare che ci
sia stato da quel punto di vista forse qualche problema, ma
immagino che se è stata condivisa anche con i rappresentanti del
Consorzio Pesca, saranno state prese anche lì delle
precauzioni.
