Classificazione
ASSISTENZA SANITARIA E OSPEDALIERA



Oggetto del Consiglio n. 76 del 18 novembre 2020 - Resoconto
OGGETTO N. 76/XVI - Interpellanza: "Iniziative per la
soluzione delle problematiche relative all'invio dei dati
riguardanti la nostra regione all'Istituto superiore di
sanità".
Bertin (Presidente) -
Punto 16 all'ordine del giorno. Per
l'illustrazione la consigliera Spelgatti, ne ha facoltà.
Spelgatti (LEGA VDA) -
Nel corso della conferenza stampa
a Roma del 5 novembre 2020 sull'analisi del monitoraggio regionale,
il presidente dell'Istituto superiore di sanità Silvio Brusaferro
ha spiegato come le difficoltà a raccogliere e trasferire dati sul
contagio sia uno dei parametri per cui la Valle d'Aosta rientra in
uno scenario di rischio elevato. Le sue dichiarazioni testualmente
sono state: "Sono emersi i dati di regioni che si trovavano in quel
momento della valutazione con un Rt nel limite inferiore dei
diversi scenari e avevano una classificazione di rischio elevato. A
queste regioni poi c'è stata un'ulteriore regione, in particolare
la Valle d'Aosta, che per un motivo di difficoltà a raccogliere i
dati, dovuta anche al numero di casi significativo che si sono
verificati in queste settimane, per un periodo consistente ha fatto
e fa fatica a presentare i dati. E questo ovviamente è un
marker
di grande difficoltà del sistema e in qualche modo
questo, sempre secondo gli algoritmi di rischio definito, porta
ovviamente a rischio alto".
Ricordato che l'allora Assessore alla sanità aveva già, nella
scorsa legislatura, giustificato in aula la sanità valdostana -
finita per l'ennesima volta sui giornali nazionali perché in quel
caso inadempiente ai LEA - proprio con il motivo della problematica
dell'invio dei dati a Roma e che quindi sono anni che tale
situazione è conosciuta e crea gravissimi danni alla regione,
chiediamo alla Giunta: quali iniziative abbiano posto in essere e
quali intendano intraprendere al fine di risolvere definitivamente
il problema di questo invio di dati; quale sia l'iter che viene
seguito nella raccolta dei dati e nel relativo invio; se il Governo
intenda indagare approfonditamente sulle responsabilità per tutte
le disfunzioni nel sistema che hanno creato danni di dimensioni
incalcolabili, portando la Valle d'Aosta in zona rossa.
Presidente -
Per la risposta l'assessore Barmasse.
Barmasse (UV) -
Vorrei solamente fare una premessa, che
un po' è implicita anche nelle dichiarazioni di Brusaferro, cioè
che gli scenari che si sono dovuti affrontare nel periodo marzo e
maggio 2020 e quelli che si sono manifestati tumultuosamente a
partire dall'ultima settimana di settembre fino ad oggi, sono
totalmente diversi.
All'inizio del mese di marzo le persone da tracciare erano quasi
esclusivamente soggetti sintomatici che venivano ricoverati in
ospedale, il numero dei tamponi eseguito era modesto, i contatti
stretti da identificare in pazienti prevalentemente anziani erano
limitati. Inoltre, il
lockdown
totale stabilito dal Governo
determinò una riduzione della circolazione delle persone, riducendo
la diffusione del contagio. Tutto questo rendeva efficace
l'isolamento selettivo delle persone; ricordo che all'epoca
facevamo circa 50 tamponi alla settimana. I dati erano
relativamente numerosi, facili da raccogliere e vi era un numero
cospicuo di operatori disponibili dirottati verso il dipartimento
di prevenzione dell'azienda USL da altre aree aziendali.
Progressivamente con la riduzione del numero dei contagi con un
indice Rt prossimo allo zero e con la ripresa delle attività
istituzionali dell'azienda USL, il numero di professionisti da
dedicare alla sorveglianza sanitaria si è ridotto. L'indicatore
dell'Istituto superiore di sanità prevede almeno un operatore ogni
10.000 abitanti come avevo già anticipato precedentemente. La
pandemia ad ottobre si è diffusa in maniera molto rapida e diversa
rispetto alla fase uno.
Nella fase due che è in corso si devono identificare i soggetti
positivi quasi sempre asintomatici o paucisintomatici,
prevalentemente di giovane età. Sono state aperte tutte le attività
economiche, commerciali, ludiche e scolastiche, si è incrementato
l'uso dei mezzi di trasporto pubblici. Vi è stata inoltre minore
attenzione verso le norme di comportamento raccomandate, come il
distanziamento, mascherine, lavaggio delle mani. È aumentato il
numero di tamponi di
screening
e di diagnosi e di
conseguenza il numero di positivi. Il numero dei contagi dei
contatti stretti da seguire e isolare è risultato difficilmente
controllabile, riducendo l'efficacia del tracciamento. Nella
giornata dell'8 novembre ci sono stati 200 nuovi casi positivi.
Sono poi aumentati i numeri dei ricoveri e dei decessi, di
conseguenza è enormemente incrementato il debito informativo: si è
passati da una media di due nuovi casi al giorno di settembre ai
settanta nuovi casi positivi giornalieri di ottobre.
Non è cresciuto parimenti in tempi altrettanto rapidi il numero
di operatori dell'azienda da utilizzare per l'attività di
sorveglianza epidemiologica, c
ontact tracing,
e la
registrazione dei dati sulla piattaforma Covid dell'Istituto
superiore di sanità, visto che contestualmente il personale
sanitario doveva contemporaneamente essere allocato per la
necessità di garantire assistenza e cure in ospedale, sul
territorio e nelle altre aree aziendali.
Per quanto riguarda le iniziative, si è provveduto a un
progressivo adeguamento presso l'azienda USL del numero di
operatori dedicato alla raccolta dati e immissione sulla
piattaforma regionale della Protezione civile e su quella
dell'Istituto superiore di sanità, reclutato fra il personale del
dipartimento di prevenzione dell'azienda USL mediante trasferimenti
da altre aree aziendali, assunto con contratti libero
professionali, cioè assunzione temporanea di nuove figure quali
medici neolaureati, specializzandi, pensionati infrasettantenni o
mediante il bando della Protezione civile. Attualmente operano
oltre venti persone allocate presso la sede di Quart o la scuola
infermieri di Aosta. Un numero congruo di questi operatori è
dedicato in via esclusiva, adesso, all'inserimento dei dati sulla
piattaforma di sorveglianza dell'Istituto superiore di sanità.
Ciò ha permesso un recupero della quantità di dati inviati
all'Istituto superiore di sanità. Siamo passati dal 19,8 percento
al 48,2 percento e adesso dovremo avere, penso nei prossimi giorni,
il nuovo dato che spero che sia positivo e superi il 60 percento;
si ritiene che gli stessi possano raggiungere in tempi brevi la
soglia minima del 60 percento richiesta dall'Istituto per
soddisfare l'indicatore specifico: dovremmo comunque raggiungerlo
questa settimana o la prossima, queste sono le indicazioni.
Per quanto riguarda l'iter che viene seguito, l'inserimento dei
nuovi casi positivi sul portale Covid regionale viene fatto da
parte del personale del CUS, della CU 118, a cui arriva il referto
da parte del laboratorio. Segue la comunicazione di positività
all'interessato, la presa in carico del soggetto positivo che è
posto in isolamento da parte degli operatori di sanità pubblica che
effettua l'indagine epidemiologica, finalizzata in particolare a
individuare i contatti stretti e porli in quarantena, nonché
individuare ulteriori contatti stretti, sia in ambito sociale che
lavorativo, asintomatici, paucisintomatici, per quarantenarli e
limitare la diffusione del contagio. Sul portale Covid vengono
anche inseriti tutti i dati di sorveglianza sanitaria: la data di
richiesta di effettuazione dei tamponi, l'esito con il referto, le
ordinanze sindacali.
L'inserimento di tutti i nuovi casi positivi sul portale
dell'Istituto superiore di sanità avviene a cura di un medico, con
verifica delle cartelle cliniche dei ricoverati e dei deceduti
mediante il sistema TRAKCARE. La raccolta dei dati avviene
giornalmente e riguarda tutti i nuovi casi, sia ospedalizzati che a
domicilio e i deceduti, con raccolta sistematica dei parametri
previsti dall'Istituto superiore di sanità: data inizio sintomi,
data referto tampone, data guarigione, stato clinico, terapia e
altri ancora; i famosi 21 parametri, più delle sottocategorie per
ogni parametro.
Tali dati vengono poi integrati da parte dell'Assessorato sanità
con altre informazioni di natura epidemiologica richiesti per il
report
settimanale dell'Istituto superiore di sanità. Tali
ultimi dati vengono inseriti sulla piattaforma dell'Istituto
superiore di sanità e su specifici
link
, con periodicità
giornaliera, settimanale o mensile; dipende ovviamente dal tipo di
dati. La periodicità giornaliera si riferisce ai dati aggregati
trasmessi dalla Protezione civile rispetto ai casi testati, ai
tamponi effettuati, ai ricoveri in area medica, in terapia
intensiva, ai casi guariti, ai decessi, all'origine dei tamponi, se
diagnostici oppure da screening, e ai casi totali. Inoltre, la
periodicità giornaliera riferita ai posti letto attivati in area
medica e in terapia intensiva. La periodicità settimanale si
riferisce alla trasmissione dei dati relativi ai tamponi effettuati
nella settimana precedente e ai tamponi positivi suddivisi per area
ospedaliera, territoriale e residenze per anziani. Inoltre,
settimanalmente vi è la trasmissione dei dati riferiti ai focolai
nuovi della settimana precedente e ai focolai attivi totali. La
periodicità mensile si riferisce ai dati relativi agli operatori
sanitari dedicati al contact tracing
e alla effettuazione
dei tamponi e al numero di casi sul totale per cui è stata
effettuata un'indagine epidemiologica. Dall'insieme dei dati deriva
il calcolo dei valori di ognuno degli indicatori dei 21 totali.
La difficoltà di raccogliere e trasferire i dati sul contagio è
uno tra gli altri dei 21 parametri, per cui la Valle d'Aosta
rientra in uno scenario di rischio elevato. Certamente non è
l'unico e non è stato questo il motivo principale per cui la Valle
d'Aosta è stata inserita in zona rossa. Infatti, nella stessa
situazione della Valle d'Aosta, come dato di incompletezza dei
dati, vi erano altre regioni come Basilicata, Abruzzo e Veneto, a
cui notoriamente non era stata attribuita la zona rossa. Gli
indicatori per cui la nostra regione nell'ultimo monitoraggio è
andata sotto soglia sono ovviamente il grado di implementazione dei
dati inferiore al 60 percento, ma il dato relativo anche
all'incidenza della malattia per 100 mila abitanti, la percentuale
dei tamponi positivi rispetto al totale e la percentuale dei casi a
cui è eseguita un'indagine epidemiologica, il numero dei casi
confermati positivi riportati settimanalmente, oltre il tasso di
occupazione giornaliera dei posti letto in area medica e terapia
intensiva.
Il ritardo e l'incompletezza dei dati è stata originata
dell'esplosione dei casi e non per una responsabilità specifiche
del sistema. Al 3 settembre la regione dall'inizio della pandemia
aveva 1246 casi, al 16 novembre si è passati ad un totale di 5345,
casi con un aumento quindi di 4099 casi. Tanto più che i
report
ci dicono che fino all'inizio di ottobre si
trasferivano al portale il 100 percento dei dati richiesti. La
verità è che si è in zona rossa soprattutto perché la Valle d'Aosta
ha una incidenza cumulativa su sette giorni di 624 casi per 100
mila abitanti, report del 13 novembre, la più alta in Italia
assieme alla Lombardia, rispetto a una media nazionale di 304. Alla
luce di questi dati allarmanti, soprattutto quelli della settimana
compresa tra il 12 e il 19 ottobre, non potevano che essere prese
misure fortemente restrittive per cercare di contrastare un
contagio apparentemente inarrestabile.
Presidente -
Per la replica la consigliera Spelgatti.
Spelgatti (LEGA VDA) -
Ringrazio l'assessore Barmasse per
la puntualità della risposta, che però non mi lascia soddisfatta
per delle questioni sostanziali. Lei dice che c'è stato tutto
questo incremento di tamponi, ci sono state delle difficoltà e
quindi questo ha impallato il sistema. Sono felice del fatto di
avere saputo di tutte le misure che a oggi lei ha posto in essere
per far sì che il sistema di
contact tracing
trovasse una
soluzione, quindi un miglioramento, ma il problema è che è
tardi.
Nella nostra situazione si sono trovate tutte le altre regioni
in Italia. Perché è la Valle d'Aosta a finire sempre sui TG
nazionali, piuttosto che sui giornali nazionali, come bandiera nera
per qualche cosa? Perché la Valle d'Aosta viene fuori di nuovo come
quella che, testualmente: "per un periodo consistente fa fatica a
raccogliere i dati, un marker di grande difficoltà del sistema"? È
citata solo la Valle d'Aosta! Questo significa che
indipendentemente dal perché, dal per come, da tutte le
giustificazioni si vogliano trovare, la Valle d'Aosta non era
pronta ad affrontare questo, ma il problema è un altro. Siccome noi
sapevamo già da tempo che ci sarebbe stata la seconda ondata, lo
sapeva la Valle d'Aosta e lo sapevano tutti, ci sono
sostanzialmente degli indici e dei parametri su cui si doveva
lavorare alacremente da subito, già dal momento della fine della
prima ondata; già durante la prima ondata, che quella era
inaspettata, ma soprattutto nel momento in cui si è potuto tirare
il fiato, quindi dalla primavera in avanti e per tutta l'estate,
per prepararsi sapendo già quali sarebbero state le difficoltà cui
saremmo andati incontro.
I posti letto in ospedale, questa era la prima cosa su cui si
doveva lavorare per risolvere il problema e avere tutto pronto. Gli
ambulatori fuori: questo si sarebbe potuto fare. Si è fatta la
scuola, ma i posti letto in ospedale non sono stati trovati. Si è
fatto il prefabbricato per la scuola in quattro e quattr'otto, ma
per fare il prefabbricato per l'ospedale, che era la cosa più
importante, non si è neanche partiti con i lavori.
Il sistema del contact tracing
si sapeva benissimo che si
sarebbe dovuto risolvere, che si sarebbe dovuto attivare e chiamare
chiaramente tutto il personale a organizzare tutto quanto. Ripeto,
quello dei dati è un problema che sappiamo da un sacco di tempo,
perché in sanità sostanzialmente i dati non arrivano. Ma
soprattutto, già quando purtroppo nella scorsa legislatura in
continuazione ho portato degli articoli di giornale in cui saltava
fuori sempre la sanità Valle d'Aosta come maglia nera in qualche
graduatoria, mentre ricordo che una volta era una eccellenza che è
stata volontariamente smantellata da qualcuno, questa sanità
valdostana purtroppo, e adesso siamo fanalino di coda in tutte le
graduatorie, una delle giustificazioni che mi veniva data era "ma
no, questo è per un problema di dati".
I dati servono o non servono? I dati in sanità sono
fondamentali. Sono fondamentali in tutti i campi, ma in sanità sono
fondamentali. Trasmettere i dati a Roma è un conto, questo è
fondamentale, infatti vediamo che finiamo di nuovo in una
problematica di questo tipo e buttati su tutti i giornali per
questa inefficienza, ma i dati sono fondamentali comunque per la
sanità, perché se noi vogliamo sapere dove vogliamo portare questa
sanità, prima di tutto dobbiamo raccogliere i dati; quei dati che
comunque la sanità non ha mai voluto fornire. Ogni volta si
chiedevano dei dati e si diceva: bene, partiamo dai dati,
analizziamo le situazioni, facciamo dei confronti, perché da lì si
può capire dove la sanità deve andare, dove puntare, quali sono le
eccellenze, dove bisogna tagliare, cosa non funziona, cosa bisogna
implementare. Se non ci sono i dati non si va da nessuna parte.
Carichi di lavoro mai arrivati, mai fatti e quant'altro, costi
standard mai arrivati, mai fatti, tutto rimandato perché si viaggia
a vista e soprattutto, nel momento in cui non ci sono i dati, si
può fare tutto quello che si vuole, perché tanto c'è una
giustificazione a tutto.
Invece, in sanità soprattutto da lì bisognerebbe partire. E lei
sa che quando io ho avuto la delega per venti giorni
all'Assessorato alla sanità, la prima cosa che ho fatto è stato
chiamare tutti i primari e chiedere di avere delle relazioni per
iscritto da mandare all'Assessorato alla sanità, con lo stato del
reparto, con tutti gli allegati e tutti i dati, pro, contro,
criticità, difficoltà, eccetera. Questa relazione che avevo chiesto
a ogni primario, l'avevo chiesto in qualità in quel momento di
Assessore alla sanità e poi chiaramente questa cosa qua, nel
momento in cui sono caduta, è stata abbandonata. Ma era il punto di
partenza per poter lavorare e progettare in una direzione diversa
la sanità valdostana, che purtroppo piange e oggi stiamo soltanto
raccogliendo i frutti di tutto quello che non è stato fatto, o
meglio, purtroppo è stato fatto in negativo negli ultimi anni in
cui la sanità è proprio stata abbandonata e smantellata.
