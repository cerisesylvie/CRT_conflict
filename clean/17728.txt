Classificazione
ASSISTENZA SOCIALE
Disabili


Resoconto integrale del dibattito dell'aula
Oggetto del Consiglio n. 897 del 20 ottobre 1999 - Resoconto
OGGETTO N. 897/XI Stato dei lavori di costruzione di un
centro occupazionale agricolo per portatori di handicap in località
Ollignan di Quart. (Interrogazione)
Interrogazione Richiamate le precedenti iniziative consiliari
presentate in merito alla realizzazione di un centro occupazionale
agricolo per portatori di handicap, in località Ollignan, nel
comune di Quart;
Ribadita la necessità di concludere la struttura nel più breve
lasso di tempo, vista e considerata l’importanza
sociale della stessa;
Presa visione della deliberazione di Giunta regionale n° 3303
del 27 settembre 1999, dove si evidenzia l’ulteriore
necessità di eseguire alcune varianti al piano lavori, che
richiedono una proroga di ulteriori novanta giorni
all’ultimazione dei lavori, proroga concessa dalla
Giunta regionale;
Atteso che era stato ipotizzato come periodo di ultimazione
dell’opera in oggetto l’autunno del
1997;
i sottoscritti Consiglieri regionali
Interrogano
la Giunta regionale per conoscere:
1) quali sono le motivazioni di tale ritardo nella conclusione
dei lavori;
2) lo stato attuale dei lavori di edificazione di tale
struttura;
3) quale è il termine previsto per la conclusione di detti
lavori.
F.to: Lanièce - Marguerettaz - Collé
Presidente
La parola all'Assessore al territorio, ambiente
e opere pubbliche, Vallet.
Vallet (UV)
Il Consigliere Lanièce è particolarmente
attento su questo settore e individua tutte le situazioni
problematiche; questa è una delle tante purtroppo. Siamo in ritardo
di più o meno due anni, la conclusione però è positiva, nel senso
che siamo arrivati anche qui alla fine.
I lavori sono stati appaltati dalla società CONICOS di Mondovì e
vennero consegnati il 20 febbraio 1997; avrebbero dovuto
concludersi il 4 luglio 1998. C'è stato qualche problema relativo
alla società tant'è che alla società CONICOS è subentrata la
società Garboli Repes S.p.A. che ha rilevato il ramo di
azienda.
I lavori, proseguiti regolarmente nel primo anno, sono stati
interrotti il 2 dicembre per il sopraggiungere della stagione
invernale e sono ripresi il 2 marzo dell'anno successivo. C'è stata
una seconda sospensione che si è dovuta fare in relazione alle
decisioni che sono state prese relative alla gestione del centro,
infatti era stato previsto in un primo tempo l'accoglienza anche
notturna degli ospiti; è stato poi deciso di trasformare l'attività
in attività di tipo diurno e quindi è stato necessario rivedere il
progetto e definire una perizia suppletiva di variante per dare
risposta alle nuove aspettative.
Ci sono stati poi anche imprevisti relativi all'area circostante
il fabbricato a seguito della necessità anche qui di meglio
sistemare l'area modificando la relativa viabilità di accesso e
andando a prevedere anche gli impianti d'irrigazione e la
regimentazione delle acque che consentisse un utilizzo
effettivamente agricolo dell'area. In relazione a questo si è
dovuto provvedere con una seconda perizia suppletiva e di variante
che ha comportato la concessione di ulteriori 90 giorni di tempo
all'impresa.
Ho già detto come, oltre ai tempi più lunghi previsti dalle due
perizie, i tempi si siano allungati anche in relazione ai problemi
sorti in capo alla società appaltante che ha ceduto ad altra
società il ramo di azienda. Ad oggi il fabbricato è completato;
restano da fare alcune sistemazioni esterne e da realizzare
l'impianto d'irrigazione, la pavimentazione della strada e dei
piazzali e il completamento di alcune opere accessorie. I lavori
relativi al fabbricato si concluderanno entro il mese di novembre;
per gli interventi esterni aspetteremo la primavera prossima.
Nel corso dei prossimi mesi l'Assessorato della sanità
provvederà all'appalto per la fornitura degli arredi e quindi se
non ci saranno ulteriori intoppi, è ipotizzabile la conclusione
dell'iter e quindi la messa a disposizione del fabbricato per la
primavera prossima.
Presidente
La parola al Consigliere Lanièce.
Lanièce (Aut)
Anche qui dopo molto tempo sembra si sia
giunti alla conclusione. C'è da far notare che l'iter si è
allungato di molto tenuto conto che questa struttura è una
struttura che riguarda una categoria importante come quella dei
disabili, per cui, ovviamente, una categoria da aiutare e non da
penalizzare con i ritardi che invece questa struttura così
importante ha dovuto sostenere.
Infatti anche qui l'iniziativa era partita all'incirca nel
1987-1988 e poi l'iter burocratico era iniziato nel 1990, poi per
vari problemi, in pratica per 5 anni si è continuato solamente a
parlare, ma tutto è stato congelato finché nel 1995 è stato
approvato il progetto e quindi l'appalto di questo centro, la cui
assegnazione è stata fatta nel 1997. Questo dimostra una certa
lentezza, una certa paralisi burocratica su interventi che
riguardano una categoria importante che dovrebbe avere non dico una
precedenza, ma sicuramente un'urgenza, tenuto conto che il
sottoscritto per ben due volte, l'11 novembre 1993 e il 24 maggio
1995, aveva provveduto ad interpellare la Giunta regionale sulla
situazione della struttura e sull'iter procedurale e con l'ultima
risposta mi era stato detto dall'allora Assessore che era previsto
che i lavori fossero consegnati entro il 1995 per cui l'opera
sarebbe stata ultimata nell'autunno 1997.
Ora l'Assessore correttamente ha detto che siamo in ritardo di
due anni; mi auguro che il prossimo anno si possa vedere ultimata
questa struttura in modo che sia accessibile anche se ritengo
opportuno sollevare una critica, nel senso che non si può
continuare a voler effettuare dei grandi interventi e poi lasciar
passare tanti anni, da quando si decide di farli, per realizzare
queste importanti infrastrutture, che, come in questo caso,
trattandosi di una struttura che riguarda i disabili, sarebbe stato
opportuno darle una precedenza: mi auguro che finalmente il
prossimo anno ci sia quest'inaugurazione proprio per l'importanza
della destinazione sociale di questa struttura.
