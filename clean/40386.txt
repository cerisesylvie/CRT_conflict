Classificazione
OPERE PUBBLICHE



Oggetto del Consiglio n. 3191 del 6 febbraio 2018 - Resoconto
OGGETTO N. 3191/XIV - Interrogazione: "Verifica del rispetto
del criterio di rotazione degli inviti e degli affidamenti di cui
all'articolo 36 del Codice dei contratti pubblici".
Farcoz (Président)
- Point n° 4 à l'ordre du jour. La
parole à l'Assesseur Baccega pour la réponse.
Baccega (EPAV) -
La questione è fortemente tecnica e
quindi dovrò leggere una serie di dati che derivano
dall'Osservatorio regionale dei contratti pubblici, dal quale è
stato possibile estrarre i dati riferiti agli affidamenti di
importo pari o inferiore ai 40 mila euro effettuati nel 2017, per
un totale di 1.889 procedure e un importo complessivo di
8.303.723,52 euro.
La suddivisione per i diversi rami dell'Amministrazione è la
seguente. Assessorato dell'agricoltura e risorse naturali: 137
affidamenti per un importo di 1.435.557,74 euro; Assessorato delle
attività produttive, energia, politiche del lavoro e ambiente: 133
affidamenti per 421.595,90 euro; Assessorato del bilancio, finanze,
patrimonio e società partecipate: 13 affidamenti per 12.966,35
euro; Assessorato dell'istruzione e cultura: 693 affidamenti per
2.831.829,83 euro; Assessorato delle opere pubbliche, difesa del
suolo e edilizia residenziale pubblica: 280 affidamenti per un
importo di 2.103.863,56 euro; Assessorato della sanità, salute e
politiche sociali: 6 affidamenti per 57.840,98 euro; Assessorato
del turismo, sport, commercio e trasporti: 33 affidamenti per
208.987,48 euro; Presidenza della Regione: 394 affidamenti per
1.231.081,68 euro, per un totale di 1.889 affidamenti per gli 8,3
milioni. Rispetto a questi dati, occorre tenere presente che il
principio di rotazione concerne solo gli affidamenti diretti e non
quelli avvenuti con altre procedure. Nelle 1.889 procedure
complessive gli affidamenti diretti sono stati 1.487 per un importo
totale di 6.261.648,23 euro.
"Se sia stato verificato e con quali modalità il rispetto del
criterio di rotazione degli inviti e degli affidamenti di cui
all'articolo 36 del Codice dei contratti pubblici". Per quanto
riguarda il principio di rotazione, si tratta da sempre di un tema
importante e per prevenire dei fenomeni corruttivi risulta
fondamentale nelle procedure sotto soglia comunitaria. Questo
principio, già presente nel precedente Codice dei contratti, è
stato ripreso anche nel nuovo Codice e, da ultimo, il decreto
legislativo n. 56/2017 ha introdotto l'obbligo del rispetto del
principio di rotazione non solo per gli inviti ma anche per gli
affidamenti. L'applicazione del principio di rotazione nei nuovi
termini è quindi complessa e difficile, non solo per le stazioni
appaltanti, ma anche per gli stessi operatori economici che,
manifestando interesse per una procedura, potrebbero vedersi
preclusa la possibilità di essere invitati. Per questo l'ANAC ha
definito nuove linee guida attualmente sottoposte al parere del
Consiglio di Stato, sulla base delle quali l'Amministrazione
regionale valuterà l'opportunità di adottare un regolamento
apposito per semplificare e uniformare le modalità di applicazione
del principio di rotazione.
Ad oggi il rispetto del principio di rotazione è attestato dal
Responsabile unico del procedimento (RUP) che, nella parte
motivazionale del provvedimento di affido, deve attestare il
rispetto di tale principio e, nel caso di affidamento allo stesso
operatore economico uscente, è tenuto a motivarlo con particolare
attenzione avendo la situazione un carattere di eccezionalità. La
informo che il principio della rotazione è regolato invece nella
determina che prevede la selezione delle imprese per i lavori
pubblici da applicarsi a cura della Stazione unica degli appalti,
perché tutti gli altri servizi sono appannaggio della CUC.
Président -
La parole au collègue Bertin pour la
réplique.
Bertin (CC-MOUV) -
Questa interrogazione nasceva da una
richiesta di documentazione, un "116" presentato qualche tempo fa,
il cui intento era quello di avere un quadro generale
dell'evoluzione di questi affidamenti sotto soglia negli anni.
Purtroppo in quell'occasione mi era stato risposto che i dati non
erano a disposizione, pertanto poi si è limitato nel tempo - un
anno, il 2017- la risposta sugli affidamenti.
Quasi 8,5 milioni di euro sono una cifra notevole, se si pensa
che 6,5 milioni di euro sono per l'affidamento diretto; certamente
è una parte da tenere sotto controllo, soprattutto riguardo al
criterio di rotazione previsto dal Codice degli appalti. Non ho ben
capito alla fine in quale modo si è verificato il rispetto di
questo criterio, se non direttamente al momento dell'applicazione
della chiamata fatta dal Responsabile del procedimento.
Occorrerebbe magari trovare un parametro generale per una verifica
generale sul rispetto del criterio di rotazione fatto a valle e da
altri uffici, affinché possano garantire se questo è stato
applicato in modo corretto. Forse è l'occasione per intervenire
come Regione in questo settore, è il caso di farlo, e magari
rapidamente, anche perché le cifre sono significative: 8 milioni di
euro per affidamenti sotto soglia, di cui 6,5 milioni di euro per
affidamento diretto in un solo anno (2017), sono cifre
significative sulle quali bisogna mettere l'attenzione dovuta.
