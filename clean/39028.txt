Classificazione
ASSISTENZA SOCIALE
FORESTE E TERRITORI MONTANI
LAVORO



Oggetto del Consiglio n. 2382 del 6 ottobre 2016 - Resoconto
OGGETTO N. 2382/XIV - Reiezione di mozione: "Reperimento di
risorse per garantire un'occupazione adeguata ai lavoratori
svantaggiati dei cantieri forestali".
Rosset (Presidente)
- Con 26 Consiglieri presenti
possiamo iniziare i lavori. Ripartiamo dal punto n. 25 dell'ordine
del giorno. Ha chiesto la parola il Consigliere Gerandin per
l'illustrazione; ne ha facoltà.
Gerandin (GM) -
Questa nostra mozione nasce dall'esigenza
di partire da quell'atto importante che è stato il disegno di legge
regionale n. 21 del giugno 2014, in cui in quest'aula si trovò un
accordo condiviso da tutti finalizzato all'autorizzazione e alla
realizzazione di interventi straordinari diretti a favorire
l'occupazione di lavoratrici di età superiore a 45 anni e di
lavoratori di età superiore a 55 anni per limitazioni fisiche, per
problematiche socio-familiari, che siano svantaggiati
nell'inserimento nel mercato del lavoro, nell'ambito dei cantieri
agricolo-forestali, di cui alle leggi n. 44 del 1989 e n. 67 del
1992. Dopo tre anni noi riteniamo che questo segnale importante che
la politica valdostana, quest'aula ha voluto fare propria e
condividere nel 2014, debba fare un po' il punto della situazione.
Mi pare sia agli occhi di tutti, sia risaputo che quel minimo di
giornate lavorative annue (67) previste all'interno di questo
disegno di legge, di fatto siano ad oggi risultati assolutamente
inadeguati, insufficienti per quello che può essere il mantenimento
di una famiglia. Per tornare agli aspetti che avevamo esaminato
anche ieri in alcuni passaggi legati al fatto che un minimo di
garanzia di salario mensile vada a tutela dello stato sociale - il
welfare
valdostano e soprattutto la famiglia valdostana - e
tenuto conto dell'intervento di condivisione delle difficoltà che
stanno vivendo questi lavoratori effettuato da parte di chi ha
risposto per il Governo regionale, che ho apprezzato, noi abbiamo
pensato che fosse il momento di dare un segnale forte.
Teniamo conto che questa mozione è stata scritta ancora prima
che venisse approvato il DEFR 2017/2019 da parte della Regione, e
posso dire che è assolutamente in linea con quanto nel DEFR è stato
previsto a livello regionale, perché leggiamo: "inoltre, per il
mantenimento del territorio a salvaguardia del paesaggio agrario e
forestale, la cura e il mantenimento dell'assetto idrogeologico e
forestale, oltre che per la promozione e la tutela delle vocazioni
produttive del territorio, la Regione si propone di consolidare il
programma di interventi volti alla manutenzione e alla
realizzazione di infrastrutture agricole e forestali". Per cui, pur
non avendo ancora letto il DEFR, noi abbiamo pensato di chiedere a
questa Assemblea di dare un segnale forte e che si passi dal minimo
di 67 giornate garantite dal disegno di legge n. 21 a 101. Se poi
all'interno delle risorse del bilancio regionale si potesse avere
anche qualche giornata in più a noi va bene, però ci sembrava che
il minimo fosse questo, proprio perché temiamo che con tre mesi di
lavoro non si possa pensare di garantire il mantenimento di una
famiglia, benché ci siano alcuni mesi di cassa integrazione.
C'è un'altra difficoltà: 67 è un limite talmente preciso e basso
che, qualora qualcuno lo raggiungesse, non maturerebbe neanche la
parte legata al discorso contributivo, per cui riteniamo veramente
di dare un segnale forte. Vogliamo farlo adesso, non in occasione
di un eventuale emendamento al bilancio regionale, e spieghiamo
anche il perché: perché vorremmo proprio che questo fosse un
percorso condiviso da tutta questa Assemblea e vorremmo evitare che
magari alla presentazione di qualche emendamento sulla finanziaria
ci venisse detto che non c'è copertura, oppure che abbiamo
sbagliato imputazione di spesa e non ci sono le risorse. In questo
momento state lavorando sul testo del bilancio regionale, per cui
se condividiamo tutti questo tipo di scelta, come io penso, è il
momento di dimostrare e prendersi un impegno, e già nella proposta
di bilancio - che andremo ad esaminare quando ce la presenterete -
che ci fosse un passaggio, un riconoscimento importante per un
settore che, negli anni, a volte è stato esaltato, ma a volte è
stato anche criticato. In questo momento, però, proprio perché
parliamo di lavoratori che con l'avanzamento dell'età se erano già
svantaggiati prima lo saranno sempre di più in futuro, pensiamo che
un segnale di questo genere dimostri equità e attenzione ad un
mondo che quest'aula ha voluto dare con il disegno di legge n. 21
del 2014, un segnale importante.
Presidente -
Ha chiesto la parola il Consigliere
Chatrian; ne ha facoltà.
Chatrian (ALPE) -
Il collega ha già illustrato la mozione
che abbiamo presentato insieme, mozione che parte anche da lontano,
nel senso che questo tema si discusse molto nella passata
legislatura; in questa legislatura invece si è fatto un passo
indietro, condiviso anche dal nostro gruppo, quando si è
sottolineata la possibilità di reperire delle soluzioni.
Vorrei riallacciarmi un po' al passaggio che abbiamo fatto ieri
con il collega Donzel sulla fame dei posti di lavoro, sull'obbligo
che ha questa Assemblea di creare le condizioni, di trovare nuove
soluzioni, sulla volontà di mettere sul tavolo delle idee. Ieri
abbiamo parlato di imprese private, di artigiani che hanno voglia
di investire, di creare posti di lavoro, di far crescere la nostra
società. Oggi, invece, prima che sia troppo tardi rispetto al
momento in cui si discuterà la finanziaria - che è la
programmazione di tutto il 2017 - ci è sembrato obbligatorio,
moralmente e non solo, andare a dire con questa mozione che c'è lo
spazio per creare delle condizioni per i lavoratori svantaggiati,
per avere un margine più ampio. La discussione politica è avvenuta
nel 2014, l'abbiamo inserita nelle premesse; si è fatto un passo
indietro, si è detto che si possono ricreare delle condizioni con
paletti diversi, con funzioni diverse, anche con numeri
diversi.
Con questa mozione noi oggi non vorremmo rilanciare, ma che ci
fosse un impegno politico. Mancano due mesi alla discussione della
finanziaria, indubbiamente il Governo ci sta lavorando, ne siamo
certi, quindi c'è spazio per inserire una copertura più ampia per
questi lavoratori svantaggiati. In maniera molto laica, ma nello
stesso tempo molto precisa, noi riteniamo che questo sia un impegno
tutto politico; di tecnico non c'è nulla, è tutta una questione
politica, indubbiamente è una scelta di natura politica, perché la
questione è una cosa ma poi bisogna scegliere e creare certe
condizioni.
Assessore Testolin, noi auspichiamo veramente che ci sia da
parte sua e della maggioranza una presa di posizione forte, perché
ci sono tutte le condizioni per preparare il terreno e per
preparare la finanziaria, per reperire qualche soldo in più al fine
di garantire giornate importanti a queste fasce svantaggiate.
Oltretutto queste battaglie le abbiamo fatte anche con i colleghi
che ora siedono tra i banchi della maggioranza, le abbiamo fatte in
maniera anche forte all'inizio di questa legislatura - questo non è
però un discorso di primogenitura o secondogenitura - e noi
riteniamo che la buona politica debba dare delle risposte. Ci sono
le condizioni, ci sono le risorse, è il momento in cui la buona
politica può fare la differenza e andare a cucire veramente una
parte svantaggiata della nostra società.
Presidente -
Ha chiesto la parola il Consigliere Nogara;
ne ha facoltà.
Nogara (UVP) -
Innanzitutto vorrei fare una cronistoria
di tutta la vicenda dei cantieri forestali. Questa vicenda è
iniziata in modo nefasto nel 2010/2011. L'articolo dell'Ansa datato
11 ottobre 2010, che ho qui, riporta che si cercava di far
accettare lo spostamento di questi operai forestali nella Società
di servizi, il Presidente del CELVA e il Governo regionale con i
sindacati volevano portare questi operai nella "Salvaprecari", come
si chiamava allora, e invece non hanno portato un bel niente.
Questo è stato il primo passo.
Il secondo passo è stato anche quello dal 2013 di un lavoro
corale di tutta la minoranza per ripristinare questi cantieri, ma
soprattutto - come diceva giustamente il collega Gerandin - per
riportare quelle persone svantaggiate nei cantieri forestali,
perché ormai avevano un'età elevata e per permettere loro di finire
la carriera lavorativa. Nel 2013 è iniziato questo lavoro che ha
portato all'assunzione di questi operai con un'età inferiore; poi,
sempre di più, anche nel 2015, abbiamo visto questi operai che sono
passati dai 55 anni ai 50 anni per gli uomini e sempre ai 45 per le
donne, si è cercato di aiutarli nel loro percorso.
Adesso con il DEFR si è cercato di aiutare sempre più queste
persone. Il collega Gerandin ha letto giustamente quella parte in
cui si dice che si vuole intanto lavorare per l'ambiente naturale.
Noi ci troviamo per esempio con il problema della processionaria,
per cui abbiamo presentato un piano dove nei mesi più freddi di
dicembre, gennaio e febbraio si dovrà intervenire per il taglio dei
nidi; finora l'abbiamo dovuto fare con gli operai a tempo
indeterminato perché erano gli unici che potevamo utilizzare, ma
sono molto pochi, pertanto si potrebbero utilizzare queste persone
nei cantieri per tali lavori.
Il nostro obiettivo era anche quello previsto nell'accordo
politico fatto con l'entrata in maggioranza, di avere una maggiore
attenzione verso questa categoria. Proprio per questo presentiamo
un emendamento alla vostra mozione che vorrei leggervi per
sottoporvelo, perché secondo noi va nella direzione della vostra
mozione. Parto direttamente dall'impegno, perché le premesse le
condividiamo, non si possono non condividere: "a dare corso, come
previsto dal programma di maggioranza e dalle priorità di
investimento previsti dal DEFR, nella parte dedicata
all'agricoltura, all'innalzamento delle giornate lavorative per i
lavoratori svantaggiati dei cantieri idraulico-forestali e
dell'edilizia, al fine di garantire al più ampio numero di
lavoratori possibile, con rispetto dell'attuale tipologia di
prestazione lavorativa, di accedere alle misure di sostegno
previste per i lavoratori stagionali". Questa è la proposta della
maggioranza che è in linea con quanto voi ci avete proposto con la
vostra mozione; adesso l'avrete sottomano, perché la stanno
distribuendo.
Presidente -
Ha chiesto la parola il Consigliere
Chatrian; ne ha facoltà.
Chatrian (ALPE) -
Chiederei una breve sospensione per
poter leggere l'emendamento che ci avete proposto e poi riprendere
i lavori.
Presidente -
La sospensione è concessa.
La seduta è sospesa dalle ore 9:21 alle ore 9:30.
Rosset (Presidente) -
Possiamo riprendere i lavori. Ha
chiesto la parola il Consigliere Gerandin; ne ha facoltà.
Gerandin (GM) -
Abbiamo letto e analizzato con attenzione
la proposta di emendamento alla mozione che abbiamo presentato.
Prima di tutto, vorremmo ringraziare la maggioranza dello sforzo
fatto nel condividere il discorso delle premesse della mozione.
Entrando però nell'analisi più diretta di quello che è
l'impegno, il nostro impegno era riferito ad avere una risposta
concreta nei numeri su quella che per noi era una situazione di
grande disagio di questi lavoratori e delle loro famiglie.
Nell'impegno che il collega Nogara ha letto e ci ha consegnato,
invece, quando si dice "a dare corso come previsto nel programma di
maggioranza e a quanto previsto dal DEFR" che avete presentato, a
noi pare non ci sia alcuna novità. Sarebbe quanto meno curioso che
la maggioranza ci proponesse di non dare corso a quanto previsto
dal programma di maggioranza e, ugualmente, di non dare corso a
quanto previsto nel DEFR, che comunque è un documento di
maggioranza attualmente all'analisi delle commissioni.
Noi siamo partiti dal fatto che all'interno del documento
vedevamo un segnale importante in questa direzione, ma era un
segnale di intendimento, che peraltro condividiamo: quanto c'è
scritto su questo potremmo anche votarlo, però a condizione che ci
sia eventualmente un comma 2 in cui ci si prende un impegno
"politico" in quest'aula di mettere le risorse necessarie per
arrivare a quel minimo di giornate che permettano di dare un
segnale diverso; sennò rimane esclusivamente un ripetersi di quello
che è già previsto all'interno del DEFR che ha presentato la
maggioranza, perché su questo non c'è alcun impegno politico. Noi
chiediamo di reperire a bilancio le risorse, invece qui si dice
che, se ci saranno, andremo in questa direzione e, qualora ci
fossero, attueremo quello che è previsto all'interno del DEFR.
Nessun problema da parte nostra a condividere quanto è stato
scritto in questo emendamento, ma a condizione che ci sia anche un
impegno, da parte del Governo regionale e di chi lo voterà, di
reperire le risorse necessarie affinché questo avvenga realmente e
nei numeri che noi riteniamo minimi per una società civile tutte le
volte che manifestiamo le difficoltà nel mondo occupazionale.
Tenete conto che sono lavoratori svantaggiati che con l'aumento
dell'età saranno sempre più difficilmente collocabili nel mondo del
lavoro, anche per chi magari si arrangiava in questi anni con
qualche lavoretto extra, perché con la crisi che c'è in questo
momento non esiste neanche più il lavoretto extra. Bisogna dare un
segnale forte, un impegno in questo senso affinché noi vediamo già
nella fase di predisposizione del bilancio cifre e risorse per
risolvere questo che noi riteniamo un problema non più
procrastinabile.
Presidente -
Ha chiesto la parola il Consigliere
Chatrian; ne ha facoltà.
Chatrian (ALPE) -
Collega Nogara, io ero presente la
scorsa legislatura quando si decise di distruggere questo settore
dietro una velina e ci si nascose dietro alle normative nazionali
che oltretutto non ci avrebbero obbligato, e da lì è partita la
ronfla
[traduzione letterale dal patois: il ritornello] per
distruggere questo modello. Correva il 2010 - lo diceva molto bene
lei citando l'Ansa - anno in cui si discusse moltissimo in
quest'aula, e il messaggio subdolo veicolato all'esterno, in Valle
d'Aosta, è stato che lo Stato cattivo centrale non ci permetteva
più di mantenere i quasi mille operai. Da lì poi il ragionamento,
il nostro gruppo aveva provato anche a presentare una proposta di
legge, stava cambiando un mondo, c'era l'allora Assessore Isabellon
che guidava questo Dicastero e si cercavano comunque delle
possibili soluzioni.
Voglio solo terminare illustrando le motivazioni per cui secondo
noi non è sufficiente l'emendamento che ci avete proposto, perché i
numeri non mentono. Con la vostra proposta - io non so se c'è la
possibilità di modificare il vostro emendamento - noi non abbiamo
avuto e non abbiamo la forza di poter elaborare perfettamente
quante risorse ci andrebbero sul 2017 per garantire quanto abbiamo
scritto all'interno della nostra mozione, altrimenti l'avremmo
messo, collega Nogara. Ecco perché non è sufficiente il termine "a
reperire". Se non ci sono certezze, abbiamo visto come vanno a
finire le cose generiche in quest'aula, più volte: tutte le volte
che sono state approvate mozioni anche di buon senso non sono mai
andate nella direzione auspicata. Non so se ha disturbato magari il
fatto di fare qualche piccolo accenno al 2010, dato che ero
presente, ma ora non ci interessa neanche più, ci interessa il
2017, tant'è vero che abbiamo presentato questa mozione due mesi
prima della discussione della finanziaria. Come dicevo prima, i
numeri non mentono e oggi era forse la giornata per impegnare il
Governo regionale a reperire le risorse; "almeno 101" era un
ragionamento che voi tutti conoscete.
La controproposta: noi non possiamo mantenere le 101 giornate
perché non ci sono i soldi, mancano le risorse. Assessore Testolin,
discutiamone, affrontiamo un dibattito politico sui fatti, questo
ci interessa. In merito all'impegno che ci avete proposto, capite
che i due passaggi fondamentali: uno a dare corso - e ci
mancherebbe che non diate corso a ciò che avete scritto sul
programma di maggioranza, sarebbe grave ci fosse scritto che non
diamo corso al programma di maggioranza! - e, il secondo, "a
garantire al più ampio numero di lavoratori possibili", dicono
tutto e dice niente, questa è un po' la riflessione. Non so se
qualcuno della maggioranza condivide, ma forse in questo momento
occorrerebbe inserire qualche certezza in questo atto. Al di là di
quello che avete inserito nel DEFR e che abbiamo letto qualche
giorno fa, oggi può essere il momento per scrivere per una volta
nero su bianco qualche certezza per il 2017, dato che abbiamo due
mesi davanti prima di approvare la finanziaria 2017/2019.
Presidente -
Siamo ancora in discussione generale; se c'è
ancora qualcuno che intende prendere la parola lo faccia ora,
perché poi non è più possibile emendare, altrimenti chiudo la
discussione generale. Ha chiesto la parola il Consigliere Nogara;
ne ha facoltà.
Nogara (UVP) -
Noi non siamo qui per raccontare storie o
a mettere per iscritto una cosa senza avere l'intenzione di
attuarla; visto che la discussione del bilancio è fra due mesi, noi
dobbiamo anche un po' capire come maggioranza quali sono le
disponibilità. Lei adesso ci parla di cantieri forestali, e sa
benissimo quanto è stato fatto dal nostro gruppo per i cantieri
forestali, lo sa sicuramente bene, ma ci sono anche tutti i settori
dell'Amministrazione regionale che hanno bisogno di interventi:
dall'agricoltura, all'edilizia, all'industria, alla sanità, tutto
quello che abbiamo, e pertanto è chiaro che bisogna cercare di far
quadrare i conti. Qui non si vuole poi giocare dicendo che abbiamo
scritto che aumentiamo il più possibile le giornate ai lavoratori
dei cantieri forestali per cui, aumentando di due o tre giornate,
abbiamo risolto il problema, nessuno qui sta a questo tipo di
giochetti.
Lei poi è partito dal 2010, e qui mi riferisco anche a quanto
detto dal Consigliere Gerandin sul grande disagio. Il grande
disagio è stato creato proprio nel 2010/2011, disagio al quale
abbiamo cercato di tacconare in questi anni, e che lo dica il
Consigliere Gerandin mi fa un po' strano, perché del 2010 - io
prima sono stato molto
soft
- c'è anche questo articolo
dell'Ansa in cui si riporta che il Presidente del CELVA, Gerandin,
andava dai sindacati a discutere proprio su queste cose per
eliminare i cantieri forestali: lì c'è stato un grandissimo
disagio, perché erano 1.000 i lavoratori rimasti a casa in quel
momento! Questa è la prima parte.
L'aumento delle giornate si farà sicuramente e, se si può, si
porteranno anche verso la pensione quelle persone che sono ad un
anno o due anni dal pensionamento, si cercherà di portarle proprio
alle 101 giornate, però ora non si può prendere l'impegno qui, in
aula. Gli operai in questo momento sono 330 e lei dice che non ha
gli elementi per, ma gli elementi se vuole li recupera in 10
minuti: quest'anno gli operai che hanno lavorato sono stati 218,
però ce ne sono 330 che hanno la possibilità di entrare in questo
programma, perciò non si sa mai quanti sono effettivamente, perché
si aprono le graduatorie e si chiede "chi è disposto a"; magari
qualcuno non ha più intenzione di lavorare nei cantieri, qualcuno
ha trovato altri lavori, però non si sa il numero preciso. Dire che
portiamo tutti a 101 giornate è un impegno che se poi non riusciamo
a mantenere è ancora peggio, perché si danno delle illusioni! Noi
ci prendiamo l'impegno che sicuramente le giornate aumenteranno per
quegli operai che stanno per andare in pensione, si cercherà in
tutti i modi di accompagnarli e portarli alle 101 giornate, proprio
per evitare quello che sta succedendo adesso: che chi va in
pensione deve ancora versare un qualcosa per potervi andare.
Per quanto riguarda la disoccupazione, la disoccupazione è sui
due anni; è chiaro che meno si lavora e meno si prende di
disoccupazione e viceversa, ma questo è un impegno che noi ci siamo
presi al momento dell'accordo e ce lo prendiamo qui, in aula,
dicendo che questa cosa la vogliamo portare avanti. Sono 218
quest'anno? Se un altr'anno sono meno li possiamo aiutare di più,
mentre se sono di più avremo delle difficoltà, ma vi assicuro che
senz'altro non stiamo ad aumentare di una giornata per mantenere
l'impegno che abbiamo preso, cerchiamo di aumentare al massimo le
giornate. Questo è l'impegno che vogliamo portare, e non c'è nessun
giochetto, nessuna
ronfla
[traduzione letterale dal patois:
il ritornello] come dice lei, non c'è proprio niente. Onestamente,
dirle adesso che prendiamo degli impegni con dei numeri sulle
giornate o quant'altro, non possiamo farlo, semplicemente per
onestà verso questi lavoratori, solo per quello.
Presidente -
Ha chiesto la parola il Consigliere
Cognetta; ne ha facoltà.
Cognetta (M5S) -
Le parole del collega Nogara mi hanno
spinto a fare un ragionamento, perché noi stiamo parlando di una
mozione e di un emendamento che dicono due cose un po' diverse.
Mentre nella nostra c'è la voglia e l'impegno a garantire a tutti
coloro che con la legge regionale n. 21 sono stati inseriti
all'interno di questo discorso, nella proposta dalla maggioranza
non c'è un numero preciso, come giustamente ha detto il collega,
perché non si conoscono esattamente i confini, il perimetro entro
il quale muoverci.
Sa qual è però il problema, collega Nogara? Siccome la conosco,
non è che non credo alle sue parole, io credo alle sue parole, ma
non credo a quei signori là, non ci posso credere, e sa perché? In
questi ultimi tre anni ne ho letti tanti di impegni così, l'ultimo
è quello dell'unica gara. Avevo fatto io la battuta ed è così che è
andata a finire; adesso speriamo che si faccia davvero un'unica
gara, vediamo chi la fa però! Qui il discorso è lo stesso: quando
voi scrivete "al fine di garantire al più ampio numero di
lavoratori possibile"...ma potrebbero essere due, ho soldi solo per
due! Siccome abbiamo capito qual è il gioco, e non lo imputo a lei
ma lo imputo al Governo, perché lei non è il Governo, ed è questo
il punto fondamentale per quanto mi riguarda, non posso dar luogo a
questo impegno che è estremamente aleatorio.
Di quello che poi è successo nel 2010, nel 2011 o nel 2012
potremmo parlarne per degli anni, magari parleremo più avanti di
quello che succederà tra breve, è sempre scritto nel DEFR rispetto
ad altri lavoratori, però non possiamo da un lato fare promesse che
non possiamo mantenere e dall'altro fare editti che non servono a
nulla. Questo suona così: suona come una cosa che serve un po' a
tranquillizzare i lavoratori, che ci pensiamo noi, e poi alla fine
non ci pensiamo. Parliamo di persone con una scolarità molto bassa,
con un'età molto avanzata, con un reddito molto basso che non
trovano lavoro, e noi siamo preoccupati di questo. Per questo
abbiamo messo un impegno preciso e specifico: perché vorremmo, al
di là dei programmi, che si andasse nella direzione di aiutare i
più deboli. So anch'io che qui dentro ci sono persone che magari
non se lo meritano fino in fondo, o negli anni ci sono state
persone che non se lo sono meritate fino in fondo; questo non sta a
me giudicarlo, la situazione adesso è questa, e io cerco di darle
un'aggiustata per quello che posso. Sono però un po' stanco di
vedere questi impegni così generici, tutto qua.
Presidente -
Ha chiesto la parola la Consigliera Certan;
ne ha facoltà.
Certan (ALPE) -
Non pensavo di intervenire su questo
argomento, però credo che la discussione sia interessante e ogni
tanto sia importante anche riportare quanto è avvenuto.
Riguardo alla mozione hanno già parlato benissimo i colleghi,
però credo che siamo di fronte al secondo atto della distruzione
del settore forestale in Valle d'Aosta, il primo è avvenuto nel
2010. Il collega Chatrian non voleva disturbare andando a citare il
2010, ma in realtà è stato citato da altri.
Collega Nogara, io mi rendo conto che lei non abbia
responsabilità concrete in questo momento, e probabilmente neanche
le aveva nel 2010, però oggi è un po' il portavoce di questo
Governo e decanta quanto è stato fatto in questi anni per i
cantieri forestali e per i forestali. Noi intanto sappiamo che
alcuni Assessori già nel 2010 hanno votato per far stare a casa 500
lavoratori, e sono gli stessi, noi sappiamo che è stato fatto
questo! Abbiamo sentito che 500 lavoratori hanno perso il posto di
lavoro e su di loro abbiamo sentito di tutto, altro che le
ronfle
[traduzione letterale dal patois: i ritornelli]!
Abbiamo sentito dire che alcuni erano pure poco lavoratori, che ce
n'erano troppi, ma la realtà è che sono stati scaricati perché in
quel momento non c'erano più risorse. Qui non è un raccontare
storie, qui è raccontare anche un po' di verità; è vero che non c'è
memoria in Valle d'Aosta e spesso si dimenticano le cose, però
credo che ci siano ancora adesso penose situazioni - e lei lo sa
benissimo, perché la conosce meglio di me la realtà - lei sa
benissimo che ci sono lavoratori e famiglie che stanno ancora
boccheggiando adesso per questo 2010.
Oggi crediamo che gli impegni
flou
come "noi lavoriamo al
massimo per poter", un Governo che "lavora al massimo per poter" lo
trovo imbarazzante, per non usare anche parole più grosse! È quasi
vergognoso sentirsi dire che stiamo lavorando al massimo, ma non si
inserisce nell'emendamento nessun parametro, nessuna certezza. Si
sta cercando di utilizzare di nuovo il bel guinzaglio del 2010:
questo è di nuovo un guinzaglio con il bell'anello, e si tengono di
nuovo lì i lavoratori. Lei ha detto che metterete il massimo, ma
quanto? Dieci, quindici, cento, centocinquanta... "dipenderà da".
Iniziamo con l'andare a togliere le cose superflue che ci sono in
questa Regione e le risorse usciranno per i lavoratori, ma non solo
per questi.
Presidente -
Ha chiesto la parola il Consigliere
Gerandin; ne ha facoltà.
Gerandin (GM) -
Visto che qualcuno ha voluto fare
chiarezza sul passato, mi pare corretto riprendere tutti i
passaggi.
Collega Nogara, forse lei ha sbagliato interlocutore, nel senso
che non ero io a decidere nel 2010 di cancellare i cantieri
forestali, ma è qualcuno di questa maggioranza a cui lei ha dato
fiducia entrando in maggioranza; per cui quello che è stato detto
lo riferisca a chi ha scelto nel 2010 di cancellare i cantieri
forestali sulla base dei presupposti che non sto a ripetere, mi
pare che il collega Chatrian li abbia già elencati. Le ricordo che
in quell'occasione, quando ero Presidente del CELVA, ad una
proposta di cancellare i cantieri forestali - e me ne assumo tutta
la responsabilità - abbiamo ragionato all'interno su qual era la
soluzione per poter dare un po' di continuità. Lei sa benissimo che
non sono mai stato un fautore di quelle agenzie o società create
per gestire personale, ma a fronte della possibilità di mandare a
casa del personale forse il male minore era comunque farlo
riassorbire da qualche società. Questo è quanto ci siamo permessi
di dire, ma non è una decisione nostra. Non hanno mai interpellato
il CELVA per vedere se era possibile o meno prorogare i cantieri
forestali o dare un futuro agli stessi. Sinceramente mi pare del
tutto fuori luogo fare riferimento ad una cosa che io personalmente
non ho mai condiviso né come Consigliere, né come Presidente del
CELVA, né come Sindaco.
Sul resto non voglio poi entrare nella polemica, non è
assolutamente interessante perché alla gente non interessa,
sappiamo benissimo tutti da chi vengono prese le decisioni e quelle
che contano. Noi siamo qui a discutere su un qualcosa che alla fine
interessa a pochi, perché se poi chi decide è sempre la stessa
persona o le stesse persone non cambia molto. Mi interessa molto di
più confrontarmi sull'impegno che avete scritto voi: non c'è un
passaggio, che sia uno, sul discorso dell'impegno a reperire
risorse; si dice "se ci saranno", "se le avremo cercheremo di", ma
è un impegno molto aleatorio, è un impegno che impegna senza
impegnare, che non dà alcun tipo di certezza. Io sono molto
preoccupato perché, se è pur vero che ci sono persone più vicine
alla pensione e che necessitano di qualche rassicurazione in più,
non penso che chi è alla vigilia della pensione debba essere più
tutelato dalle 101 giornate rispetto a chi magari mancano 5 o 10
anni alla pensione debba continuare a vivere con 67 giornate o poco
più.
Noi vogliamo che tutti questi lavoratori, proprio perché
disagiati, abbiano un minimo di diritto ad avere una garanzia per
arrivare in famiglia e dire che non lavorano solo tre mesi
all'anno, ma cinque, e che con un po' di disoccupazione magari
riescano a sostenere la famiglia. Io sono convinto che su questo
siamo in linea e ci crediamo; è questa la distinzione, questa non
volontà di prendere un impegno politico preciso, perché poi alla
fine ci facciamo solo un po' più di pubblicità e presentiamo un
emendamento, quando poi sappiamo già, noi che abbiamo fatto un po'
di anni in minoranza insieme e ne abbiamo presentati, che ci viene
detto che non c'è copertura finanziaria, che abbiamo sbagliato ad
imputare, oppure che togliamo a qualcuno per dare a qualcun altro.
Proprio da quell'esperienza che abbiamo vissuto assieme come
minoranza, penso che prenderci adesso l'impegno di reperire le
risorse sia un percorso lineare, chiaro, così non andiamo più a
vedere la primogenitura, se uno è bravo e l'altro non lo è. Questo
disagio che diamo alle famiglie è un problema reale, quindi ci
prendiamo l'impegno e la battaglia va nel senso di quello che
abbiamo portato avanti insieme fino ad oggi.
Presidente -
Ha chiesto la parola il Consigliere
Bertschy; ne ha facoltà.
Bertschy (UVP) -
Credo che come sempre si tenda a
mascherare dietro le parole obiettivi che sono invece molto chiari.
Abbiamo fatto opposizione, ce l'ha ricordato il collega Gerandin,
abbiamo fatto tutti delle esperienze. Dietro a certe mozioni c'è
evidentemente l'interesse dei contenuti ma c'è anche quello più
diretto delle persone da coinvolgere, e a volte si sfiora il
populismo proprio perché non si hanno poi le responsabilità di
allocare le risorse. Ricordando le esperienze bisogna ricordarsele
tutte, anche quando si sapeva che si andava un po' oltre confine;
poi ci si trova a riallocare le risorse, capita di vincere le
elezioni da qualche parte e si comincia a fare i conti con i
cordoni che ci sono, tipo i capitali in questo periodo, quindi si
fa quel che si può.
Io ritengo che fare politica sia la giusta misura di tutto. È
giusto uno stimolo delle opposizioni, forse è giusto anche andare
oltre rispetto a certi toni, anche perché poi tanti di noi oltre a
fare politica sono amici nella vita, certe cose rimangono un po' e
ti portano a fare considerazioni che possono persino dare fastidio,
però qui bisogna essere seri per quello che ci riguarda in questo
momento e dare continuità all'impegno politico che abbiamo assunto
alcuni mesi fa. Noi abbiamo smesso di chiedere e di dire
"vogliamo", quella parola forte, collega Gerandin; noi vogliamo, ma
ci confrontiamo e ci misuriamo con le forze che abbiamo per provare
ad ottenere il massimo per le persone che ci chiedono di
raggiungere dei loro obiettivi. Certo, il giorno che la penseremo
tutti in maniera uguale forse sarà più facile raggiungere obiettivi
per alcune fasce di elettorato o di cittadini bisognosi e non
raggiungerli per altri. La misura qui è data da sette gruppi che
hanno sensibilità diverse, e anche questa discussione mi dà un po'
questa impressione, perché stiamo intervenendo in particolare da
questa parte, però più tardi sentiremo.
Sui forestali si è detto tanto come si è detto tanto su altre
situazioni. Noi crediamo che ad un grosso problema di legge sia
stata data allora una risposta non sufficiente, ma oggi giustamente
guardiamo il 2017 e cerchiamo di migliorare quanto fatto nel 2014.
Voi potrete dire alla fine di questa discussione che avete chiesto
per tutti i 300 lavoratori le 101 giornate e noi saremo quelli che
non ce l'hanno fatta. Quando avremo finito di discutere il
bilancio, vedremo però se la vostra discussione sarà stata inutile
e se la nostra forza sarà stata quella di riuscire a fare il
possibile per dare soddisfazione a più lavoratori e a più famiglie,
perché poi parliamo di "famiglie". Sappiamo bene che soprattutto in
certe zone il problema è ancora più forte, la crisi dell'edilizia
si sta facendo sentire con tutta la sua efficacia, forse ancora più
di altre crisi, e le persone hanno bisogno di risposte, soprattutto
in certi territori.
Mi dispiace che si tenda a squalificare un impegno che non può
essere un impegno economico di bilancio. È un impegno politico, è
una mozione politica, non è una delibera, non è un articolo di
legge del bilancio. Voi avete cercato di sfruttare al massimo la
posizione non avendo poi la responsabilità di riallocare le
risorse, e noi vi rispondiamo dicendo che è un tema portato sul
tavolo della maggioranza in fase di discussione e di alleanza,
riportato puntualmente nel DEFR, come impegno politico, e che oggi
si comincia a lavorare per capire quante risorse avremo. Mi pare
che se c'è tutto questo vuol dire che c'è la continuità del
discorso. Ognuno pesa poi le parole come vuole, collega, ma noi
stiamo cercando di fare il massimo per portare avanti un progetto
per i lavoratori che ne hanno bisogno come per le piccole imprese
edili, i piccoli artigiani, tutte quelle categorie che con la
prossima mozione ritorneremo a mettere in discussione. Chi di noi
non incontra almeno un artigiano alla settimana che ti dice che non
ce la fa più, che non ha più lavoro, che non riesce più ad andare
avanti? Per fortuna, a volte per sfortuna, la Valle d'Aosta è
talmente piccola che le situazioni vengono all'attenzione di tutti.
Facciamo attenzione a fare un lavoro serio nei confronti di tutte
le categorie; se abbiamo risorse per dare risposte, le dobbiamo
dare alle persone che ne hanno più bisogno.
Sono d'accordo con quello che diceva la collega Certan rispetto
al superfluo: dove c'è del superfluo, soprattutto in questo
bilancio che sarà il più difficile perché è l'ultimo attraverso il
quale partecipiamo al risanamento della finanza pubblica, dovremo
fare attenzione a non sprecare delle risorse e a cercare di
arrivare alle persone che ne hanno bisogno. Evitiamo quindi di
dividere come sempre la gente, le persone, le categorie, i
lavoratori tra coloro che sono più bravi e meritevoli di risposte e
coloro ai quali invece non si vogliono dare. L'impegno che ci
prendiamo è serio e l'intenzione di emendare la mozione era per
coinvolgervi, tanto da qui a due mesi sveleremo le carte: o ci
saranno i soldi per dare le risposte e vedremo quali saranno, o non
ci saranno, non è un altarino che può durare tanto tempo. Da qui a
breve le discussioni inizieranno e inizieranno sulle cose ancora
più concrete delle mozioni politiche.
Ringrazio i colleghi di maggioranza per aver accettato la
discussione, per aver fatto un discorso serio per provare ad
emendare questa mozione; speriamo di trovare un po' tutti insieme
la giusta misura per dare una risposta ai lavoratori
idraulico-forestali e a quelli dell'edilizia, come ha raccontato
bene ieri l'Assessore Baccega, e a queste categorie che sono
sicuramente svantaggiate.
Presidente -
Ha chiesto la parola il Consigliere
Guichardaz; ne ha facoltà.
Guichardaz (PD-SIN.VDA) -
Questo tema credo sia molto
delicato, il tema del lavoro è un tema sensibile, così come quello
della ricollocazione dei lavoratori svantaggiati, che tra l'altro
si incrocia in questo caso anche con quello delicatissimo della
tutela del territorio e dell'ambiente. Non dobbiamo dimenticare che
è vero che parliamo di lavoratori svantaggiati, ma parliamo anche
di persone che quotidianamente contribuiscono a mantenere il nostro
territorio, i nostri sentieri, i nostri boschi integri, e quindi
contribuiscono a mantenere uno dei nostri
atout
, uno dei
nostri patrimoni più delicati in buona condizione.
Il nostro gruppo, come è noto, si è sempre speso per il tema dei
cantieri forestali. Il collega Donzel, nella scorsa legislatura,
credo abbia anche fatto, per quanto nei numeri possiamo esprimere,
delle battaglie in questo senso. L'interesse da parte del gruppo
che qui oggi rappresento è sui lavoratori e su questa particolare
categoria, ma è anche sul tema più generale della tutela del
territorio, credo che non ci siano dubbi. Oggi questo è un tema che
ci sentiamo di poter affrontare in maniera assolutamente
tranquilla.
La differenza tra la nostra impegnativa e l'impegnativa
dell'opposizione è stata spiegata molto bene dai colleghi
intervenuti prima di noi. Noi abbiamo fatto posizione lungamente
per molti anni e, come dice bene il collega Bertschy che ha anche
lui esperienze in questo senso, la differenza tra governare il bene
pubblico e governare le risorse e quindi mettere la firma nei
provvedimenti di spesa e nei bilanci da chi fa opposizione è una
differenza che conosciamo molto bene. È normale che chi fa
opposizione giochi un po' al rialzo nel definire le richieste, e
che chi governa abbia comunque la consapevolezza che non può fare
delle promesse ma deve essere con i piedi per terra, per cui ciò
che viene garantito non può essere trasformato in una promessa che
magari non può avere la realizzazione.
Siccome questo tema noi l'abbiamo inserito nel programma
elettorale con il quale ci siamo presentati nel 2013, l'abbiamo
ribadito nel programma di legislatura e nell'accordo del 2015 con
il quale siamo entrati in maggioranza, e l'abbiamo approfondito
ulteriormente e ribadito con i colleghi dell'UVP, è normale e
logico che su questo programma, e quindi su queste indicazioni, il
nostro gruppo, così come i gruppi con i quali abbiamo condiviso la
necessità di attenzionare in modo particolare questo settore, si
siano presi un impegno di tipo politico affinché la soluzione di
questo problema fosse la soluzione il più possibile - è qua la
differenza - ampia. La differenza è sulla disponibilità economica.
Qua noi parliamo di lavoratori svantaggiati, di lavoratori oltre i
45-50 anni nel caso degli uomini, di lavoratori che si avvicinano
all'età della pensione, ma che sono di difficilissima
ricollocazione, spesso sia per il livello di scolarità che per
l'età, età nella quale difficilmente si può essere
ricollocabili.
È naturale che intervenga nel dibattito l'idea
dell'accompagnamento alla pensione per quanto possibile e
ovviamente, nei limiti delle disponibilità - sulle quali poi faremo
dei ragionamenti anche in termini di allocazione - l'attenzione
sarà rivolta anche verso i lavoratori svantaggiati che magari non
sono vicinissimi all'età pensionabile, ma che lavorano comunque in
questo settore. Sono lavoratori di cui comunque la collettività in
qualche modo si prende e si prenderà carico, perché tutte le misure
di sostegno: dal reddito minimo di inclusione, alle misure di
sostegno alla povertà e i vari altri contributi sono comunque
sempre misure che rientrano nell'ambito del bilancio pubblico.
Credo quindi che la preferenza da parte del nostro gruppo e di
tutta la maggioranza sia quella di favorire le politiche di lavoro
attivo più che l'assistenzialismo; il ragionamento va in questo
senso, e aggiungo qualche elemento alla discussione: sicuramente
più che non creare le condizioni affinché ci sia gente che poi
debba ricorrere a forme di sostegno del reddito che comunque
sarebbero investimenti e spesa pubblica a fronte magari di un
nulla, a fronte di un non impegno, in alcuni casi minimo, in altri
fondamentale, perché parliamo di categorie spesso magari provate
anche da un punto di vista fisico. L'età ovviamente non aiuta,
quindi sono categorie che non possono magari essere impegnate in
lavori particolarmente pesanti.
È ovvio che noi non siamo oggi qua a promettere, ma ad assumerci
un impegno politico nero su bianco. Non possiamo pertanto dire 101
ore, avremmo anche potuto dirne 150 o 130, avremmo potuto dare dei
numeri anche noi, ma non possiamo oggi assumerci tali impegni,
perché responsabilmente chi governa si assume quelli di cercare di
soddisfare e di conciliare il più possibile - fermi restando i
ragionamenti che ho fatto prima - l'esigenza di impiegare le
persone in lavori utili alla collettività, con l'esigenza anche
sociale di supportare determinate categorie.
Concludo dicendo che potrebbe sembrare, per coloro come i
colleghi dell'opposizione che hanno la necessità di individuare dei
numeri, di voler individuare dei cancelli precisi con un impegno
flou
, ma a nostro parere questo è tutt'altro che un impegno
flou
, è un impegno scritto nell'accordo di legislatura, è
scritto nel DEFR e noi lo onoreremo anche in sede di bilancio.
Presidente -
Ha chiesto la parola il Consigliere Fabbri;
ne ha facoltà.
Fabbri (UVP) -
Anch'io vorrei fare due piccole
considerazioni su questa discussione che ci ha preso profondamente
tutti, perché riguarda un argomento molto importante che coinvolge
tante persone e tante famiglie, com'è stato ricordato.
Io qui voglio ricordare che nessuno di noi, opposizione e
maggioranza, ci dimentichiamo di questi lavoratori e delle loro
difficoltà. Abbiamo voluto riscrivere l'impegno di questo atto
consiliare, e non è un impegno di comodo, un'ipocrisia o - come
dice il collega Cognetta - un qualcosa con cui rimediare attraverso
un qualcosa di fasullo, assolutamente; è un impegno serio, anche se
inevitabilmente non può essere accompagnato da numeri certi, perché
non possiamo averne. La matematica, come ricordava lei, caro
collega Chatrian, ha dei numeri precisi che in questo momento non
possiamo dare. Questo non preclude però l'impegno che c'è in questa
nostra modifica, un impegno a trovare in qualche modo l'ampliamento
della soluzione di questo problema per questi lavoratori che hanno
bisogno dell'appoggio del Consiglio e dell'amministrazione pubblica
per risolvere i loro problemi. Questo impegno mi sembra che ci sia,
quindi non vedo la difficoltà nell'accettare questo emendamento.
Spero che, assumendo questo impegno da parte del Consiglio, ci sia
poi la possibilità di controllare che venga attuato e in qualche
modo risolto il problema di queste persone, almeno in parte, almeno
per alcune di queste famiglie.
Presidente -
Ha chiesto la parola la Consigliera Morelli;
ne ha facoltà.
Morelli (ALPE) -
Un breve contributo a questa
interessante discussione, tra l'altro fatta con toni mi pare molto
tranquilli. Non vedo il populismo dietro questa discussione, come
invece sosteneva il collega Bertschy; vedo l'impegno di tutti a
cercare soluzioni, sicuramente in modi diversi e da punti di vista
diversi, ad un problema che ci coinvolge tutti. Non sono così
convinta, collega Fabbri, che questo problema abbia preso
profondamente tutti in quest'aula; mi pare che il dibattito si stia
svolgendo molto in questo angolo dell'emiciclo, chiamiamolo
così.
Noi non possiamo condividere il vostro impegno, perché non fissa
alcun parametro, alcun dato preciso. Questo dire "al fine di
garantire al più ampio numero di lavoratori possibile" è
assolutamente vago. Io vedo piuttosto del populismo qui dietro che
non rispetto al nostro impegno, dove noi quanto meno abbiamo
cercato di dire quali sono le persone destinatarie dell'impegno, i
lavoratori svantaggiati di cui al disegno di legge regionale n. 21:
noi abbiamo fatto questa proposta. Come controproposta, invece,
riceviamo un impegno molto buonista; sicuramente ci sono delle
buone intenzioni, ne siamo convinti, anche perché su questo
argomento si gioca molto sulla credibilità della vostra scelta del
passaggio in maggioranza, per cui noi siamo convinti che ce la
metterete tutta per portare a casa dei risultati, e giustamente.
Votare però il vostro impegno per noi sarebbe un atto di fede
assolutamente non serio, non siamo proprio nella condizione di
poterlo fare.
Siamo ancora in discussione generale e, visto che la premessa la
condividiamo tutti, forse potreste trovare una soluzione che vada a
fissare dei parametri, perché io non credo che voi non abbiate
contezza del bilancio: se non ce l'ha la maggioranza contezza del
bilancio, chi la deve avere? Lo saprete fino a che punto si può
arrivare e quindi fino a che punto si possano dare garanzie ai
lavoratori. Questo "ampio numero di lavoratori possibile" per noi
non è assolutamente accettabile. Proviamo invece a scrivere delle
soglie che magari non sono quelle che vi portiamo noi? Però non
possono essere un impegno così, ad agire bene... ma poi sappiamo le
scelte come vengono fatte molto spesso: senza criterio, sulla base
di conoscenze personali. Il discorso del clientelismo credo che in
quest'aula da questa parte l'abbiamo fatto e l'abbiamo condiviso
tutti.
Noi chiediamo che l'impegno sia esplicitato in modo più preciso,
perché anche nel DEFR si fa un passaggio: "mantenimento del
territorio, salvaguardia del paesaggio agrario, cura e mantenimento
dell'assetto idrogeologico forestale, promozione e tutela delle
vocazioni produttive del territorio... la Regione si propone di
consolidare un programma di interventi volti alla manutenzione e
alla realizzazione delle infrastrutture agricolo-forestali", ma
questo non è un impegno puntuale, è un impegno politico, una linea
di indirizzo; però, da qui a dire che nel DEFR è contenuto un
impegno puntuale mi pare che ci sia una differenza.
Se vi è la volontà di arrivare a definire in modo più puntuale
dei criteri, allora forse il discorso può arrivare ad una sintesi,
altrimenti credo proprio che ognuno voterà il suo impegno e non vi
sarà alcun punto di contatto.
Presidente -
Ha chiesto la parola il Consigliere
Borrello; ne ha facoltà.
Borrello (SA) -
Un piccolo contributo perché la tematica
che stiamo trattando in questo momento è molto importante,
soprattutto per gli impatti sui lavoratori rispetto alla
programmazione della loro vita quotidiana e lavorativa. Ho avuto
modo di ascoltare gli interventi dei colleghi che mi hanno
preceduto, ed è emersa la volontà comune di cercare di affrontare
il problema, volontà comune che viene manifestata all'interno di
quest'aula, per quanto riguarda i colleghi dell'opposizione, con un
atto di indirizzo politico, strumento ovviamente opportuno per
quanto riguarda la manifestazione delle vostre istanze.
Con questo emendamento noi vogliamo però sottolineare il fatto
che noi abbiamo già avuto modo, all'interno della maggioranza, di
analizzare questo problema e di dare qualche indirizzo politico
chiaro all'interno del DEFR. Questa proposta di emendamento,
sottoscritta anche dal gruppo che rappresento in questo momento, è
legata essenzialmente a dare un segnale chiaro che c'è la volontà
di andare a risolvere il problema. Tale volontà è però
caratterizzata dalla responsabilità di chi governa, e chi governa
deve fare le valutazioni con il bilancio, con le problematiche
reali legate agli aspetti di carattere finanziario. Da qui noi
abbiamo voluto sottoscrivere questo emendamento, per dare un
segnale chiaro: la volontà è di andare a risolvere la problematica
non tanto per questioni di giochi politici, quanto perché il
problema di questi lavoratori è reale e vi è sensibilità da parte
di tutti i componenti di quest'aula consiliare.
Presidente -
Non ci sono altre richieste di intervento,
quindi dichiaro chiusa la discussione generale. Ha chiesto la
parola l'Assessore Testolin; ne ha facoltà.
Testolin (UV) -
Intervengo in replica perché le
indicazioni emerse in fase di discussione generale, che hanno visto
alcune esplicitazioni e riflessioni condivise da tutta la
maggioranza, rispecchiavano quella che era ed è l'intenzione del
Governo di assumersi un impegno preciso per continuare a sostenere
questo tipo di attività e questo tipo di lavoratori. Sempre
pensando all'interesse dei lavoratori e per trovare delle
soluzioni, in questi anni abbiamo cercato di reperire risorse
importanti per continuare a garantire a tutti i lavoratori che ne
avessero diritto - quindi a tutti gli uomini e alle donne superiori
a una certa età - di poter essere tutelati da un numero di giornate
prefissato. Questa è la serietà oggi espressa da alcuni Consiglieri
di maggioranza, i quali si sono fatti carico di presentare un
emendamento che non vuole essere evasivo, ma serio, per delle
analisi puntuali che in questo momento non possono essere fatte
conti alla mano, perché - ce lo siamo detti nelle riunioni di
maggioranza - le risorse che sarebbero necessarie per garantire ai
330 aventi diritto over 45/over 55 rispetto ai 226 che hanno
aderito a questo piano del 2016 potrebbero effettivamente
rappresentare degli importi troppo elevati per garantire 101
giornate a tutti nel prossimo bilancio. Credo che questo aspetto
possa e debba essere analizzato in fase di costruzione del nuovo
bilancio, conti alla mano, con quelle che saranno le possibilità di
intervento sulle fasce più deboli, quindi quelle più vicine all'età
pensionabile.
Mi permetto in questo frangente di fare un altro tipo di
riflessione: quello che dice il DEFR è importante, perché, oltre
all'aspetto sociale che giustamente ricopre anche questo tipo di
iniziativa, va anche nell'ottica di garantire determinati
interventi sul nostro territorio. Tali interventi vengono garantiti
dall'allestimento di squadre forestali utilizzando la graduatoria
di questi operai forestali, quindi attivando i piani straordinari,
ma anche coinvolgendo tutta una serie di attività gestite dalle
esternalizzazioni come le società, le aziende (principalmente
edili) che, anche loro, per una clausola sociale hanno l'obbligo di
assumere i lavoratori pescando all'interno della graduatoria
riferita alla categoria degli operatori forestali. L'aspetto è
quindi duplice: dare risposte sul territorio e darle con le risorse
che abbiamo.
Lo scorso anno, secondo me, è stata fatta una scelta
lungimirante da parte del Governo regionale, della Presidenza e
dell'Assessorato delle finanze
in primis
: reperire, tramite
mutui specifici, le risorse per attivare i cantieri forestali, il
che ci ha permesso di risparmiare le risorse per continuare ad
attivare le attività di piano straordinario che invece vengono
sostenute direttamente dai fondi del bilancio regionale. Rimango
pertanto su quanto veniva spiegato giustamente prima dal collega
Bertschy: ci dovremo confrontare, ancora per quest'anno, con un
Patto di stabilità importante.
Quello che si vuole dire con il DEFR è che ci sarà la massima
attenzione nel sostenere ancora queste risorse che andranno a
finanziare l'esternalizzazione dei cantieri forestali con
interventi affidati alle ditte, le quali indirettamente portano
comunque un beneficio anche agli operatori del settore forestale,
perché quest'anno sono stati 86-90 gli operai assunti dalle ditte
per due, tre, quattro mesi, a seconda del tipo di attività che
andavano a svolgere, quindi questi vanno ad aggiungersi ai 226
assunti con il piano straordinario. Nel suo concetto il DEFR cerca
di dare una visione complessiva della problematica: da una parte,
dare delle risposte al territorio per il suo mantenimento, per la
sua salvaguardia, per gli interventi richiesti dalle
Amministrazioni comunali e dai consorzi in primis, per la
salvaguardia idrogeologica del nostro territorio e, dall'altra,
dare una garanzia occupazionale ad una categoria assolutamente
importante che bisogna accompagnare con le risorse a disposizione.
Le risorse a disposizione non sono riferite ad un Assessorato o ad
un altro, perché ce lo siamo chiariti, le risorse sono quelle che
tutti ben conosciamo: se si prendono da una parte si spostano
dall'altra, non c'è il giochino delle tre carte in cui dall'altra
si rispostano ad un altro tipo di iniziativa.
La nostra è quindi una scelta di serietà, andremo sicuramente a
garantire quello che ci siamo proposti con questo emendamento, che
è quello di cercare di aumentare le giornate lavorative soprattutto
per le fasce più deboli, ma con una visione complessiva delle
risorse finanziarie a disposizione e delle necessità di queste
persone che andranno ad essere impiegate. L'impegno politico,
quindi, secondo me è tutt'altro che banale, è molto preciso ed è
scritto sia nell'emendamento alla mozione, sia nel DEFR, che ha
voluto essere più onnicomprensivo possibile per cercare di gestire
nel miglior modo le potenzialità di implementazione sia delle
esternalizzazioni che del mantenimento delle opere in gestione
diretta.
Per quanto riguarda la presentazione della mozione, sinceramente
mi dispiace che non ci possa essere una condivisione su questi
principi che sono veramente simili, perché l'idea è quella di
andare a lavorare per agevolare il più possibile l'avvicinamento
alla pensione di tutta una categoria di lavoratori, ma anche quella
di dare risposte sul territorio, che seriamente vogliamo continuare
a dare con le risorse finanziarie che abbiamo a bilancio. La
condivisione sarà comunque precisa e puntuale sugli sviluppi di
questa tematica: ci sarà la presentazione di piani, così come è
avvenuto nelle scorse annualità, e ci saranno risorse destinate a
questo tipo di interventi. Credo che questa sarà la dimostrazione
che ad una scelta politica corrispondano scelte amministrative di
pari grado.
Presidente -
Ha chiesto la parola il Presidente della
Regione; ne ha facoltà.
Rollandin (UV) -
Per chiarire due aspetti che nell'ambito
della discussione forse sono stati sottovalutati. Il primo: il DEFR
è un documento che viene presentato per la prima volta, non è un
documento contabile, ma dà degli indirizzi. Negli indirizzi - come
è stato ricordato da tanti - noi abbiamo ripreso proprio i punti
che fanno parte di un accordo e di una serie di valutazioni fatte a
suo tempo e portate avanti puntualmente con il DEFR, documento che
verrà discusso a breve e che dà le linee per il bilancio. Oggi,
chiaramente, con le modifiche in atto, le cifre in bilancio non
sono ancora ripartite per ogni singolo settore e per ogni singola
voce, perché altrimenti non avrebbe senso il DEFR, che fornisce
delle indicazioni, sei o sette punti che vanno ad inserirsi in modo
più puntuale, tra i quali c'è il tema di cui stiamo parlando. Ho
ascoltato anche le valutazioni sul trovare le soluzioni, le
soluzioni sono esplicitate in questo modo. Io non penso che oggi
sia possibile indicare dei numeri riguardo a valutazioni che devono
essere fatte unicamente con la legge di bilancio, con la legge di
stabilità, non è possibile fare altrimenti! Qualcuno si stupisce
perché non c'è contezza del bilancio, ma il bilancio si sta facendo
tenendo conto delle valutazioni, degli indirizzi approvati da
questo Consiglio e sui riscontri dal punto di vista economico
finanziario che abbiamo: le entrate, le possibilità, le
disponibilità. Alcune discussioni sono ancora in atto, vedi alcune
problematiche nella sanità, perché legate anche a modifiche che in
questo campo stanno avvenendo, per cui se ne discute; stessa cosa
dicasi su altre tematiche, per possibili interventi e modifiche
strutturali che dovranno essere attuati dalle società. È tutto un
insieme di cose che, sicuramente, avrà un impatto molto importante.
Questo era un impegno.
Vorrei anche dire, quando si parla di impegni, che gli impegni
presi sono stati puntualmente garantiti e attivati: quando si è
parlato di un impegno per fare un programma straordinario, abbiamo
presentato la legge; quando per l'agricoltura abbiamo detto che
c'era l'esigenza di provvedere in particolare in questo momento con
un intervento straordinario, abbiamo presentato la variazione e
sono stati messi a disposizione 2 milioni per le mostre, per gli
indirizzi in ambito agricolo. Quando noi abbiamo preso un impegno
qui, l'abbiamo mantenuto. Qui oggi non si poteva che presentare
l'emendamento, è chiarissimo ed è un indirizzo specifico che va
nella direzione auspicata, io immaginavo, da tutti. Mi stupisce che
non si approvi questo emendamento, perché è l'unica cosa che si può
fare oggi. Non possiamo fare delle variazioni di bilancio, non
possiamo indicare dei numeri che devono avere la copertura, perché
non è possibile! Semplicemente non è possibile, quindi è inutile
insistere.
Riguardo a chi menzionava il 2010, vorrei anche ricordare la
discussione avvenuta in quest'aula, quando avevamo chiesto se
c'erano proposte alternative e la proposta alternativa era stata
quella di costituire delle cooperative. Di cooperative ce ne sono
state, dei lavoratori ne hanno costituite, ma non sono state la
soluzione per tutti. L'unica alternativa era stata questa.
Cerchiamo di essere onesti sulla discussione di allora, sulle
prospettive e sulla soluzione che comunque è stata trovata, ma non
perché il problema l'avessimo creato noi, noi non avevamo creato
nessun problema! E non è vero che c'erano alternative, perché
ripeto, in quest'aula è stato discusso e non c'erano alternative.
Sulla base di questo, senza tornare indietro perché non ci aiuta,
credo che la discussione di oggi faccia capire che l'indirizzo
ricordato dai colleghi è chiaro, chiarissimo, e noi su questo
lavoriamo, prima per l'approvazione del DEFR - e questo è
specificato - e poi per la formazione del bilancio.
Sotto questo profilo noi ribadiamo l'intenzione di impegnare le
risorse necessarie per dare una soluzione a questi problemi poiché
- come hanno detto i colleghi - questo ha un risvolto, sì, sociale,
ma anche ambientale, che tutti riconoscono, perché è giusto
ricordarlo: è giusto che ci sia un ritorno. Diceva prima il
Consigliere Nogara che ne avremo bisogno anche per i piani contro
la processionaria; ora non voglio ripetere cose che altri hanno
detto meglio di me, però voglio solo ricordare che su questo tema
noi ci prendiamo l'impegno di mantenere - al di là
dell'approvazione o meno - quanto esplicitato con l'emendamento, lo
faremo comunque. La Consigliera Morelli diceva poi che non abbiamo
specificato quali sono i lavoratori, ma anche noi nell'emendamento
l'abbiamo detto: i lavoratori svantaggiati! Stessa parola, stessa
dizione! Non credo che ci troviamo su piani diversi di lavoro, il
metodo è lo stesso. L'unica cosa impossibile a dire oggi è che
mettiamo 100, 1 milione, 800 mila, ed è la ragione per cui ci siamo
presi l'impegno di andare in quella direzione, che mi sembrava
fosse un passo importante.
Presidente -
Ha chiesto la parola il Consigliere
Chatrian; ne ha facoltà.
Chatrian (ALPE) -
Abbiamo ascoltato attentamente le
parole dell'Assessore e del Presidente; la temperatura aumenta
perché si inizia a parlare di bilancio, ma è giusto che sia così.
Abbiamo dei ruoli diversi, io lo ribadisco soprattutto anche per
chi ci ascolta, perché altrimenti non si capiscono fino in fondo le
discussioni all'interno di quest'aula.
Assessore, noi siamo da sempre contrari al gioco delle tre
carte. Sappiamo che, nel momento in cui si affrontano dei temi, si
tratta il tema in questione e poi c'è quello della visione
generale, altrimenti tutte le volte dovremmo fare una premessa di
mezz'ora; abbiamo fatto dei bilanci in altre sedi e ognuno di noi
ha avuto le sue esperienze. Si parla di un tema, però, e noi
abbiamo cercato a più mani di scrivere questa mozione per
discuterlo; poi è normale che, per quanto riguarda la visione
generale, possiamo far rientrare tutti i settori e tutto il
bilancio regionale della prossima finanziaria 2017/2019.
Presidente Rollandin, quando noi del gruppo facciamo dei
riferimenti sul fatto che non ci fidiamo fino in fondo su certe
mozioni approvate qua è perché abbiamo la prova di mozioni assunte
da questo Consiglio a cui non si è dato corso. Questa è la nostra
opinione, ma neanche tanto, perché se fosse solo un'opinione si
fermerebbe lì, invece è verità: mozioni approvate da questo
Consiglio, in questa legislatura, non hanno trovato attuazione. Lei
lo sa, potrei citarne diverse partendo dalla Casa da gioco e
passando per altri settori per i quali all'interno di questo
Consiglio abbiamo approvato mozioni politiche. Ecco perché per noi
era fondamentale, colleghi di maggioranza, inserire qualche dato
all'interno di questa mozione.
Il Presidente Rollandin ci dice che qui non stiamo parlando di
variazioni di bilancio, ma nessuno lo fa, stiamo parlando del 2017.
Il nostro obiettivo su questo tema sono le persone svantaggiate che
rientrano all'interno di una certa legge; stiamo parlando di un
argomento, non della visione generale del bilancio. Indubbiamente
il Governo sta elaborando, cercando di cucire, di reperire delle
risorse e di mettere in campo nuovi strumenti con le società
partecipate. Tutto vero.
Quello che noi abbiamo cercato di argomentare dalla nostra
posizione con questa mozione - e penso che serva da stimolo anche
per il dibattito della finanziaria - era questo: quest'anno, 2016
(l'Assessore è stato molto chiaro), sono state 226 le persone che
hanno avuto modo di lavorare grazie a questa piattaforma, a questa
legge, a questo aiuto che il Consiglio ha deciso di dare onorando
1,6 milioni di euro circa dal bilancio regionale, 330 erano i
lavoratori potenziali (almeno questi sono gli ordini di grandezza
che ci ha dato l'Assessore).
Noi avremmo gradito anche un'argomentazione da parte vostra,
Consiglieri di maggioranza, non solo una discussione tra ALPE e
UVP, per noi non è sufficiente, collega Nogara; anche se ha cercato
di argomentare l'emendamento, io capisco la sua posizione, mentre
lei capisce la nostra proposta immagino. Se era troppo grande il
numero 101 per mille ragioni, vista la situazione, la criticità, la
visione generale, se l'Amministrazione regionale non poteva onorare
questo per 300 persone, oggi c'era comunque la possibilità di
scrivere qui nero su bianco più 40, più 50 percento rispetto al
2016 di quei 1,6 milioni. Mi sembra di aver ascoltato attentamente
quando lei ha illustrato la posizione del Governo, ora io cerco
solo di argomentare, perché è giusto, altrimenti parliamo lingue
diverse. Noi oggi avremmo voluto scrivere nero su bianco che c'era
un impegno scritto, perché stiamo parlando di risorse, dei nostri
1.000 milioni di euro annui da destinare per il 2017, che su
"questo tema" ci fosse un impegno del Governo regionale a reperire
il 50 percento di risorse in più per tutte le motivazioni e per i
principi che condividiamo: ambiente, sociale, persone svantaggiate,
persone vicine alla pensione. Tutti questi elementi ci facevano
portare ad impegnare il Governo regionale inserendo una valutazione
di natura certa: questo era il nostro obiettivo.
Voi capite perfettamente, anche se i Consiglieri di maggioranza
non sono interessati a questo tema, che non possiamo approvare il
vostro emendamento così com'è stato scritto. Non possiamo dare una
delega in bianco, collega Nogara. Noi vi abbiamo dato la
possibilità di emendare la nostra mozione, ma non c'è stata la
possibilità di inserire nulla all'interno, questo è il motivo per
cui noi non possiamo accettare l'emendamento che ci avete proposto.
Eventualmente si poteva inserire un doppio impegno: il vostro, che
secondo noi era di buon senso, e il nostro, in cui invece c'era un
reperimento vero e concreto con dei numeri per il bilancio
2017.
Presidente -
Ha chiesto la parola il Consigliere
Bertschy; ne ha facoltà.
Bertschy (UVP) -
Fa piacere che abbiamo recuperato i
giusti toni e che si sia parlato nel merito della questione in
maniera corretta, facendo uscire tutti gli elementi. Come dice bene
il collega Chatrian, anche per chi ci ascolta a casa, è giusto
chiarire le questioni.
Non vorrei che passasse il messaggio che se uno non approva una
mozione si ferma tutto e i cantieri della forestale non avranno le
risorse. Noi abbiamo documenti che pilotano le azioni che ci
porteranno al bilancio; il documento è quello del DEFR, alle spalle
del quale c'è un programma di maggioranza di 27 punti che tra
l'altro sono già ripresi nell'accordo precedente con il PD, quindi
ci sono gli impegni verso i cantieri forestali come per tutti gli
altri impegni. Oggi non abbiamo trovato la dizione politica o il
messaggio politico per poter votare insieme un documento, un
ulteriore impegno politico che avrebbe dimostrato l'unione tra
minoranza e maggioranza, maggioranza che comunque sta lavorando in
questa direzione, tant'è che questa discussione la riprenderemo con
le commissioni e in fase di discussione sul bilancio.
La serietà da parte nostra sarà pertanto nel dare continuità e
soprattutto risorse a questo impegno, perché poi senza le risorse
sono tutte parole al vento. Mi sembra corretto sottolineare - come
è stato detto da tutti - che c'è l'interesse per dare una migliore
risposta ad una situazione che pesa su una categoria svantaggiata e
a questo punto noi continueremo. Visto che l'emendamento non viene
accettato sul nostro percorso, la discussione fra i gruppi di
maggioranza sarà nella formulazione della proposta di bilancio,
dove vedremo quante risorse in più riusciremo ad allocare su questo
capitolo e quale tipo di risposta riusciremo a dare.
Presidente -
Ha chiesto la parola il Presidente della
Regione; ne ha facoltà.
Rollandin (UV) -
Per dichiarazione di voto sulla mozione,
visto che, come ha detto adesso il Consigliere Bertschy, c'è questa
situazione, noi ci asterremo.
Vorrei solo specificare, ancora una volta per chiarezza, che
ogni numero corrispondeva ad un finanziamento necessario per
sostenere quell'aumento. Non essendo possibile inserire qui degli
emendamenti finanziari, in quanto non abbiamo la possibilità di
farlo per le ragioni che ho spiegato, è evidente che non abbiamo
potuto indicare delle cifre. Anche quando discuteremo del DEFR, non
parleremo ancora di cifre, voglio anticiparlo, perché il documento
contiene degli indirizzi ben chiari ma non i numeri, che verranno
successivamente riportati nella legge sul bilancio. Non era
possibile, è stato chiesto anche agli uffici competenti e non si
può fare.
Presidente -
Ha chiesto la parola il Consigliere
Gerandin; ne ha facoltà.
Gerandin (GM) -
Presidente Rollandin, io penso che la
risposta per cui noi dobbiamo mantenere quell'impegno della mozione
ce l'abbia data proprio lei. Lei ha detto molto correttamente che
il DEFR non è un documento contabile ma di indirizzo, ed è proprio
questa la motivazione: noi non abbiamo mai detto che il DEFR doveva
contenere delle cifre. Noi abbiamo detto che la nostra mozione, pur
essendo scritta prima, di fatto era in linea con gli indirizzi del
DEFR. Presidente, lei ha perfettamente ragione nel dire che nel
DEFR non possiamo mettere delle cifre perché è un documento di
indirizzo, per cui se l'abbiamo chiesto o se mi sono espresso male
chiedo venia, ma non avevamo intenzione di inserire nulla nel
DEFR.
Seconda considerazione: tra i compiti della minoranza non c'è
quello di presentare alcuna proposta di variazione di bilancio, per
cui la nostra non era una proposta di variazione di bilancio,
poiché non chiedevamo alcun tipo di impegno contabile al momento.
La nostra richiesta era un impegno politico per reperire, in sede
di discussione e di predisposizione di bilancio, delle risorse in
più che noi riteniamo fondamentali per cercare di ovviare ad una
situazione di reale difficoltà. Capiamo anche che probabilmente
l'impegno sui 226 lavoratori attuali rispetto ai 330 potenziali
poteva magari influire in maniera determinante, avrebbe avuto un
impatto sul bilancio regionale, ma ci saremmo accontentati di
condividere magari con voi una percentuale di aumento di queste
risorse; se poi non si arrivava a 101 giornate si poteva metterne
qualcuna in meno.
Lei sa benissimo che se non parliamo prima di queste
problematiche, prima che venga predisposto il bilancio di
previsione, ne parleremmo sempre
a babbo morto
, rischieremmo
davvero di fare populismo. A noi invece sembrava corretto dirlo
prima della predisposizione del bilancio, soprattutto tenuto conto
che è una preoccupazione condivisa, perché mi pare sia questo
quanto è emerso da quest'aula: tutti siamo preoccupati sul numero
minimo di queste giornate, sul fatto che crea disagio alle
famiglie, pertanto se c'è un intento comune è meglio parlarne
prima. Altrimenti qualcuno potrebbe osservare giustamente che, se
lo chiediamo con un emendamento e poi non c'è copertura
finanziaria, non ci sono possibilità di avere risorse disponibili.
Parlarne prima, a nostro parere, era un atto di coerenza, non
populista come qualcuno ha voluto dire. Essendoci una reale
difficoltà, noi chiediamo che ci sia un atto politico di indirizzo.
Sappiamo benissimo che una mozione non impegna in maniera cogente,
soprattutto dal punto di vista contabile: di mozioni che sono state
più o meno interpretate o comunque disattese ce ne sono, però era
un atto importante, dato che si è in fase di predisposizione del
bilancio.
Abbiamo mai detto, Assessore Testolin, che a noi piace fare il
gioco delle tre carte? Mai. Assessore, lei ha detto che al Governo
non piace fare il gioco delle tre carte, ma probabilmente si
ricorda male: quando avete approvato il bilancio di previsione, in
cui il mese dopo con la variazione di Giunta avete tolto 10 milioni
alle pensioni di invalidità per darne 10 in più ai Comuni, è stato
detto in quest'aula che si faceva il gioco delle tre carte,
peraltro confermato dal fatto che in assestamento avete dovuto
recuperare i 10 milioni, sennò da settembre non si pagavano più le
pensioni. Non siamo pertanto noi a sollecitare il gioco delle tre
carte.
Noi vogliamo che a cifre reali corrispondano impegni reali,
soprattutto crediamo che sia quanto mai opportuno essere sensibili
- non solo a parole - alle reali difficoltà che si stanno
incontrando in questo momento sul territorio. Il collega Bertschy
l'ha detto: probabilmente ci sono delle zone della Valle che sono
forse un po' più toccate da queste difficoltà oggettive. Pertanto
noi crediamo che in questo momento un impegno politico, che non è
contabile, che non è una variazione, che non è una modifica del
DEFR, sia quanto meno un atto importante, soprattutto perché
condiviso da quest'aula, poiché a me pare che nessuno si sia
espresso fuori da questa necessità. Nel vostro emendamento non c'è
nulla. Se vogliamo c'è qualche novità, nel senso che rispetto al
DEFR viene identificato che c'è la volontà di aumentare le ore
lavorative, questa novità l'ho letta e la recepisco, ma non c'è
alcun riferimento ad un impegno, seppur politico, di aumentare in
percentuale o quant'altro. Non c'è nessun riferimento ad un
discorso contabile in previsione del bilancio.
Presidente -
Ha chiesto la parola il Consigliere Nogara;
ne ha facoltà.
Nogara (UVP) -
Volevo solo fare due considerazioni sugli
ultimi interventi effettuati in quest'aula. Io non capisco una
cosa, nel senso che con l'emendamento presentato l'atto politico di
indirizzo c'è, non è perché l'abbiamo presentato noi come
maggioranza che non è un atto politico. Voi avete detto che non vi
fidate di quello che si fa, le ragioni le ha spiegate il
Presidente, ma con questo atto politico noi abbiamo voluto
esprimerci in aula dicendo che andiamo in questa direzione. La
discussione che stiamo portando avanti in quest'aula, in questo
momento, è proprio la dimostrazione che se ne vuole parlare prima
del bilancio. Siamo a due mesi dal bilancio, stiamo discutendo da
tre ore su questa cosa, si è preso in quest'aula un impegno
politico che viene espresso con un emendamento, e io penso che più
di così non si possa fare!
Si parla di condivisione: noi abbiamo condiviso, ma potevate
anche voi condividere quanto abbiamo scritto noi, la cosa può
essere da entrambe le parti! Dopo che lo abbiamo messo sul DEFR,
che si è espresso con un atto politico, che si è messo nero su
bianco la volontà che abbiamo, ci chiedete la condivisione con
quanto avete scritto voi... ma potevate averla voi nei nostri
confronti, perché stiamo dicendo le stesse cose! Sembra quasi che
si parli tutti della stessa cosa, si voglia andare tutti nella
stessa direzione, però alla fine non si è d'accordo sul votare gli
emendamenti o le mozioni di uno o dell'altro.
Noi, come gruppo dell'UVP, in questi anni abbiamo portato avanti
fin dall'inizio della legislatura questa battaglia per gli operai
forestali, come con tutta la minoranza; non siamo qui a voler
prendere in giro nessuno, siamo fiduciosi e consapevoli di quello
che è stato scritto in questo emendamento, e siamo sicuri che
quanto scritto verrà portato avanti. Queste sono le nostre
convinzioni, perciò noi saremmo veramente soddisfatti se voi della
minoranza condivideste con noi quanto è stato scritto, perché è una
cosa scritta in onestà e con la volontà di portarla avanti.
Presidente -
Se non ho capito male, non c'è da parte dei
proponenti della mozione l'intenzione di emendare l'impegno. A
questo punto, se non ci sono altre richieste di intervento,
mettiamo in votazione la mozione come è stata presentata.
La votazione è aperta. La votazione è chiusa.
Presenti: 32
Votanti           
: 7
Favorevoli: 7
Astenuti: 25 (Baccega, Bertschy, Bianchi, Borrello, Donzel,
Fabbri, Farcoz, Follien, Fontana, Grosjean, Guichardaz, Isabellon,
La Torre, Lanièce, Marguerettaz, Marquis, Nogara, Péaquin, Perron,
Restano, Rollandin, Rosset, Testolin, Viérin Laurent, Viérin
Marco)
Il Consiglio non approva.
