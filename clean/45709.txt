Classificazione
ASSISTENZA SOCIALE
ISTRUZIONE PUBBLICA



Oggetto del Consiglio n. 2364 del 20 aprile 2023 - Resoconto
OGGETTO N. 2364/XVI - Interpellanza: "Azioni volte a tutelare
in ambito scolastico un alunno oggetto di lesioni e
minacce".
Bertin (Presidente) -
Alla presenza di 30 Consiglieri
riprendiamo l'ordine del giorno. Punto n. 42. Considerata la
caratteristica dell'interpellanza, vi invito a non fare riferimento
a persone o a fatti riconducibili a persone, altrimenti lo
trattiamo a porte chiuse. Ha chiesto la parola il consigliere
Manfrin, ne ha facoltà
Manfrin (LEGA VDA) -
Ovviamente, come di consueto, non
faremo alcun nome, riassumeremo brevemente i fatti che si sono
svolti ma penso che siano stati riportati dagli organi di
informazione. Come sappiamo infatti il 6 febbraio è stata
condannata a quattro mesi una bidella che è stata ritenuta
responsabile di aver usato violenza nei confronti di uno studente.
Io ho avuto modo di parlare con la famiglia di questo studente e
posso riportare il fatto: a seguito di queste azioni questo
studente, che ovviamente non è neanche maggiorenne, è sia finito in
Pronto Soccorso, sia purtroppo ha dovuto far ricorso allo psicologo
e quindi sicuramente l'azione che è stata posta non è stata certo
leggera nei suoi confronti. Le azioni che purtroppo si sono svolte
sono state precedute da alcuni segnali che erano stati in un certo
senso trasmessi da parte della famiglia, cioè già alcune avvisaglie
di una certa acrimonia, di una certa idiosincrasia personale erano
state manifestate da parte della persona nei confronti dello
studente, la famiglia aveva segnalato ben cinque giorni prima che
accadesse il tutto che c'era stato un comportamento ingiurioso di
questa bidella nei confronti dello studente e la scuola aveva
risposto che avrebbe preso provvedimenti ma evidentemente così non
è stato. Cinque giorni dopo avveniva l'aggressione, il padre,
sconvolto ovviamente, avvisava la scuola che non sarebbe potuto
arrivare perché era al lavoro e la scuola gli rispondeva che non
c'era bisogno che arrivasse perché avevano preso i dovuti
provvedimenti e comunicato tutto, così diceva la
mail
che è
stata inviata, ma poi nessun provvedimento è seguito, se non
appunto la denuncia che ha dovuto fare la famiglia. Alla fine di
tutto questo quindi un'aggressione, un percorso di soccorso
sanitario e un percorso anche psicologico a cui lo studente ha
dovuto sottoporsi, studente peraltro che è un DSA, per cui
sicuramente è una situazione ancora aggravata da questa condizione,
questo studente a un certo punto alla fine del provvedimento si è
ritrovato però la stessa bidella all'interno dello stesso plesso
scolastico. Certo, dice lui e sostiene la famiglia, l'hanno
spostata, non è più direttamente a contatto con la classe ma si
incontrano sempre, tant'è vero che pare che - così era riportato
sugli organi di informazione e così mi è stato riportato da parte
della famiglia - è stato minacciato di morte nel caso in cui ci
fossero delle conseguenze nei confronti di questa persona. Il
problema qual è? Il problema è che ci troviamo con un'unità di
personale che si è resa responsabile di violenze - e questo è
accertato ovviamente da una sentenza - nei confronti di uno
studente e quest'unità di personale rimane nello stesso plesso
scolastico. Ora, io ritengo che sarebbe assolutamente necessario
che perlomeno non dico si procedesse a verificare se questa persona
ha le competenze e le capacità per poter svolgere il suo ruolo,
perché evidentemente una persona che lavora a contatto con gli
studenti e si rende responsabile di violenze nei confronti degli
studenti non so quale attitudine abbia a svolgere il suo ruolo, ma
perlomeno che questa persona non debba incontrare più questo
studente e perlomeno che venga spostata di plesso... forse questo
sembrerebbe il minimo sindacale.
Riteniamo quindi che, a fronte di questi gravissimi fatti, un
approfondimento sia assolutamente necessario e quello che chiediamo
con quest'interpellanza è se l'Amministrazione sia a conoscenza dei
fatti summenzionati, per quale motivo la bidella sia tornata in
servizio presso lo stesso Istituto scolastico in cui lavorava al
momento della denuncia e quali azioni si intendano mettere in campo
per permettere all'alunno, oggetto di lesioni e minacce, di poter
frequentare la scuola nella massima serenità.
Presidente -
Risponde il Presidente della Regione.
Testolin (UV) -
Rispondo ai quesiti posti dal collega
Manfrin, personalmente non ero a conoscenza dei fatti richiamati
nell'interpellanza, ragion per cui ho chiesto informazioni al
Dipartimento personale e alla Sovrintendenza agli studi. I fatti in
questione si sono verificati a fine del 2021 e, come avviene in
questi casi, hanno dato origine a due procedimenti: uno
disciplinare e uno penale, indipendenti l'uno dall'altro. Il
procedimento disciplinare, gestito dall'Ufficio procedimenti
disciplinari del Dipartimento personale, si è concluso con
l'applicazione della sanzione della sospensione dal servizio e
dalla retribuzione di due mesi e cinque giorni. Nell'ambito del
procedimento era stata acquisita agli atti la richiesta formulata
dal Pubblico Ministero al Giudice per le indagini preliminari di
emissione di un decreto penale di condanna alla sola pena
pecuniaria della multa. Il procedimento penale ha seguito un altro
percorso, arrivando, a seguito di patteggiamento, all'applicazione
della pena di 4 mesi e 20 giorni di reclusione, pena
contestualmente sospesa, e non quindi a una pena di 4 anni, come
riportato probabilmente nell'interpellanza. Ricapitolando il
procedimento disciplinare si è concluso il 10 settembre 2022 prima
del procedimento penale, la cui sentenza è stata emessa il 27
gennaio 2023. La sentenza non è stata portata a conoscenza
dell'Amministrazione regionale, né dell'Istituzione scolastica
interessata, che, sulla base di quanto a sua conoscenza, ha
comunque destinato la bidella a un'area diversa rispetto a quella
frequentata dallo studente. Infine la dirigente scolastica, sentita
per le vie brevi, ha comunicato che dopo il rientro in servizio
della bidella nessuna segnalazione di nuovi episodi è stata fatta
in nessuna forma né ai docenti, né alla dirigente stessa.
Per rispondere puntualmente alla domanda più importante, la
terza, va intanto detto che sarebbe bene che fatti di questo genere
venissero immediatamente portati a conoscenza dei soggetti
competenti, nel caso specifico la dirigente scolastica, a maggior
ragione se si verificano nuovamente. Certo è comprensibile che
ritrovare nell'ambito della scuola la persona condannata possa
causare diffidenza verso il sistema in generale e non si intende
certo sminuire il ruolo anche del Consigliere, ma proprio per
questo un contatto diretto, per esempio, con la dirigente
scolastica da parte della famiglia e del suo legale avrebbe
permesso di chiarire più rapidamente il problema nell'interesse
comune della soluzione dello stesso.
L'Amministrazione regionale ora ha acquisito la sentenza e su
questa base saranno valutate, di concerto con la stessa dirigente
scolastica, le misure possibili per risolvere la situazione in
maniera definitiva.
Presidente -
Per la replica, la parola al consigliere
Manfrin.
Manfrin (LEGA VDA) -
Innanzitutto mi scuso per il refuso,
perché ovviamente la condanna è di 4 mesi e 20 giorni e non 4 anni
come è stato correttamente riportato, è un errore materiale che ho
fatto ricopiando la parte relativa all'informativa rispetto alla
condanna.
Detto questo, da quello che la famiglia mi ha riferito, gli
incontri e anche le minacce che sono state formulate ai danni del
ragazzo, che è anche minorenne, che è uno studente che ha peraltro
dei voti altissimi e che, come ho riportato, è appunto un DSA e un
ADHD, sono stati però segnalati. Da quanto mi riporta la famiglia,
quindi questi atteggiamenti sono stati riportati, sono stati
segnalati e non vi è stato un intervento.
Adesso lei dice giustamente, prendendo la responsabilità, che
sarà impegno dell'Amministrazione verificare quello che è accaduto
e che la sentenza non era stata consegnata, quindi voi avevate
notizia semplicemente rispetto a una pena pecuniaria e non al
resto, adesso avete preso atto della sentenza e che c'è un
procedimento di verifica che si vedrà concludere con delle scelte
che verranno fatte in ordine proprio alla permanenza, spero e mi
auguro, della bidella in questione all'interno dello stesso plesso
scolastico, mi auguro che perlomeno una rimozione rispetto a quel
plesso possa essere possibile per poter garantire in serenità un
percorso anche all'alunno in maniera che non debba trovarsi di
fronte la persona che lo ha aggredito e anche ingiuriato.
Io la ringrazio per la risposta, ovviamente ci auguriamo che
questo processo non duri dei tempi biblici ma sia rapido, anche
perché credo che con una sentenza in mano le cose siano abbastanza
chiare, quindi ci aspettiamo che a brevissimo giro di posta si
possa procedere a fare delle scelte migliori per proteggere il
ragazzo.
