Classificazione
ISTRUZIONE PUBBLICA
Università



Oggetto del Consiglio n. 3429 del 20 marzo 2024 - Resoconto
OGGETTO N. 3429/XVI - Interpellanza: "Stato dell'arte dei
lavori della sede della Nuova Università della Valle
d'Aosta".
Bertin (Presidente) -
Punto n. 24. Il consigliere Lavy
illustra l'interpellanza.
Lavy (LEGA VDA) -
Mi ricordo, quando frequentavo
l'Università, che con i miei compagni scherzavo sulla possibilità
che un giorno avremmo magari potuto presenziare a una lezione nella
nuova sede, qua si parlava della triennale. Passata la triennale,
passata la magistrale, ora sono qua e la sede non è ancora aperta,
sperando che apra per il prossimo anno accademico. Sappiamo che i
tempi si sono allungati un bel po', ultimamente anche a causa della
dotazione tecnologica, perché nei progetti iniziali si prevedevano
le lavagne LIM, tecnologia che ormai è superata da un bel po',
quindi giustamente si è dovuto provvedere a una sorta di
rinnovamento tecnologico della strumentazione della nuova
serie.
La storia un po' la conosciamo, nel progetto originario erano
previsti ben undici laboratori, un'aula magna, cinque sale
riunioni, una sala biblioteca dotata di cinque aule studio, una
libreria universitaria, un centro multimediale attrezzato, un'aula
per le associazioni studentesche, uno spazio informativo dedicato,
quarantasei uffici per il Corpo docenti, trentanove uffici
amministrativi, una caffetteria addirittura, gli spazi di deposito
e archivio, centrali tecnologiche, in più uno studentato di 4.600
metri quadrati, circa cento posti letto, una palestra, un'area
sportiva, duecentoventisette posti auto, trecento posti fra moto e
biciclette. Di quel progetto rimane un lotto che è un pochino un
simbolo di una volontà di
grandeur
che si aveva e che
tuttora anche in parte si ha,
grandeur
che però ad oggi è
decaduta e decadente. Perché dico questo? Perché se si guarda un
po' da lontano, se si va di fronte alla facciata, quella tutta
strana, la si può vedere solamente da lontano dietro a delle reti
di protezione perché non si ha accesso all'area di cantiere, si può
vedere che praticamente, soprattutto sull'ingresso a sinistra, sui
tamponamenti esterni, che ricoprono le strutture in cemento,
sembrano esserci delle grandi macchie scure sul bianco di questi
tamponamenti e di queste coperture.
Ora, è vero che questa è una struttura che si ispira a un
ghiacciaio - e negli ultimi anni abbiamo visto i nostri ghiacciai
molto più scuri, perché lo strato superficiale della neve si
scioglieva e quindi faceva trasparire un po' di più l'essere scuro
del ghiaccio sotto -, però qui credo che a livello di realismo
stiamo andando un pochino troppo oltre, proprio perché il
design
originario prevedeva il bianco, l'azzurro ma se
sembrano esserci delle macchie nere, magari significa che ci sono
delle infiltrazioni e in una struttura che non è ancora stata
inaugurata sarebbe grave avere già delle infiltrazioni e, nel caso
in cui ci fossero, di chi è la responsabilità? Di chi ha progettato
l'opera? Di chi ha fatto i lavori? Della Regione? Dell'Università?
È una domanda che pongo in quest'interpellanza, insieme anche alla
questione dei collaudi, per esempio, degli ascensori, perché mi è
stato riferito che un ascensore esterno, per esempio, non abbia
superato il collaudo, però qui con quest'interpellanza si vuole
capire un po' di più: 1) se è confermato che nel prossimo anno
accademico sarà aperta questa nuova sede dell'Università; 2) se
effettivamente ci sono delle infiltrazioni o meno, di chi è la
responsabilità nel caso ci fossero e anche la questione del
collaudo degli ascensori. È un'interpellanza che serve per fare
chiarezza, sperando che tutte le questioni che pongo sulle
infiltrazioni e mancati collaudi siano delle segnalazioni non vere,
perché altrimenti sarebbe alquanto grave.
Presidente -
Risponde l'assessore Jean-Pierre
Guichardaz.
Guichardaz J. (FP-PD) -
La risposta l'abbiamo formulata
ovviamente grazie ai contributi pervenuti da diversi soggetti,
quindi dall'UNI VDA, dai servizi dell'Assessorato del collega
Sapinet, da SIV, abbiamo fatto un po' una raccolta perché serve
anche a me per avere poi un quadro aggiornato.
"A che punto siano i lavori o quali siano le intenzioni riguardo
all'effettiva apertura della nuova sede": in data 13 dicembre 2023
l'Amministrazione regionale ha assegnato in comodato d'uso gratuito
il nuovo polo universitario all'Università della Valle d'Aosta. Con
delibera del Consiglio dell'Università n. 71/2023, è stata
perfezionata l'aggiudicazione definitiva a RTI Adicom S.r.l. - ISET
S.r.l., per la fornitura chiavi in mano delle dotazioni
tecnologiche informatiche necessarie all'entrata in funzione del
nuovo polo universitario. In data 29 gennaio 2024 è stato firmato
il contratto con la sopracitata RTI e sono stati avviati i lavori
di fornitura e posa in opera. Il cronoprogramma, da quello che mi
viene riferito, prevede la piena operatività delle dotazioni entro
il mese di luglio 2024 e attualmente mi riferiscono che non si
rilevano particolari criticità o ritardi nell'esecuzione, a
eccezione del potenziale ritardo ai piani meno 1 e meno 2
nell'ipotesi di mancata tempestiva risoluzione dei problemi di
infiltrazione di acqua di cui poi le farò sapere. L'Ateneo comunque
sta mettendo in campo tutte le proprie risorse al fine di rendere
fruibili gli spazi per l'avvio del nuovo anno accademico.
Lei chiede: "se siano state riscontrate infiltrazioni d'acqua in
parti dell'edificio e quali siano gli eventuali danni". In
relazione al secondo quesito, SIV ha comunicato che sono state
riscontrate infiltrazioni d'acqua prontamente segnalate
dall'Università della Valle d'Aosta in data 7 marzo scorso. In
particolare trattasi di infiltrazione di acqua al piano meno 1,
lato est dell'edificio, di un trafilamento di acqua lungo il
cavidotto di accesso dei cavi Deval al piano meno 1 lato sud-est,
di un accumulo/trafilamento d'acqua sul cono di luce nord e poi di
infiltrazioni lungo la tromba dell'ascensore n. 1.
Per quanto concerne le infiltrazioni di acqua al piano meno 1
lato est dell'edificio, si segnala che tali venute di acqua non si
erano mai verificate prima per quanto noto, pertanto è stato
eseguito un sopralluogo in data 13 marzo dai tecnici SIV
congiuntamente ai tecnici dell'impresa realizzatrice, al fine di
condurre l'indagine e le opportune valutazioni. Le risultanze di
tale sopralluogo - mi riferiscono - hanno evidenziato che trattasi
di perdite provenienti da alcune tubazioni, non dipendenti in
questo caso dalle condizioni meteorologiche. L'impresa quindi - mi
dicono - interverrà prontamente per la risoluzione di tali
problematiche.
Per quanto riguarda il punto B, cioè un trafilamento d'acqua
lungo il cavidotto di accesso dei cavi Deval al piano meno 1 lato
sud est, il trafilamento saltuario di un paio di cavidotti su circa
nove presenti era già stato ipotizzato ma mai constatato
direttamente. Per la risoluzione di tale problematica, è stato
deciso di interpellare Deval per definire la soluzione più efficace
per eliminare il trafilamento, circostanza che potrebbe dover
interessare forse anche un intervento su un pozzetto di derivazione
esterna al lotto di intervento di proprietà, questa sì, della
società distributrice elettrica.
In ogni caso il saltuario trafilamento di acqua di cui trattasi
interessa, e non può che interessare, un cavedio esterno al
perimetro della cabina elettrica situata al piano meno 1
dell'edificio.
Per quanto riguarda il punto C, cioè un accumulo/trafilamento di
acqua sul cono di luce nord, la situazione è stata trattata anche
nell'ambito della relazione di collaudo che ha evidenziato come la
struttura, pur presentando effettivamente dei ristagni di acqua in
prossimità della scala nord, sia stata realizzata "secondo le
previsioni progettuali e che l'eliminazione della problematica sia
da trattare nella fase di esercizio dell'immobile. Trattasi di
acque che piovono direttamente sulla porzione a cielo libero del
cono di luce e di acque che percolano lungo il profilo fortemente
curvo della facciata, per poi ricadere nei camminamenti e su alcune
porzioni di controsoffitto esterno presente. Allo stato si possono
configurare quindi interventi correttivi". SIV ha già fornito la
propria disponibilità a coordinare interventi puntuali nel senso
appena menzionato. Relativamente alle infiltrazioni lungo la tromba
dell'ascensore n. 1, nel corso del sopralluogo si è concordato di
interpellare la ditta manutentrice al fine di aprire il vano
ascensore per verificare le griglie di areazione dalle quali
potrebbe potenzialmente prodursi l'infiltrazione dell'acqua
piovana.
Punto 3: "se tutti gli ascensori della struttura abbiano
superato i collaudi". Relativamente all'ultimo punto, nel ricordare
che nella struttura vi sono quattro ascensori e un montacarichi, si
riassume di seguito l'iter per utilizzare gli ascensori nei
seguenti quattro punti: a) installazione ascensore; b) collaudo
interno della ditta che ha installato l'ascensore; c) emissione
della certificazione UE dell'installatore. Non viene rilasciato
nessun documento denominato "Collaudo" poiché fa fede la
dichiarazione UE che non viene emessa senza il collaudo interno; d)
con la dichiarazione UE, unita al contratto di manutenzione che fa
il gestore con una ditta specializzata, dove sono indicate anche le
visite ispettive periodiche, sempre il gestore chiede al Comune il
numero di matricola con il quale poi è possibile avviare gli
impianti. I punti a), b) e c) li assolve la ditta installatrice,
quindi la stazione appaltante, certificazioni già consegnate al
gestore, mentre il punto d) è a carico del gestore.
Relativamente ai punti a), b) e c), installazione, collaudo,
emissione di certificazione UE, si segnala che gli stessi sono
stati assolti dalla stazione appaltante, mentre, per quanto
riguarda il punto d), cioè la dichiarazione UE unita al contratto
di manutenzione dove sono indicate anche le visite ispettive,
eccetera, il gestore ha già provveduto a richiedere e ottenere
l'immatricolazione di tre dei quattro ascensori presenti nella
struttura che quindi sono già in esercizio. In merito all'ascensore
esterno, si è in attesa della messa in esercizio conseguente alla
pratica d'immatricolazione in quanto su tale impianto è necessario
provvedere alla posa di una pensilina a copertura dello stesso.
Presidente -
Per la replica, la parola al consigliere
Lavy.
Lavy (LEGA VDA) -
Grazie Assessore per la risposta. Il
quadro è abbastanza negativo perché, per carità, per quanto
riguarda le infiltrazioni che non sono dovute alla struttura ma
sono dovute per cause terze, lì non si può fare niente, ma se
effettivamente ci sono delle infiltrazioni nella struttura, qua
stiamo parlando di un problema e in effetti è stato detto che ci
sono degli interventi correttivi da fare. Io veramente da questo
lato sono alquanto stupito in negativo, poi chi magari conosce
meglio le tecniche costruttive poteva già immaginare che un tipo di
costruzione del genere, con tutti questi pannelli tramezzati dal
silicone, nel tempo e con il tempo possono avere tutta una serie di
infiltrazioni e sappiamo benissimo tutti che tutti quei pezzi, o
almeno una gran parte di essi, sono dei pezzi unici, quindi per
sostituirli è molto complesso. Questo è veramente un qualcosa di
preoccupante, di certo non è colpa sua, Assessore, la colpa è di
qualcun altro, però abbiamo già subito un calvario nella
costruzione di questa nuova sede, ora molto probabilmente ne
subiremo un altro nella manutenzione, perché se con una sede non
ancora inaugurata abbiamo già questi problemi, immagino da qui a
dieci anni cosa dobbiamo fare, cioè la ributtiamo giù e la
rifacciamo, perché appunto la situazione - e qui basta vederla da
fuori - è molto preoccupante. Se l'intento è di rendere questa
struttura simile a un ghiacciaio, credo che l'intento sia stato
raggiunto, non vorrei però che la similitudine con un ghiacciaio si
abbia con quello del Planpincieux, perché quello sta venendo giù.
Mi auguro che la sede dell'Università non cada come quel
ghiacciaio.
