Classificazione
TRASPORTI E VIABILITÀ



Oggetto del Consiglio n. 2977 del 23 novembre 2023 - Resoconto
OGGETTO N. 2977/XVI - Interpellanza: "Approvazione dello
studio tecnico-economico di approfondimento sull'ipotesi di
realizzazione di un sistema Tram-Treno Aosta -Pré-Saint-Didier -
Courmayeur".
Bertin (Presidente) -
Numero 46. Consigliere Marquis ne
ha facoltà.
Marquis (FI) -
Avevo presentato quest'iniziativa
preliminarmente alla discussione del DEFR e poi siamo andati a
discutere in parte sullo stesso argomento.
Dico "In parte" perché, in realtà, l'interpellanza si propone
due fini: uno è quello di esprimersi sul progetto che è stato
predisposto e presentato relativamente all'iniziativa del
Tram-Treno Aosta-Courmayeur, e in seconda battuta è di richiedere
al Governo regionale quali sono i costi che sono stati sostenuti
sinora a livello di studi e di progettualità in relazione a
quest'argomento.
In realtà la vicenda nasce, in estrema sintesi, nel 2018, quando
è stato affidato un primo incarico professionale per fare una
verifica di quelle che fossero le possibilità di collegamento tra
Aosta e Courmayeur ed erano emerse quattro o cinque possibili
soluzioni. Dopodiché, una volta individuata la soluzione che
sarebbe stata più efficiente sotto il profilo tecnico-economico,
quella del Tram-Treno, è stato conferito un incarico per sviluppare
quest'iniziativa.
L'incarico ha prodotto uno studio che è stato consegnato già
nello scorso mese di luglio-agosto 2023 e l'obiettivo è quello,
credo, di porre con estrema chiarezza una decisione su
quest'argomento che ha generato sicuramente tante aspettative
nell'opinione pubblica, perché è da anni che si parla di
quest'iniziativa; è un'iniziativa che è stata incastonata a livello
legislativo con meticolosità, dopodiché è stata sviluppata con
tutta una serie di altri strumenti, attraverso altre iniziative
nell'ambito normativo di accordi con RFI e quant'altro, quindi si
ritiene che sia arrivato il momento - al di là di dar corso
all'impegnativa dell'ordine del giorno che è stato presentato in
Consiglio, condiviso con il Governo regionale - di arrivare il
prima possibile a definire una posizione.
Credo che, al di là della forma, comunque la posizione vada
espressa nella sostanza e ci siano già tutti gli elementi per poter
dire che quest'iniziativa non avrà, almeno per quanto ci riguarda,
nessun seguito.
Credo che bisogna non illudere l'opinione pubblica su degli
argomenti così delicati che si possa avere delle aspettative
rispetto a quest'argomento, dove si parla di 500 milioni di euro
d'investimento allo stato attuale, poi si sa che non siamo neanche
ad un livello preliminare di progettazione. Abbiamo vissuto già
l'esperienza dell'Ospedale dove da una fase progettuale ad un'altra
abbiamo dovuto aggiungere qualche mese fa 60 milioni di euro,
quindi è verosimile che dei dati che sono riferiti a degli studi
che non sono neanche degli studi progettuali, portino non dico a
raddoppiare il costo di un investimento previsto in questa fase ma
che poco ci mancherà eventualmente se venisse preso in
considerazione.
Pertanto l'obiettivo di quest'interpellanza è soprattutto di
capire quali sono i costi che sono stati sostenuti sinora.
Presidente -
Risponde l'assessore Bertschy, ne ha
facoltà.
Bertschy (AV-VdA Unie) -
Come giustamente ha ricordato,
il tema è già stato trattato, magari non in maniera così netta
durante la discussione del DEFR e quindi viene riproposto con
l'interpellanza che comunque era già stata presentata.
Per quanto riguarda il tema e le risposte che andrò ad
illustrarle, sono ovviamente risposte che non possono essere
definitive, come è corretto che lo sia, perché il documento è stato
inviato, tra l'altro abbiamo cercato, per migliorare anche la
nostra comunicazione - e ringrazio tutti i gruppi al riguardo - di
dare alla stampa un documento sintetico per poterlo comunque
comunicare alla popolazione ed evitare quello che è successo molte
volte in passato: la rincorsa ai documenti e la difficoltà poi
anche a una corretta informazione.
Abbiamo in questo caso cercato di migliorare quello che deve
essere anche un rapporto più costruito nell'informazione di dossier
così importanti.
La prima domanda, "Se è intenzione del Governo regionale di
approvare lo studio": è bene ricordare che gli approfondimenti
svolti dai due raggruppamenti citati nell'interpellanza hanno
fornito gli elementi tecnici ed economici atti a consentire al
Governo di effettuare le proprie valutazioni in rapporto ai
costi-benefici prima di addivenire a una decisione.
Gli elementi di approfondimento risultanti dallo studio
contribuiscono a definire in questa fase di discussione - sia
politica che tecnica del documento che porteremo all'attenzione del
Consiglio regionale - il Piano regionale dei trasporti e servono
per valutare tutti questi aspetti e poter fare una scelta da
proporre alla discussione.
Non c'è una necessità da parte nostra di approvare lo studio ma
proprio la scelta sul Piano regionale dei trasporti indicherà quali
sono le nostre valutazioni.
Non c'è problema ad anticipare che i costi che sono risultati da
questo studio (i costi in termini d'investimento ma anche quelli
gestionali e di manutenzione) ci fanno dire che non è questa la
strada da inseguire per il futuro, bisogna essere abbastanza
chiari, ma per tutta una serie di aspetti che attengono proprio
all'importanza che questo studio comunque ha avuto nel definire
tutti gli elementi necessari per fare delle valutazioni
politiche.
La domanda n. 2, "Quali costi sono stati sostenuti a oggi in
relazione agli studi preliminari commissionati dai due
raggruppamenti citati nella premessa": per quanto riguarda lo
studio preliminare delle ipotesi alternative per il collegamento
mediante il trasporto collettivo tra Pré-Saint-Didier e Courmayeur,
a estensione del servizio d'elaborazione al Piano regionale dei
trasporti, con il provvedimento dirigenziale n. 7169/2018 sono
stati impegnati euro 35.990 in favore del raggruppamento TPS, AIRIS
S.r.l., gruppo CLAS, l'importo è stato interamente liquidato tra il
2019 e il 2020.
Per ciò che concerne l'affidamento del servizio relativo alla
realizzazione di uno studio tecnico economico di approfondimento
sull'ipotesi di realizzare un sistema TRAM-TRENO Aosta -
Pré-Saint-Didier - Courmayeur, con il provvedimento dirigenziale
4952/2021 è stata impegnata la somma di euro 60.024 in favore del
raggruppamento Citec Italia e Sertec.
A oggi sono state liquidate somme per complessivi euro 53.751,
la somma residuale di euro 6272 verrà liquidata a seguito del
perfezionamento della verifica di conformità, come previsto
dall'articolo 102 del Decreto legislativo 50/2016.
Nella premessa si citano i 26 milioni ed è opportuno precisare
che la stima di oltre 26 milioni citata nell'interpellanza non è il
contenuto principale della fase 2 dello studio, che invece aveva
per oggetto una serie di analisi per valutare la sostenibilità
dell'investimento. La stima dei 26 milioni è piuttosto uno degli
elementi forniti con la bozza di capitolato per l'eventuale avvio
della fase di progettazione vera e propria.
Lo studio d'approfondimento è servito per capire se valga la
pena di realizzare l'opera prima di svilupparne la
progettazione.
Credo che la conclusione della mia interpellanza sta nella
premessa e tutte queste informazioni ci sono servite in questa fase
pressoché quasi definitiva delle valutazioni sul Piano regionale
dei trasporti per dire che questa possibilità d'investimenti
sull'infrastruttura è una possibilità che noi riteniamo molto,
molto costosa e non al passo con le scelte che vogliamo fare.
Presidente -
Consigliere Marquis a lei la parola.
Marquis (FI) -
Grazie, Assessore, per la risposta che ha
fornito, è stata sicuramente una risposta politica dove
sostanzialmente è stata messa, al di là della forma, la parola
"Fine" su quest'iniziativa.
Riteniamo che le risorse investite sono delle risorse
importanti, a queste bisogna anche aggiungere mi pare, se non vado
errato, le somme che sono state integrate alla società che redige
il Piano dei trasporti, per valutare questo tipo di soluzione.
Se non vado errato, salvo errori e omissioni, sono già stati
spesi a oggi circa 130 mila euro per fare queste valutazioni.
Mi permetto anch'io una battuta, a conclusione, e dico che
questo, purtroppo, è un percorso che ci ha portato la Sinistra, la
Sinistra ha condizionato questa spesa perché sostanzialmente ci ha
portati su una strada per arrivare a queste conclusioni;
conclusioni che il collega Marguerettaz, che l'aveva preceduta
molti anni fa nella gestione di quest'importante incarico, era già
arrivato senza fare degli studi.
Ritengo che questi sono stati soldi spesi al vento e che
potevano essere messi a disposizione sicuramente per altre
iniziative a favore dei Valdostani in difficoltà perché il collega
Marguerettaz già una decina di anni fa ci aveva detto
sull'argomento, senza aver fatto nessuno studio, che forse era
meglio dotare di una Panda tutti i Valdostani.
Al di là di quella battuta, credo che oggi, con i prezzi che ci
sono stati forniti, possiamo parlare di una Mercedes, perché è
sicuramente un'ipotesi che è lontanissima dalla sostenibilità
tecnico economica.
Per quanto mi riguarda, credo che non ci sarebbe stata la
necessità di fare questi studi per arrivare a questa
conclusione.
