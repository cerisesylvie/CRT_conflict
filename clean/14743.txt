Classificazione
ENERGIA
Risparmio energetico e fonti alternative


Resoconto integrale del dibattito dell'aula
Oggetto del Consiglio n. 1179 del 22 febbraio 1995 - Resoconto
SEDUTA ANTIMERIDIANA DEL 22 FEBBRAIO 1995
OGGETTO N. 1179/X Riapertura della centrale nucleare di
Creys-Malville. (Interpellanze)
Interpellanza Viste le notizie sulla riattivazione della
centrale nucleare di Creys-Melville senza una preventiva
consultazione delle Regioni e delle amministrazioni comunali
italiane confinanti;
Considerato che il Consiglio regionale del Piemonte ha già
espresso la sua forte preoccupazione per questa possibilità,
preoccupazione espressa ultimamente anche da varie amministrazioni
comunali valdostane;
il sottoscritto Consigliere regionale
Interpella
il Presidente della Giunta regionale per sapere:
- quali provvedimenti la Giunta regionale ha preso o intende
prendere nei confronti del Governo italiano e quello francese con
l'obiettivo della chiusura della centrale suddetta, visto il
potenziale pericolo che la popolazione valdostana correrebbe in
caso di incidente che si verifichi nella centrale stessa.
F.to: Chiarello
Interpellanza Visto gli articoli apparsi sui quotidiani
nazionali e locali inerenti il pericolo nucleare costituito dalla
centrale Crey-Malville;
Visto la denuncia del Consiglio regionale del Piemonte e di vari
enti locali;
Considerato l'importanza che il problema riveste sulla salute
dei cittadini;
Il sottoscritto Consigliere regionale
Interpella
la Giunta regionale per conoscere:
1) se il govemo regionale condivide il pericolo che incombe
anche sulla Valle d'Aosta;
2) quali iniziative intende intraprendere al riguardo.
F.to: Viérin M.
Presidente Ha chiesto la parola il Consigliere Chiarello.
Chiarello (RC) Sono contento che sia stata presentata,
contemporaneamente alla mia, un'altra interpellanza sullo stesso
argomento.
Io per principio sono antinuclearista, però non penso che tutti
quelli che sono preoccupati in questo momento siano
antinuclearisti. Questa centrale di Creys-Malville penso preoccupi
anche quelli che sono per il nucleare, dal momento che la centrale
ha avuto un susseguirsi di incidenti interni che per fortuna non
sono più pesanti di quello che sono stati; non si sa ancora come
sia la struttura del nucleo, si ha paura di crepe.
Dopo aver presentato l'interpellanza, ho visto che anche un
comune della Valle d'Aosta si è preoccupato di questa centrale;
penso che più si va avanti e più ci faccia paura. Il Consiglio
della Regione Piemonte ha approvato un ordine del giorno che invita
quella Giunta a fare tutto quanto è nelle facoltà della regione per
far sì che la centrale rimanga chiusa.
Quello che mi viene da dire è: non aspettiamo che si verifichi
un incidente grave, per dire si poteva fare qualcosa dopo; in
questo campo voglio solo fare una nota. Lo scorso Consiglio ho
fatto un'interpellanza sull'oleodotto SNAM, in questi giorni ho
visto che la SNAM sta scoprendo il tubo in diversi punti della
Bassa Valle, probabilmente per capire cosa sia successo. Adesso,
dopo che è stato rimesso il petrolio all'interno di questo tubo, si
stanno facendo dei sondaggi perché non si è molto sicuri delle
condizioni di questo tubo. Il tubo della SNAM ha fatto dei danni e
potrebbe fare dei danni che sono limitati; abbiamo l'esempio di
Chernobyl per poter immaginare i danni che potrebbe fare la
centrale di Creys-Malville.
E' mia intenzione presentare prima della fine del Consiglio un
ordine del giorno, che inviti la Giunta a fare tutti i passi
possibili; ma prima voglio sentire la risposta che mi verrà
data.
Presidente Ha chiesto la parola il Vicepresidente Viérin
Marco.
Viérin M. (PpVA) Condivido l'illustrazione del Consigliere
Chiarello, ma vorrei aggiungere qualcos'altro.
Mi pare molto strano che questa Giunta non abbia adottato alcun
provvedimento al riguardo, anche perché persone attualmente in
Giunta, in passato, hanno fatto fuoco e fiamme su questo problema.
Questo mi induce a pensare che qualcosa non funzioni, o che ci sia
qualcosa di strano.
Oltretutto ho cercato l'ordine del giorno approvato dal
Consiglio regionale del Piemonte, cosa che poteva fare benissimo
anche la Giunta ed eventualmente portarlo al dibattito di questo
Consiglio. Mi riservo di parlare con Chiarello per formulare oggi,
o la prossima seduta del Consiglio, una mozione che riguardi
l'argomento.
Presidente Ha chiesto la parola l'Assessore all'ambiente,
territorio e trasporti, Riccarand.
Riccarand (VA) La Giunta regionale condivide le preoccupazioni
che sono state espresse dagli interpellanti rispetto alla centrale
nucleare di Creys-Malville, che è una centrale nucleare diversa da
quelle tradizionali. Si tratta di un surgeneratore che funziona a
plutonio, una sostanza estremamente nociva, di cui bastano pochi
grammi per provocare il cancro; nel cuore del Superphoenix ci sono
(secondo le stime che sono note) dalle 5 alle 7 tonnellate di
plutonio, quindi si tratta di un impianto estremamente pericoloso,
anche perché diversamente dagli altri impianti tradizionali
nucleari l'impianto di Creys-Malville per le sue caratteristiche
particolari è esposto al rischio di esplosioni, quindi di
disseminazione di sostanze molto pericolose nell'arco di centinaia
di chilometri. Aosta e la Valle d'Aosta è nell'area a rischio,
perché dista circa 200 km in linea d'aria dalla zona della
centrale.
Il Consiglio regionale in realtà si è occupato di questo
problema già nelle precedenti legislature, ha già preso posizioni
chiedendo la chiusura e la non riattivazione di questo impianto;
credo che più volte il Consiglio si è espresso in questo senso.
Del resto la vicenda del Superphoenix da quando è stata
attivata, cioè dal primo gennaio 1986 in poi, è stata costellata da
incidenti, per fortuna mai drammatici, comunque ripetuti, che hanno
dimostrato la pericolosità dell'impianto, nel senso che
diversamente da quello che si diceva sulla sicurezza dell'impianto,
questi incidenti - che hanno determinato poi la chiusura in più
fasi della centrale - hanno dimostrato che questa sicurezza non era
acquisita.
In particolare l'impianto ha funzionato dal 1° gennaio 1986 fino
al luglio 1990 con alcune interruzioni, poi dal luglio 1990 è
iniziato un lungo blocco del funzionamento della centrale che si è
protratto fino all'estate del 1994, perché sono stati rilevati
diversi inconvenienti che hanno reso necessari notevoli interventi
sull'impianto, ed è stata necessaria un'inchiesta approfondita da
parte delle autorità governative francesi, prima di poter
autorizzare la riapertura dell'impianto, avvenuta nel mese di
agosto 1994, con una produzione notevolmente ridotta, con un
funzionamento del 30 percento rispetto a quelle che erano le
potenzialità dell'impianto.
Quando nell'estate scorsa le autorità francesi hanno deciso di
riattivare l'impianto, da parte della Giunta regionale sono state
assunte alcune iniziative ben precise.
In data 24 agosto 1994 il Presidente della Giunta regionale ha
inviato una lettera al Presidente dell'ENEL, in quanto l'ENEL
partecipa alla società che gestisce l'impianto del Superphoenix,
chiedendo una serie di chiarimenti ed esprimendo la preoccupazione
rispetto alla situazione del Superphoenix. Lettera a cui è stato
risposto il 19 settembre 1994 da parte del Presidente dell'ENEL
Viezzoli con una risposta interlocutoria, come è tipico da parte di
questi organismi.
Abbiamo preso contatti anche con la Regione Piemonte per
concordare posizioni comuni e con un comitato che raggruppa a
livello internazionale i movimenti che si oppongono al
Superphoenix, ovvero il Comitato "Les Européens contre le
Superphoenix", che ha sede a Ginevra e con cui esiste uno scambio
regolare di informazioni, in modo da coordinare le iniziative.
Non solo, siccome avevamo un'occasione ben precisa di incontro
con i responsabili dell'ambiente francese, svizzero, italiano, e
quindi con i tre ministri che hanno una competenza importante
rispetto alla vicenda della centrale, e l'appuntamento è
rappresentato dall'incontro dei tre ministri che si è svolto a
novembre 1994 a Ginevra, nel cui ambito si collocava anche la
conferenza dell'Espace du Mont Blanc, in quell'occasione, in
rappresentanza della Giunta regionale, ho posto esplicitamente al
Ministro francese Barnier, ed anche ai ministri italiano e svizzero
in secondo piano, il problema delle preoccupazioni che abbiamo
rispetto al funzionamento del Superphoenix e la necessità che ci
sia un intervento di modificazione rispetto agli indirizzi di
politica energetica in questa direzione, da parte dei tre governi,
in particolare da parte del Governo francese.
Il Ministro francese dell'ambiente in quella occasione mi
rispose prendendo atto delle preoccupazioni espresse, sottolineando
che comunque la centrale era stata rimessa in funzione con un
funzionamento estremamente ridotto e che comunque nelle intenzioni
del Governo francese vi era quella di andare ad una riconversione
dell'impianto di Creys-Malville, trasformandolo da un impianto
surgeneratore ad un impianto di tipo diverso, di utilizzazione di
scorie nucleari, ma abbandonando l'impostazione inizialmente data
al progetto. Questo è l'orientamento che sta assumendo il Governo
francese.
Dopo quell'incontro c'è stato però un fatto nuovo: il 26
dicembre 1994 l'impianto di Creys-Malville è stato nuovamente
fermato, perché si è verificata una fuga di vapore. L'interruzione
dell'attività dal 26 dicembre prosegue ancora oggi e, in base alle
informazioni che abbiamo, fino all'estate non è prevista la
riattivazione dell'impianto, perché è necessario procedere alla
sostituzione di alcuni scambiatori di calore ed altre parti
abbastanza delicate.
Quindi fino alla prossima estate l'impianto non sarà in funzione
neanche in forma ridotta, per cui esiste una situazione che in
questo momento non presenta elementi di rischio rispetto
all'attività produttiva. Esiste però un problema di rischio, legato
magari a fatti remoti, ed è il problema di rischi sismici; in
Giappone abbiamo visto che si è verificato un terremoto di estrema
potenza. Ora l'impianto di Creys-Malville anche fermo è pericoloso,
proprio per il suo contenuto di plutonio.
Il problema va affrontato e non è facilmente risolvibile perché
le sostanze contaminanti presenti in quell'impianto sono notevoli,
ma il primo obiettivo è sicuramente quello di ottenere uno stop
definitivo dell'utilizzazione dell'impianto come impianto nucleare
surgeneratore che funziona a plutonio e che produce nuovo plutonio.
In questo senso sembra che stiano orientandosi anche le autorità
francesi; del resto questo impianto ha dimostrato di non essere
redditizio perché è continuamente fermo ed ha dei costi enormi.
Credo che anche nei confronti dell'ENEL dobbiamo chiedere che
non ci siano ulteriori impegni finanziari, che da parte del Governo
italiano ci sia una uscita da questo progetto. Ritengo che nei mesi
che abbiamo di fronte vadano prese iniziative a livello
istituzionale, a livello di cittadini che possono aderire anche
individualmente, o come forze politiche, a questo Comitato "Les
Européens contre le Superphoenix", che vada fatto tutto lo sforzo,
e la Giunta è impegnata in questo senso, per chiedere la
disattivazione definitiva dell'impianto, la sua riconversione e la
messa in sicurezza di un sito che presenta un quantitativo di
sostanze pericolose, che può essere sempre una fonte di rischio per
la Valle d'Aosta.
Presidente Ha chiesto la parola il Consigliere Chiarello.
Chiarello (RC) L'interpellanza è stata ben accettata
dall'Assessore, vedo che siamo in sintonia, non avevo dubbi che
questo pericolo interessasse tutti, saremmo incoscienti se non ci
interessasse. Però penso che in questo senso è utile un ordine del
giorno che dica che tutto il Consiglio è solidale con la Giunta,
anzi la invita a fare questi passi.
Presidente Ha chiesto la parola il Vicepresidente Viérin
Marco.
Viérin M. (PpVA) L'Assessore ha ripercorso alcune date
importanti per la Giunta, espressamente la lettera all'ENEL del 24
agosto, lettera che ha avuto una risposta interlocutoria. Questi
sono i dubbi che mi vengono, e cioè che queste risposte
interlocutorie alla fine non portino a risolvere il problema.
Quanto ai contatti con il Piemonte per assumere una posizione
comune, questo mi sta bene, direi che sia proprio questa la strada
perché l'unione fa la forza, come pure con il Comitato francese.
Però, in merito a questo incontro del novembre 1994 con i tre
ministri che hanno ribadito ed hanno anche condiviso una certa
pericolosità di questo impianto, poi è successo che l'impianto è
stato rimesso in funzione a regime ridotto. E guarda caso, anche se
messo in funzione a regime ridotto, il 24 dicembre 1994 si è
fermato per l'ennesima volta, e quindi neanche a regime ridotto dà
garanzie di sicurezza. Sappiamo bene che un'esplosione o un guasto
di questa centrale non crea il problema solo dei 200 km limitrofi,
ma crea problemi di più vasta intensità.
L'Assessore mi dice che fino all'estate prossima non funzionerà
l'impianto neppure a regime ridotto; direi che però non dobbiamo
perdere questi mesi da qui all'estate per riprendere il problema.
Qui bisogna approvare un documento, che va inviato sia al Comitato
francese che al Consiglio regionale del Piemonte, ma anche al
Consiglio regionale della Lombardia, perché anche questa Regione è
interessata tanto quanto noi, e quindi prodigarsi in questi mesi
per riuscire, tramite il Governo italiano, a far sì che l'ENEL non
continui con gli investimenti in questa società. Oltretutto,
ascoltando la relazione dell'Assessore e seguendo il documento
approvato dalla Regione Piemonte, ho visto che le premesse sono
pressoché identiche, quindi sarebbe bene se nel pomeriggio si
riuscisse a stendere un documento in comune, in modo da impegnare
la Giunta ad attivarsi in maniera decisa, con la piena fiducia di
tutto il Consiglio. Penso che non ci siano Consiglieri che si
tirano indietro nel dare questo impegno alla Giunta.
Quindi confido nella pausa pomeridiana per sentirci e per
proporre un documento da far votare al Consiglio.
