Classificazione
ENERGIA
Risparmio energetico e fonti alternative


Resoconto integrale del dibattito dell'aula
Oggetto del Consiglio n. 3146 del 3 aprile 2003 - Resoconto
OGGETTO N. 3146/XI Approvazione del piano energetico ambientale
relativo alle catene energetiche stazionarie, elaborato dalla
Finaosta S.p.A. in esecuzione delle deliberazioni n. 2407 in data
1° luglio 2002 e n. 5161 in data 30 dicembre 2002.
Deliberazione Il Consiglio
Vista la legge 9 gennaio 1991, n. 10 (Norme per l'attuazione del
Piano energetico nazionale in materia di uso razionale
dell'energia, di risparmio energetico e di sviluppo delle fonti
rinnovabili di energia), che all'articolo 5 prevede che le regioni
predispongano un piano relativo all'uso delle fonti rinnovabili di
energia;
Richiamata la precedente deliberazione della Giunta regionale n.
4120 in data 20 settembre 1996, concernente l'approvazione del
progetto di Piano energetico regionale elaborato da Finaosta S.p.A.
e l'affido alla stessa Società, ai sensi dell'articolo 5 della
legge regionale 28 giugno 1982, n. 16, dell'incarico per la
redazione del Piano medesimo, integrato da un piano di utilizzo
delle acque a scopo idroelettrico;
Richiamata la propria deliberazione n. 3126/X in data 14 aprile
1998, concernente l'approvazione del Piano energetico
regionale;
Richiamata la precedente deliberazione della Giunta regionale n.
2407 in data 1° luglio 2002, relativa all'affido alla Finaosta
S.p.A., ai sensi dell'articolo 5 della legge regionale n. 16/1982,
dell'incarico per la redazione di uno studio finalizzato
all'aggiornamento del Piano energetico regionale;
Ricordato che in data 11 novembre 2002 ha favorevolmente
esaminato le risultanze del bilancio energetico regionale,
sottoposte dalla stessa Finaosta S.p.A. a parziale evasione
dell'incarico affidato con la menzionata deliberazione n.
2407/2002;
Richiamata la deliberazione della Giunta regionale n. 5161 in
data 30 dicembre 2002, in merito all'integrazione - con proroga del
termine al 31 gennaio 2003 - dell'incarico affidato con la citata
deliberazione n. 2407/2002, ai fini della redazione di un Piano
energetico ambientale relativo alle catene energetiche stazionarie,
incentrato sulle problematiche affrontate in sede di elaborazione
dello studio di cui sopra;
Considerato che gli elaborati preliminari per la redazione del
Piano energetico ambientale sono stati esaminati in via informale
dal Comitato tecnico per l'ambiente, il quale ha ritenuto che il
documento di cui si tratta non ricade tra gli strumenti di
pianificazione da sottoporre a procedura di valutazione
dell'impatto ambientale, come risulta dalla nota prot. n. 26961 in
data 4 dicembre 2002;
Richiamata la deliberazione della Giunta regionale n. 5116 in
data 30 dicembre 2002, concernente l'approvazione del bilancio di
gestione della Regione per il triennio 2003/2005, con attribuzione
alle strutture dirigenziali di quote di bilancio e degli obiettivi
gestionali correlati e di disposizioni applicative;
Visto il parere favorevole rilasciato dal Direttore della
Direzione energia dell'Assessorato dell'Industria, Artigianato ed
Energia, ai sensi del combinato disposto degli articoli 13, comma
1, lettera e) e 59, comma 2 della legge regionale 23 ottobre 1995,
n. 45, sulla legittimità della presente deliberazione;
Visto il parere della IV Commissione consiliare permanente;
Delibera
di approvare il Piano energetico ambientale relativo alle catene
energetiche stazionarie - allegato al presente atto - elaborato
dalla Finaosta S.p.A. ad evasione dell'incarico affidato con le
deliberazioni della Giunta regionale n. 2407 in data 1° luglio 2002
e n. 5161 in data 30 dicembre 2002, dando atto che il Piano
medesimo costituisce documento di pianificazione energetico rivolto
a:
1) aggiornare ed approfondire i contenuti del Piano energetico
regionale, di cui all'articolo 5 della legge n. 10/1991, approvato
dal Consiglio regionale con deliberazione n. 3126/X del 14 aprile
1998;
2) stabilire i criteri preliminari per l'applicazione dei
decreti ministeriali 24 aprile 2001, relativi all'individuazione
degli obiettivi quantitativi, rispettivamente, per l'incremento
dell'efficienza energetica negli usi finali, ai sensi del decreto
legislativo n. 79/1999, e per il risparmio energetico e lo sviluppo
delle fonti rinnovabili, ai sensi del decreto legislativo n.
164/2000;
3) individuare gli obiettivi di pianificazione energetica
regionale conformi alle indicazioni contenute nel protocollo
d'intesa per il coordinamento delle politiche finalizzate alla
riduzione delle emissioni dei gas-serra nell'atmosfera,
sottoscritto a Torino, il 5 giugno 2001, dalla Valle d'Aosta
congiuntamente alle altre regioni.
Allegato
(Omissis)
Président
La parole à l'Assesseur à l'industrie, à
l'artisanat et à l'énergie, Ferraris.
Ferraris (GV-DS-PSE)
Il piano energetico ambientale viene
dopo il piano che questo Consiglio aveva votato nel 1998; allora si
trattava di un piano energetico e non di un piano energetico
ambientale come in questo caso, e credo che allora - e io mi auguro
anche oggi - i piani votati dal Consiglio regionale avevano avuto
degli elementi anticipatori rispetto alle politiche che poi si sono
sviluppate a livello nazionale. Vorrei ricordare gli interventi per
quanto riguarda il ramo relativo al settore idroelettrico, ma anche
gli interventi relativi al finanziamento del risparmio energetico e
delle fonti rinnovabili, quindi le parti del piano che andavano
espressamente nella direzione di una salvaguardia e di una difesa
dell'ambiente.
Ora, essendo a una riedizione del piano, ci muoviamo all'interno
di un modello consolidato, abbiamo dei dati consolidati per quanto
riguarda il bilancio energetico, è stata realizzata una
pianificazione che ha portato importanti risultati - su questo
tornerò dopo - ma gli obiettivi che si volevano raggiungere con il
piano del 1998 intendevano andare verso una maggiore autonomia
energetica della Valle, volta ad uno sviluppo economico, alla
qualità della vita e, di conseguenza, alla salvaguardia
dell'ambiente, alla riduzione delle emissioni inquinanti
incentivando le fonti rinnovabili, il risparmio energetico e ad
intervenire in questo settore cercando di razionalizzare e ridurre
l'impatto delle infrastrutture energetiche sul territorio.
Uno degli effetti di questo piano, sicuramente rilevante, è
quello relativo all'acquisizione del ramo di azienda ENEL. Come
sapete, la Regione ha acquisito, tramite "CVA", 30 centrali ENEL
per una producibilità di 2960 gigawatt anno, ed è proprietaria del
49 percento della società di distribuzione DEVAL: questa operazione
è stata fatta con dei ritorni finanziari che sono tutti a favore
della Regione, oltre che ritorni in termini di sostegno
dell'economia regionale, che poi illustrerò. Dal punto di vista
delle entrate e sborsi della cosiddetta "operazione ENEL", nel 2001
abbiamo avuto delle entrate per 42.787.000 € e, nel momento in cui
in quell'anno non sono state pagate rate di ammortamento
dell'emissione delle obbligazioni, queste entrate sono state
totali, quindi ai 42 milioni di entrate non hanno corrisposto
spese.
Nel 2002 le entrate sono state di 71.083.000 € a fronte di una
rata di 41.813.000 € con una differenza positiva di 29.269.000 €.
Se sommiamo questi due anni, abbiamo che la differenza cumulativa
2001-2002 è di 72.057.000 €; se lo trasformiamo in miliardi, ci
rendiamo conto di cosa abbia significato questo tipo di operazione.
Tenete conto che il "trend" è positivo per il 2003 e, qualora venga
approvato il disegno di legge "Marzano" sul riordino del sistema
elettrico nazionale, con la sottrazione al settore idroelettrico
dei costi aggiuntivi che non competono a tale settore, i risultati
tenderanno ulteriormente a migliorare. Questa operazione ha
consentito un altro dato: la possibilità per 52 imprese valdostane
di avere delle riduzioni significative del costo dell'energia
elettrica, una riduzione intorno al 15 percento del costo del kwh e
la possibilità, a partire dal 1° maggio di quest'anno, di
consentire queste facilitazioni ad altre 300 aziende, perché a
partire da questa data le aziende che consumano più di 100mila
kwh/anno diventano clienti idonei, quindi possono utilizzare
direttamente l'energia prodotta da "CVA" senza doversi risolvere
alle società di distribuzione.
Tenete conto che qualora venga approvato dal Parlamento il
disegno di legge "Marzano", la soglia scenderebbe a 50mila kwh e
questo vorrebbe dire per altre 400 imprese valdostane poter avere
dei costi energetici favorevoli. Da questo punto di vista credo che
tale tipo di operazione, prevista nel piano approvato dal Consiglio
regionale del 1993, abbia dato dei risultati positivi; intanto,
perché questa risorsa favorisce lo sviluppo delle imprese riducendo
i costi dell'energia, che sono una componente significativa dei
costi dell'azienda, e poi perché dà la possibilità alla Regione di
controllare un settore molto delicato: quello delle centrali
elettriche e delle dighe. Direi quindi che la Regione si è mossa
per far sì che un patrimonio regionale, quello delle acque, fosse
adeguatamente valorizzato.
Oggi si tratta di affrontare una situazione diversa, basata sul
raggiungimento di obiettivi significativi, ma si tratta senza
dubbio di andare avanti; da qui la necessità di tenere conto delle
tendenze in atto: prima fra tutte, la necessità di adeguare il
sistema energetico regionale alle indicazioni del "protocollo di
Kyoto" del 1997, recepito con legge nazionale n. 120/2002,
protocollo che definisce precisi obiettivi di riduzione delle
emissioni di gas in atmosfera e prevede che, per quanto riguarda
l'Italia, entro il 2012 le emissioni di gas-serra in atmosfera
debbano ridursi dell'8 percento rispetto alle emissioni del 1990.
Sulla base del "protocollo di Kyoto", è stato raggiunto un
protocollo di intesa Stato-Regioni nel luglio 1991 che impegna le
regioni ad operare per la riduzione dei gas-serra e per
l'elaborazione di piani energetici regionali ambientali, che
dovevano essere realizzati entro la fine dello scorso anno.
Si è ulteriormente proceduto sul piano della liberalizzazione
del mercato elettrico, sulla base delle direttive dell'Unione
europea del 1999, dei decreti legislativi "Bersani" e "Letta", che
hanno determinato la liberalizzazione rispettivamente nel settore
dell'energia elettrica e nel settore del gas. Ci troviamo di fronte
anche a modifiche delle norme costituzionali: in particolare, il
titolo V della Costituzione è stato modificato dalla legge
costituzionale n. 3/2001 e stabilisce che, per quanto riguarda
produzione, trasporto e distribuzione di energia, queste diventano
materie di legislazione concorrente fra Stato e Regione. Proprio
sulla base degli impegni assunti dalla Regione e degli impegni
sottoscritti anche in sede di protocollo intesa Stato-Regioni, il
Consiglio dovrà oggi affrontare la questione relativa al piano
energetico ambientale regionale. Vorrei sottolineare come la Valle
d'Aosta oggi sia la prima Regione, a livello nazionale, che porta
all'approvazione del Consiglio questo piano, anche se altre regioni
stanno lavorando in questa direzione. Il piano si basa su un esame
del sistema energetico valdostano, un sistema che è caratterizzato
da un fabbisogno di 4300 gigawatt/h all'anno e da un "surplus"
elettrico di 1975 gigawatt anno, fabbisogno che è caratterizzato da
un forte import di combustibili liquidi e gassosi.
Per quanto riguarda i consumi, in Valle d'Aosta questi sono
divisi a metà: 50 percento sono consumi di tipo civile e 50
percento consumi industriali. Rispetto ai consumi nazionali abbiamo
un maggior consumo di combustibili nel settore dei trasporti (40
percento in Valle, 33 percento in Italia), un maggior consumo nel
terziario (17 percento in Valle, circa il 10 percento in Italia),
un consumo sulla media nazionale per quanto riguarda l'uso
residenziale (20 percento in Valle, 22 percento a livello
nazionale). Nel settore industriale invece i consumi sono molto più
bassi (21 percento in Valle, 31 percento in Italia) e c'è un
consumo più basso anche in agricoltura (0,5 percento in Valle, 2,7
percento in Italia).
Ora quali sono gli obiettivi del piano a fronte di questi dati?
Innanzitutto il rispetto dei protocolli internazionali relativi
alla salvaguardia dell'ecosistema; si punta alla promozione delle
fonti rinnovabili e anche alle interconnessioni delle catene
energetiche, cosa che attualmente non c'è. In Valle d'Aosta,
abbiamo infatti le catene energetiche che sono separate, abbiamo
catene energetiche che vengono fatte con combustibili liquidi,
altre con combustibili gassosi, la catena idroelettrica, le
biomasse, ma non c'è interconnessione fra queste catene. Obiettivo
del piano è quello di avere una forte attenzione all'impatto
ambientale e, contemporaneamente, far sì che si mantenga un buon
livello dello sviluppo economico e soprattutto che si consolidi la
produzione del settore idroelettrico, tenuto conto di alcuni
elementi, quali: l'evoluzione del sistema elettrico, sia dal punto
di vista tecnologico, sia dal punto di vista dei consumi; la
necessità di realizzare interventi che vedano il coinvolgimento sia
di soggetti privati che pubblici; la necessità di valutare
l'impatto dei singoli interventi di razionalizzazione, e quindi
valutare sul piano dei costi e dei benefici quali interventi fare,
che vadano nella direzione del risparmio energetico e della difesa
dell'ambiente. Quali sono gli interventi previsti da questo piano?
Li ricordo in estrema sintesi, sono quelli di incentivare le fonti
rinnovabili, quindi gli impianti solari e la biomassa, la
realizzazione di impianti idraulici competitivi, la realizzazione
di impianti mini-idraulici - quelli con potenza inferiore a 1
megawatt -, l'incentivazione del risparmio sugli usi finali,
l'incentivazione degli impianti a pompa di calore, l'incentivazione
e lo sviluppo degli impianti cogenerativi. Quali sono i risultati
che ci si attende da questo tipo di iniziative? Innanzitutto
ottenere una riduzione del carico combustivo locale. Di
conseguenza, si dovrà puntare alla riqualificazione dei
combustibili, ad esempio passare dall'olio combustibile al gas -
che ha minori emissioni di gas-serra -, e l'obiettivo che ci si
pone è una diminuzione del biossido di carbonio del 16 percento
rispetto al 1990; tenete conto che l'obiettivo previsto a livello
nazionale è dell'8 percento. Questo si riferisce alle catene
energetiche stazionarie. È ovvio che vogliamo ottenere tali
risultati anche con il mantenimento o il leggero incremento dei
livelli di consumo idroelettrico.
Il piano poi dettaglia - e io non entrerò nel merito sicuramente
- sulle azioni e sugli strumenti: quindi, per privilegiare ad
esempio il solare termico è necessario fare delle agevolazioni di
carattere finanziario, è necessario anche fare delle iniziative di
formazione, delle campagne di informazione, realizzare
progetti-pilota, così vengono indicati per quanto riguarda il
fotovoltaico, la biomassa, la cogenerazione, le pompe di calore,
quali sono gli strumenti e quali sono le azioni che devono essere
fatte a supporto di questi strumenti.
Un'altra questione che affronta il piano è relativa ai
sovraccosti perché passare da forme di energia pulita comporta dei
sovraccosti precisi di euro-gigawatt/h. Sulla base di una
previsione di spesa di 12 milioni di euro nei 12 anni si è
calcolato quali possono essere le priorità e gli interventi che
hanno un maggior impatto dal punto di vista del miglioramento
ambientale e con un costo compatibile con i miglioramenti che si
vogliono realizzare. Per fare un esempio paradossale, se dovessimo
pensare di utilizzare energia solo prodotta dal solare, avremmo
costi enormi con producibilità molto basse, però è vero che in
alcune situazioni la produzione di energia fotovoltaica è una
condizione importante e utile. Si indica qual è il potenziale di
ogni tipo di intervento, qual è l'efficacia e si indicano delle
priorità: ad esempio, la cogenerazione che passi da degli impianti
di riscaldamento, dall'utilizzo dell'olio o del gasolio al gas
naturale, è una priorità di primo grado; le pompe di calore, che
sempre per il riscaldamento sostituiscano impianti ad olio
combustibile, lo stesso; lo stesso per quanto riguarda il
rafforzamento dell'idroelettrico e del solare. Indubbiamente una
cogenerazione che trasformi un impianto di riscaldamento a gas
naturale a un impianto di cogenerazione a gas naturale ha una
priorità di secondo livello. C'è comunque un'indicazione di quali
devono essere le priorità sulla base dell'efficacia dell'intervento
di miglioramento e di razionalizzazione energetica ambientale, e
poi c'è anche un'ipotesi di come allocare questi 12 milioni di
euro. Non sto a dire quanto c'è in tabella, ma indubbiamente c'è
un'indicazione di come individuare gli interventi che devono essere
finanziati: quelli dell'idroelettrico di piccola taglia, le
biomasse, le pompe di calore, la cogenerazione.
La cogenerazione è il settore che ha la priorità anche
finanziaria maggiore, in quanto è prevista una spesa intorno ai 4,5
milioni di euro, anche perché è quella che dà i ritorni migliori
dal punto di vista sia energetico che ambientale; da questo punto
di vista, anche le pompe di calore hanno un impatto significativo.
Il piano dà anche indicazioni che vanno oltre il termine, situato
al 2010, in direzione di un potenziamento di alcuni interventi,
quindi di andare a un ulteriore contenimento dei consumi finali, a
uno sviluppo delle piccole produzioni idroelettriche, a un
ripotenziamento degli impianti idroelettrici, a un'ulteriore
diffusione delle pompe di calore e realizzazione degli impianti
cogenerativi. Vi sono poi nuove iniziative rivolte alla creazione
di reti di microgenerazione, prevalentemente quella idroelettrica,
e poi, nella parte dedicata alla ricerca, vi sono alcune
applicazioni del vettore a idrogeno, quindi impianti di celle a
combustibile e impianti innovativi per la trazione urbana, dove si
ipotizzano due tipi di interventi: il primo, riguarda veicoli a
zero emissioni, quindi possiamo pensare ai veicoli a idrogeno e, il
secondo, riguarda veicoli a emissioni ultra basse, quindi possiamo
pensare a veicoli ibridi che utilizzano la trazione elettrica con
fonte combustibile.
Per quanto riguarda la ricerca, il piano prevede una spesa di 3
milioni di euro che concerne la realizzazione di una mini-rete
cogenerativa, la realizzazione di un impianto-pilota a celle
combustibili da 30 kwh, e la gestione di flotte sperimentali di
veicoli urbani ecocompatibili, sia pure in numero limitato, ma che
indica la volontà di intervenire in questa direzione, la
generazione di idrogeno su scala sperimentale con un impianto che
dovrebbe produrre da 10 a 100 kwh. Questi sono gli obiettivi che si
intende realizzare. Tale piano ha anche un'altra caratteristica:
quella di essere un piano che presuppone una forte integrazione con
altri interventi di programmazione, nei quali c'è un influsso sullo
sviluppo dei consumi energetici. Un riferimento viene fatto al
piano territoriale paesistico, il quale prevede che vi siano degli
interventi di salvaguardia dell'ambiente e di compatibilità
ambientale; al piano del bacino di traffico, sappiamo che il 40
percento dei consumi energetici e i combustibili liquidi sono
utilizzati dai trasporti e la città di Aosta sta lavorando ad un
piano urbano del traffico che ha come obiettivo quello di
migliorare le emissioni; al piano della gestione dei rifiuti, dove
è previsto il recupero e la riutilizzazione dei rifiuti con
conseguenti risparmi in termini energetici relativi al recupero
delle materie prime, il riciclaggio, la captazione di biogas
derivanti dalla discarica per il trattamento dei rifiuti, che
consente già oggi di operare in termini di cogenerazione; al
settore agroforestale, dove si devono recuperare le biomasse
legnose per riutilizzarle in termini energetici; al piano regionale
per il risanamento della qualità dell'aria, dove sono previsti
interventi di monitoraggio e interventi che vanno in direzione del
miglioramento delle condizioni ambientali. Il problema energetico
ambientale - come dicevo - va visto in una dimensione trasversale,
integrata, e il piano presentato al Consiglio è stato confrontato
con le associazioni aderenti al "Patto per lo sviluppo".
Concludendo, vorrei fare un'ultima considerazione. Ricordavo
prima che questo diverrebbe, se adottato, il primo piano energetico
ambientale adottato da una regione in Italia; vorrei però notare
come molta attenzione nella nostra regione sia rivolta al problema
dei trasporti, il 40 percento dei combustibili liquidi è utilizzato
nel settore dei trasporti, ma se andiamo a vedere quali sono i
combustibili utilizzati negli altri settori, civile e industriale,
vediamo che la somma fra combustibili liquidi e combustibili
gassosi ci porta a 1900 gigawatt/h di consumi annuali, a fronte di
1600 gigawatt/h annui di consumi per i trasporti. Pensare alla
salvaguardia ambientale, credo che significa occuparsi anche di
questa parte, che non è una parte residuale, ma è significativa.
Questo piano quindi, che ha una dimensione trasversale dovendosi
integrare con gli altri piani, dà delle indicazioni specifiche
rispetto al 60 percento dell'utilizzo di fonti energetiche.
In questa percentuale una quota è l'idroelettrico, ma è una
quota che è circa un terzo dei consumi effettuati in Valle,
escludendo i consumi relativi ai trasporti. Abbiamo da fare degli
interventi sulle fonti energetiche determinate dai combustibili
liquidi e dai combustibili gassosi che hanno un fortissimo impatto
sull'ambiente, in particolare nella nostra regione. Questo piano
tende pertanto a colmare una lacuna, ma io direi che dovrebbe
spostare l'attenzione del dibattito politico perché sull'ambiente è
giusto occuparsi del 40 percento, ma dobbiamo ricordare che c'è un
altro 60 percento di cui è necessario occuparsi, e tale piano
intende fornire delle soluzioni che non sono miracolistiche, ma
sono indicate con precisione insieme alle risorse che la comunità
deve mettere a disposizione. Direi che questo piano crea le
premesse - come era avvenuto nel 1998 - per affrontare in misura
anticipatrice i prossimi anni rispetto a un tema che sarà una delle
priorità dell'agenda politica, non solo della Valle d'Aosta, ma in
termini generali.
Président
J'ouvre la discussion générale.
La parole au Conseiller Borre.
Borre (UV)
Le mie sono riflessioni dovute a seguito di
una lettura di questo aggiornamento del piano. Non entro nei
particolari della cogenerazione o delle pompe di calore, perché ho
bisogno ancora di capire meglio il valore tecnico di queste fonti
di cui, già da quindici anni, si parlava, e che erano, a quel
momento, fonti che non avevano valore. Si diceva che le pompe di
calore in Valle d'Aosta erano una cosa assurda, perché andare a
pescare l'acqua e restituire per prelevare un certo tipo di calore,
la differenza era costosa e quindi era stata accantonata. Non
parliamo della cogenerazione perché in quei momenti, quando è
arrivato il metano e alla "Cogne" si produceva già il vapore, fatto
che avrebbe senz'altro portato beneficio nella città di Aosta, non
se n'è fatto niente perché la cogenerazione produceva energia, ma a
basso calore, quindi il costo era troppo alto: queste erano le
valutazioni di allora. Si vede che la tecnologia oggi è
estremamente avanzata, quindi permetterà di beneficiare di queste
fonti.
Le mie riflessioni sono legate un po' alle cose più leggibili e
trasportabili sul territorio. Nello Studio di "Boffa" del 1992
venivano individuati momenti strategici per delineare le linee
guida per la realizzazione del piano energetico regionale della
Valle d'Aosta; fra queste, ve ne sono tre che voglio citare: lo
sfruttamento delle risorse energetiche locali come contributi al
soddisfacimento dei consumi finali della Regione; l'impiego
razionale dell'energia tramite l'incentivazione del risparmio
energetico; il riequilibrio del sistema energetico con diffusione
dell'utilizzo del gas naturale. Sono punti che sono stati ripresi
anche in questo aggiornamento e fanno parte degli obiettivi che
hanno contribuito alla predisposizione del piano energetico del
settembre 1996.
Riferendomi pertanto al primo dei tre obiettivi che ho
menzionato, vorrei conoscere quali sono le intenzioni per sfruttare
al meglio le risorse ancora producibili di energia idraulica,
perché nel piano non mi è chiara l'indicazione, ad eccezione dei
nuovi impianti di La Thuile e della Balme. Dal presente documento
emerge che gli impianti con possibilità di sfruttamento sono 68 con
potenza superiore al megawatt; di questi 68, 7 sono stati ritenuti
di maggiore interesse realizzativo, quindi mi chiedo se vi sarà
l'intervento di privati o l'interesse superiore riproporrà il
monopolio ex ENEL. Si parla di potenzialità microidrauliche, e qui
non ho capito bene se l'Assessore si riferiva alle stesse, perché
dalla relazione traspaiono cose diverse; per "microidrauliche"
credo che si intendano centraline con turbina a servizio di
"mayen", alpeggi, rifugi. Nella relazione sarebbe interessante
capire cosa significano le parole di pagina 18 - cito -:
"Ciò
non esclude naturalmente che qualche singolo impianto possa
risultare conveniente, probabilmente nel caso di autoproduzione ed
in zone isolate".
Sempre per lo sfruttamento delle risorse energetiche ed
idrauliche, la "CVA" sta avviando la costruzione del nuovo impianto
di La Thuile, che andrà in esercizio nel 2007, ed è in attesa della
concessione per La Balme: qui mi sembra che il totale sia 67,5
gigawatt. Inoltre, visti gli interventi in programma per Hône e
Chavonne, sarebbe importante avere dei dati per capire quali sono i
benefici in termini di produzione qualitativa e quantitativa, sia
per questi interventi che per gli interventi fatti o si dovranno
fare per migliorare le condizioni delle strutture acquistate da
ENEL. Sarebbe importante capire qual è lo stato dell'occupazione in
"CVA" e qual è la situazione circa il soddisfacimento degli utenti,
perché sembra che le lungaggini a cui gli utenti erano abituati con
ENEL siano addirittura peggiorate in alcuni casi.
La risorsa energetica è anche la biomassa costituita dal legno;
vorrei leggere quanto si dice a pagina 38 sull'argomento, perché
questo è uno dei momenti che mi interessa particolarmente. È stato
avviato uno di questi impianti a Morgex e oggi tale impianto
conosce le difficoltà per non essere riusciti a legare l'impianto
con il recupero di legname dalla pulizia del bosco. Chi produce
scarti - mentre prima li consegnava felice di consegnarli gratis -
oggi si è accorto che l'impianto ne ha bisogno, quindi comincia ad
alzare il prezzo. Allora, se fosse stata data attuazione alla legge
che parlava di pulizia dei boschi, quindi di recupero di quel
materiale, questo problema non sarebbe forse alla luce. Si può
rimediare, però, e in tempi brevi.
Nel rapporto si dice:
"In Valle d'Aosta le maggiori fonti di
disponibilità di biomassa legnosa risultano dall'attività di
lavorazione in bosco. Si stima che se alle utilizzazioni forestali
nelle proprietà pubbliche si addizionassero quelle eventualmente
realizzabili nelle proprietà private, si otterrebbe un volume di
30-35 mila metri cubi di biomassa legnosa da destinare ad usi
energetici. In tali ipotesi la filiera legno-energia
rappresenterebbe un settore di sviluppo economico di un certo
interesse, per il cui ottimale sfruttamento occorre risolvere
alcune problematiche di tipo organizzativo, normativo, economico,
formativo e informativo, attualmente presenti a livello
regionale".
In queste ultime parole è compreso il fatto che
dovremmo riuscire ad effettuare anche la pulizia del bosco.
L'energia solare sembra possa offrire particolare interesse nei
posti isolati, come alpeggi, rifugi alpini, o singoli edifici: in
questo ultimo caso, solo al fine di produrre acqua calda. Vi sono
però anche qui delle difficoltà, norme e regolamenti edilizi che
sono difformi nei vari comuni. Vi sono comuni che richiedono la
concessione edilizia, altri per i quali è sufficiente la denuncia
dei lavori; quindi, se vogliamo potenziare questo discorso, sarebbe
importante verificare se è possibile normare in maniera uguale nei
74 comuni. Passando all'impiego razionale dell'energia tramite
l'incentivazione del risparmio energetico, per "impiego razionale"
si intendono interventi miranti a ridurre la richiesta energetica,
mantenendo gli stessi effetti per il risultato finale, e cioè usare
dispositivi più efficienti che, riducendo le dispersioni, consumano
meno energia elettrica o termica.
Il documento porta indicazioni circa il risparmio energetico,
andando ben al di là di quanto prendo io in esame; il documento
infatti parla di "ottimizzazione delle politiche energetiche
regionali" e di altre questioni. Ho ritenuto di prendere quelle
facilmente attuabili: miglioramento termico dell'involucro
edilizio, utilizzo dei sistemi di regolazione distributiva degli
ambienti (termoregolazione), manutenzione razionale programmata
degli impianti, rinnovo degli attuali elettrodomestici con sistemi
a basso consumo (utilizzo di corpi illuminanti ad elevata
efficienza). Ho più volte chiesto se non fosse cosa intelligente
avviare il progetto e la costruzione di un edificio sperimentale
che contenga tutte le misure miranti al risparmio energetico; penso
a misure che oggi sono singolarmente oggetto di contributo per il
risparmio energetico. Potremmo avere una misura che prevede il
contributo per interventi atti al risparmio in una certa
percentuale, l'insieme delle misure porterebbe a un risparmio non
indifferente.
Perché queste misure entrino nella cultura non solo dei privati,
ma anche degli enti pubblici, dovranno essere messe in atto forme
di informazione e coinvolgimento. È necessario che gli impianti di
illuminazione pubblica rispondano a determinate caratteristiche
indirizzate al risparmio, caratteristiche che sono evidenziate da
questo documento. È indispensabile che gli eccessi di calore e di
illuminazione negli edifici pubblici non vengano regolati con
finestre aperte o tende tirate, bensì con impianti di
termoregolazione o fotoregolazione. Attuando da subito, nel
pubblico, le prospettive di risparmio energetico, avremo da subito
un bel risparmio, ma soprattutto potremmo essere un esempio da
seguire. Altro punto degli obiettivi e delle linee guida "Boffa":
il riequilibrio del sistema energetico con diffusione dell'utilizzo
del gas energetico. Forse mi è sfuggito, però non trovo nulla sul
teleriscaldamento negli obiettivi che si pone questo aggiornamento.
È vero che non è trascurabile dove si parla di utilizzo della
cogenerazione di metano, ma il servizio serve prioritariamente per
l'energia! Ritengo che anche le centrali di teleriscaldamento a gas
di tipo tradizionale risponderebbero forse ad un risparmio, ma
senza dubbio sarebbero coerenti con il rispetto dell'ecosistema e
dei protocolli internazionali sulla salvaguardia dell'ambiente.
L'Assessore ha citato il capitolo 1.3 a pagina 10, dove si dice che
noi produciamo energia elettrica per oltre 3 milioni di megawatt,
però non siamo autosufficienti per quanto consumiamo di energia;
quindi dovremmo fare un'attenta riflessione su quello che è il
consumo perché potrebbe essere ridotto all'interno della nostra
regione.
Concludendo, questo documento dà indicazioni precise su
iniziative finalizzate ad uno sviluppo qualitativo, ma anche
quantitativo, delle fonti energetiche nel settore idroelettrico;
definisce interessante il possibile utilizzo di biomasse derivanti
dalla filiera agroforestale in impianti di taglia sufficiente ad
assicurare efficienza e controllo delle emissioni: questo è un
settore in cui c'è ancora tanto da lavorare. Vi sono soprattutto -
e qui mi compiaccio - precise indicazioni sul risparmio, o meglio,
sul non spreco di energia, indicazioni che possono dare, da subito,
risultati.
Président
La parole à la Conseillère Squarzino
Secondina.
Squarzino (Arc-VA)
Credo sia difficile non dire "sì" agli
obiettivi che il piano si propone, perché sono quelli individuati
nei protocolli internazionali per la salvaguardia dell'ambiente:
siamo di fronte al tentativo di tradurre in loco questi grandi
obiettivi che mirano a migliorare la qualità dell'aria e quindi a
prevenire l'effetto-serra. Mi sembra che a livello descrittivo sia
molto analitico relativamente ai dati che ci sono: indica anche,
nei vari settori, possibili azioni che dovranno poi essere tradotte
in concreto nella prossima legislatura. Credo però che questo piano
abbia una serie di limiti.
Intanto prendiamo atto che tale piano viene per rimediare errori
fatti da questa Amministrazione, non parlo di questa Giunta, parlo
dell'ente pubblico. Per esempio, è chiaro che uno degli elementi di
inquinamento dell'aria è dovuto agli impianti di riscaldamento a
gasolio - pensiamo alla città di Aosta - che erano stati attivati
con incentivi regionali, come pure si parla di risparmio
energetico; però, ci sarebbe da chiedersi come vengono costruiti
alcuni edifici pubblici che sembrano fatti apposta per favorire un
dispendio energetico. Ho in mente il municipio di Sarre: sembra
proprio fatto apposta per disperdere energia e calore! Questo per
dire che è necessario un cambiamento radicale di prospettive
culturali in tutti i settori, altrimenti questo piano rimane "carta
straccia", oppure viene solo attivato in quei due o tre settori in
cui vi sono alcune imprese interessate a portare avanti particolari
soluzioni tecnico-ingenieristiche. Senza entrare nelle varie
soluzioni tecniche, credo però che bisognerà vedere di volta in
volta il rapporto costi/benefici complessivamente, non solo legati
alla qualità dell'aria.
Faccio l'esempio dell'industria elettrica: l'aumento di centrali
e centraline idroelettriche deve confrontarsi con la qualità
complessiva dell'ambiente, del paesaggio, con la qualità
dell'agricoltura, la qualità dell'acqua potabile, per cui anche le
soluzioni che vengono individuate perseguendo l'obiettivo del
risparmio energetico vanno integrate con tutti gli altri.
Assessore, c'è un limite molto grosso in questo piano - lei ha
cercato di evidenziarlo, e questo mi dispiace, d'altra parte questo
è un piano riguardante le catene energetiche stazionarie - ed è il
problema dei trasporti. Qui si dice che l'incidenza dei trasporti
sui consumi energetici è nettamente superiore alla media nazionale,
più 40 percento, leggo a pagina 34.
L'Assessore ha ricordato prima che il 40 percento dei consumi -
anche se questo dato io non l'ho trovato - è nei trasporti; resta
un 60 percento su cui poter lavorare e il piano va su questo 60
percento. Ma c'è un elemento che il piano non ha preso in
considerazione, o forse non poteva prenderlo, non lo so; a pagina
53, per quanto riguarda la qualità dell'aria, si dice che dipende,
specialmente nelle zone fortemente antropizzate - e il piano prima
aveva indicato come fortemente antropizzato tutto il corridoio
centrale della Valle -, dal settore dei trasporti in maniera
dominante, dal 60 all'80 percento; quindi tutto il lavoro che viene
fatto, con tutti questi tentativi di intervenire nei vari settori o
con varie tecnologie, incide, per quanto riguarda la qualità
dell'aria, sul 20-30 percento, mentre la parte rimanente è legata
in modo particolare ai trasporti.
Si dice che gli inquinanti normalizzati prodotti dalle altre
attività umane incidono in modo relativamente meno rilevante, anche
in virtù di una maggiore diluizione rispetto ai punti di immissione
in atmosfera: questo per dire che il problema - e qui lo ribadisco
- della qualità dell'aria in Valle d'Aosta è il problema dei
trasporti, che non è solo il problema dei trasporti urbani, dove
giustamente sono previsti mezzi meno inquinanti, ma è un problema
di trasporto anche internazionale. Ragionando dal punto di vista
politico, noi spendiamo miliardi per migliorare la qualità
complessiva dell'aria, ma tutte queste risorse servono solo a
incidere su un 20-30 percento sulla qualità dell'aria! Credo vada
fatta una riflessione sul fatto che c'è un punto importante: il
trasporto a livello internazionale, su cui questo piano non dice
nulla e non intravede nessuna possibilità di intervento. Un altro
elemento carente del piano è il problema del metano, punto sul
quale valeva invece la pena di intervenire. Da una parte, si dice
che il gas naturale è quello che ha un fattore di emissione molto
inferiore di Co2 rispetto agli altri e, poi, si prende atto che,
avendo ormai raggiunto un 25 percento di diffusione, si ritiene di
non procedere oltre. Si suppone di aver sostituito il 25 percento
delle utenze alimentate a gasolio localizzate nelle adiacenze della
rete del metano; forse è ancora poco il 25 percento delle utenze,
forse in questo settore si dovevano individuare ulteriori
interventi!
Président
La parole au Conseiller Lattanzi.
Lattanzi (LCdL)
Ho ascoltato con attenzione, Assessore,
l'introduzione al suo piano energetico così come lei oggi lo
propone al Consiglio. Devo dire che ho apprezzato la qualità e la
quantità delle informazioni, e qui devo rendere merito a lei e a
chi, dietro di lei, ha predisposto questo documento, perché ci ha
fatto comprendere bene qual è la situazione, a partire dagli anni
'90 ad oggi, della distribuzione dell'energia e di quelle che sono
le conseguenze dirette della produzione e del consumo di energia e
dei piani energetici in Valle d'Aosta attraverso le diverse fonti.
Così come ci ha ben fatto comprendere, proprio per la ricchezza e
la qualità della relazione al piano, le prospettive attese rispetto
alle decisioni assunte con questo piano in termini di investimenti
finanziari - mi pare di aver capito 12 milioni di euro - e alla
luce di una serie di impostazioni politico-culturali di strategia,
che dovranno portare a quelli che consideravamo, come in
deliberazione, i risultati previsti.
Prendo la deliberazione, perché analizzando le relazioni ci si
perde un po' nei dati, nelle tabelle e nelle strategie; allora è
sempre utile guardare agli obiettivi che il piano energetico si
pone attraverso il documento principe di questa deliberazione, che
è il deliberato, e leggo quali sono i reali obiettivi perseguiti
dal documento:
" - aggiornare ed approfondire i contenuti del Piano
energetico regionale, di cui all'articolo 5 della legge n. 10/1991,
approvato dal Consiglio regionale con deliberazione n. 3126/X del
14 aprile 1998";
" - stabilire i criteri preliminari per l'applicazione dei
decreti ministeriali 24 aprile 2001, relativi all'individuazione
degli obiettivi quantitativi, rispettivamente, per l'incremento
dell'efficienza energetica negli usi
finali…" "…
e per il risparmio energetico e lo sviluppo delle fonti
rinnovabili…"
, quindi è uno dei tre
criteri quello delle fonti rinnovabili;
" - individuare gli obiettivi di pianificazione energetica
regionale conformi alle indicazioni contenute nel protocollo
d'intesa…" - che lei citava -
"… per il coordinamento delle politiche
finalizzate alla riduzione delle emissioni dei gas-serra
nell'atmosfera…".
Questo è un piano che ha evidentemente obiettivi molto
ambiziosi; obiettivi che però considererei coerenti con i
sentimenti, oggi, di tutta una comunità occidentale avanzata, la
quale comprende che bruciare e consumare energia può portare, da
una parte, dei benefici assoluti in termini di benessere e qualità
dello sviluppo, ma che può avere un impatto sull'ambiente,
sull'ecosistema e sullo sfruttamento delle risorse energetiche. Un
documento importante, quindi, un documento che ha l'ambizione di
tenere la Valle d'Aosta nel mondo occidentale - se mi permette la
definizione - sicuramente allineata alle politiche italiane e a
quelle europee per quanto riguarda gli impegni che anche lei ha
citato, quelli di "Kyoto".
Devo dire che le tabelle intanto danno un giudizio della
politica attuata in questa regione per quanto riguarda il discorso
dell'energia, del consumo, della diversificazione delle fonti di
energia e dei ritorni. Vedo i grafici delle prime pagine, dove
l'analisi ci indica come in realtà in Valle d'Aosta i consumi
energetici fra il 1990 e il 2000 non sono modificati; vi sono state
delle flessioni di consumo energetico tra il 1994 e un piccolo
ribasso nel 1996, per poi riprendere con un leggero rialzo, un
"trend" che è una linea abbastanza piatta in termini di consumo
generale dell'energia. I primi dati ci dicono che da dieci anni la
nostra regione non consuma né più né meno energia di quella che
consumava dieci anni fa: è un dato, lo teniamo lì a nostro
utilizzo. Andando nelle quattro fonti di energia: l'energia
elettrica, i liquidi, i gassosi e i solidi, anche qui si vede che
le quattro linee sono sostanzialmente piatte, come evidenzia il
grafico a pagina 8, e l'analisi mostra come nelle quattro fonti di
energia questa regione non abbia modificato nei suoi dieci anni
passati, nonostante le tante belle parole e i tanti programmi che
sono stati presentati anche dalle ultime maggioranze, il suo
consumo in generale!
Questo consumo non è cambiato, si aggira sempre intorno ai 4500
kwh e le fonti energetiche sono rimaste sostanzialmente le stesse
di dieci anni fa, nonostante - ripeto - tante parole! C'è stato un
aumento leggerissimo delle attività di energia utilizzando i
gassosi; i liquidi anche qui hanno avuto una piccola flessione fra
il 1994 e il 1995, per potersi riassestare ai dati di dieci anni
fa; l'energia elettrica, tanto se ne consumava nel 1990,
altrettanta - più o meno - se ne consuma nel 2000! Dall'analisi di
questi dati e dall'evidenziazione di questi grafici, mi sento di
poter prendere atto che siamo, ormai da dieci anni, in una
situazione stagnante di consumo di energia elettrica, di energia
liquida gassosa e di energia da solidi, per un totale generale di
energia che, in questi dieci anni, in Valle d'Aosta non è cambiato!
Bisognerebbe allora porre questo dato vicino a tutte quelle ipotesi
di sviluppo economico che fanno dell'energia il motore di ogni
sviluppo e portare avanti una riflessione. La riflessione che noi
facciamo è la seguente: se in questi dieci anni l'energia non è
aumentata in termini di consumo, non solo in termini generali, ma
le fonti non inquinanti non hanno visto grafici in crescita
rispetto ai grafici dell'energia combustibile, possiamo concludere
che, al di là delle parole, poco si è fatto per modificare le fonti
di energia e modificare lo sviluppo in Valle. E noi sappiamo come
l'energia sia veramente il cuore pulsante di ogni sviluppo, di ogni
benessere di qualsivoglia popolazione! Così come la collega
Squarzino sottolineava, se si va a vedere gli effetti di questi
consumi, i consumi per trasporti, parlo della Valle d'Aosta,
troviamo un dato che ci colloca fra i maggiori consumatori di
energia per trasporti. Saranno i buoni benzina? Sarà la possibilità
di pagare meno un'energia più facilmente reperibile? Certo è che
anche qui le politiche di questi dieci anni non hanno visto una
controtendenza!
Ad un certo punto la relazione dice anche che l'utilizzo
dell'energia per trasporto non ha avuto delle modificazioni perché
non si sono attivate certe politiche per far sì che il cittadino
usasse meno l'auto, e poi parlerò anche dei gas di scarico, del
Co2. I Valdostani consumano più di qualunque altro italiano energia
per trasporto e questo in carenza di una politica di piani di
trasporto che favoriscano l'utilizzo di navette elettriche,
piuttosto che di mezzi di spostamento qualificati di massa, di
fatto incentivando l'utilizzo individuale del mezzo di trasporto e
quindi del consumo di energia per trasporto: la Valle d'Aosta è
veramente al di sopra di ogni parametro nazionale! A questo punto
viene da chiedere cosa avete fatto per disincentivare il trasporto
individuale a favore del trasporto pubblico: la risposta è "nulla",
perché rimaniamo ancora fra le comunità che utilizzano in maniera
più spensierata l'energia da trasporto, e questo con un'incidenza
importante sul consumo energetico generale.
Si parla poi degli obiettivi di questo Governo regionale, che
impegna anche futuri governi; in questo piano energetico vi sono
delle prospettive che potranno essere modificate dalle prossime
maggioranze, ma intanto questo Governo, a due mesi dal suo rinnovo,
pone un piano decennale e punta su degli obiettivi: il rispetto
dell'ecosistema e dei protocolli internazionali, la promozione
delle fonti rinnovabili e l'efficienza energetica. Sicuramente la
Valle d'Aosta si è posta una sfida: quella di qualificare la
propria fonte energetica in termini di minore impatto ambientale.
Si è parlato molto di ciò, anche in questo Consiglio, in questi
cinque anni; si è parlato molto della legislazione regionale che in
termini di cartaceo è molto voluminosa, ma poi abbiamo visto che
tutte le leggi di incentivazione, per le quali erano state previste
anche delle risorse, sono naufragate in un'assenza totale di
cultura e di promozione della cultura delle fonti energetiche
rinnovabili! Infatti, ancora una volta, leggiamo fra gli obiettivi
di questo Governo regionale delle buone proposte per i prossimi
anni; le leggo, perché è interessante capire con quale cultura si
affrontano questi temi!
Si dice:
"l'obiettivo ambizioso deve essere conseguito
attraverso una pluralità di interventi tesi a migliorare la natura
e l'assetto del bilancio energetico regionale",
e credo che
questa frase sia riportata anche in quelle 3 o 4 leggi che in
questi ultimi 15 anni hanno promosso l'opportunità di fonti
rinnovabili con finanziamenti. Si parla di
"sviluppo ulteriore
delle fonti rinnovabili"
: ora, "sviluppo ulteriore" mi sembra
una parola grossa; possiamo limitarci a dire "sviluppo", perché, a
parte qualche scarso dato che l'Assessore Ferraris ha citato in una
recente interpellanza del nostro gruppo, qualche mese fa, parlando
di tetti fotovoltaici di energia rinnovabile, ricordo che di
ulteriore non vi era nulla, e forse sarebbe meglio parlare di
"sviluppo iniziale di fonti rinnovabili"!
Ancora:
"risparmio sugli usi finali attraverso l'impiego di
tecnologie di conversione più efficienti di controllo ottimizzato
delle utenze"
; rimane ancora scelta prioritaria di questo
Governo regionale quella dei combustibili a minore impatto
ambientale globale, gas naturale e il GPL. Vi si trovano poi le
solite frasi di rito che si devono mettere, fra cui la
razionalizzazione, l'interconnessione, il miglioramento della
catena energetica attraverso le tecnologie di conversione evolute,
come pompe di calore e cogenerazione, cioè generazione combinata di
energia elettrica e calore, di cui parlava il Consigliere Borre. Su
questo obiettivo vi sono parole importanti, però anche qui vorrei
sottolineare come non ci si debba tanto illudere di queste
intenzioni, intanto perché chi le presenta con tanta enfasi sono le
stesse persone che hanno utilizzato queste stesse parole dieci anni
fa e, visti i grafici della tabella 8, non essendoci stati
risultati, se non di tipo cartaceo, la credibilità su questo
obiettivo viene meno, Assessore!
La domanda sorge allora spontanea: quanto credete negli
obiettivi che avete dopo dieci anni ribadito e per i quali in
questi dieci anni fatto poco? E poi, è così corretto, al di là
della procedura burocratica che vi impone di presentare un piano
energetico alla fine della legislatura, dire oggi che i prossimi
dieci anni vi impegnerete su obiettivi di questo tipo? Non sarebbe
più opportuno dire che forse gli obiettivi dovrebbero essere di una
comunità valdostana, non di un governo regionale che fra due mesi
andrà a casa? Gli interventi pianificati previsti parlano di
interventi importanti negli usi industriali, e anche questa parte è
interessante leggerla: si tratta di interventi molto vari,
differenti per ogni singola realtà industriale, si ipotizza
complessivamente nei dieci anni previsti dal piano una riduzione
del carico termico del 3 percento all'anno 2000, derivante dalla
razionalizzazione della gestione del calore di processo dal
recupero di fluidi termici, oltre che dalla coibentazione di alcuni
edifici. Il risparmio energetico annuo previsto è di 15 gigawatt.
Ora, noi parliamo di migliaia di gigawatt, parliamo di investimenti
importanti per poi avere marginali risparmi. Inoltre si prefigurano
risparmi di emissioni in Co2 pari a 4500 TA, e anche qui parliamo
di risultati marginali a fronte di impegni finanziari e di
legislazione veramente importanti!
Energia idroelettrica: qui si prevede, nell'arco del prossimo
decennio, la realizzazione degli impianti citati al paragrafo
2.2.1, oltre agli impianti in corso di realizzazione; non si sono
prudenzialmente considerati - seppure auspicabili - eventuali
aumenti di produzione derivanti da interventi sul parco impianti
esistente e neppure quelli derivanti dalla realizzazione di piccoli
impianti, per sfruttare la portata di acquedotti e di impianti di
irrigazione. Qui non si sono considerati perché probabilmente non
c'è un'intenzione in questo senso! La potenza che si prevede di
installare è quindi pari ad una producibilità annua di 110
gigawatt, parliamo anche qui di poca cosa!
Energia solare: si prevede la realizzazione di piccoli impianti
monoutente dedicati per lo più a piccole palazzine; qui, in
pratica, si riprendono le buone intenzioni di quelle leggi che
intendono promuovere il processo fotovoltaico. Si prevede entro il
2010 la realizzazione di circa 1000 impianti fra fotovoltaici per
la produzione di energia elettrica e termici. Sarebbe interessante
sapere questa previsione su quali basi scientifiche è stata fatta
perché, a parte le belle dichiarazioni degli ultimi dieci anni
sullo sfruttamento dell'energia solare, lo stesso Assessore,
cercando di controbattere al Consigliere Lattanzi che riteneva
opportuno investire nelle nuove tecnologie di sfruttamento
dell'energia solare, poiché oggi hanno redditività diverse da
quelle degli ultimi dieci anni, diceva un po' sconsolato: "sì, si
sta facendo qualcosa, ma in realtà gli impianti sono molto costosi
e producono poca energia, per poter pensare di fare qualcosa di
così rivoluzionario".
Qui, invece, di rivoluzionario qualcosa c'è, perché si prevedono
addirittura 1.000 impianti nuovi fra fotovoltaici per la produzione
di energia elettrica e termici per la produzione di acqua calda
sanitaria; alcuni impianti saranno dedicati a servire siti isolati
tipo rifugi e alpeggi. Tale prospettiva che prolificherà sul
territorio valdostano 1.000 impianti fotovoltaici è molto
interessante, se correlata agli scarsissimi risultati che questa
Amministrazione ha ottenuto con tutte le leggi e i finanziamenti in
questo settore, anche perché alla disponibilità di finanziamenti e
di leggi - ripeto - non è mai corrisposta una vera intenzione
strategica, politica e programmatica, per fare in modo che quelle
disponibilità venissero utilizzate, perché di promozione e di
cultura in questo settore ne è stata fatta molto poca! Si stanziano
però i soldi, che poi alla fine dell'anno vengono stornati perché
non utilizzati e vengono rimessi nel capitolo per l'anno
successivo. La cogenerazione distribuita: questo procedimento non
lo conoscevo; sono andato a leggermi qualcosa per capire cosa si
intendeva fare, anche perché in questo settore sono previsti forti
investimenti, addirittura un 42 percento dei prossimi 12 milioni di
euro…
(interruzione dell'Assessore Ferraris, fuori
microfono)
… 4,2 milioni di euro che sono circa
il 40, il 35 percento, quindi la parte degli investimenti più
importante verrà utilizzata per promuovere questa operatività. Si
dice: "sono presenti in Valle d'Aosta un elevato numero di impianti
termici, con potenze installate interessanti ai fini di
applicazioni di tipo cogenerativo"; si ipotizza prioritaria la
realizzazione degli impianti in zone raggiunte o raggiungibili
dalla rete metano, dal momento che i maggiori vantaggi si ottengono
dall'utilizzo del gas naturale. Le ipotesi di penetrazione della
tecnologia a dieci anni sono differenti a seconda del tipo di
intervento attuabile in relazione al beneficio ambientale generato.
Alla fine del decennio si prevede il panorama degli impianti
cogenerativi così articolato: un numero di impianti realizzati pari
a 12, 15 in totale, tutti alimentati a gas naturale, per una
potenza termica sostitutiva di 20 megawatt.
La produzione annua da cogenerazione prevista per il 2010 è di
41 gigawatt termici, corrispondenti a 16 gigawatt elettrici, per
una emissione di Co2 annua evitata pari a 6500 TA. Chiedo lumi,
Assessore, perché se è vero - come è vero - che con questo piano è
stata fatta una scelta importante di investimenti in tale settore,
a me pare che la stessa relazione citi dei risultati previsti
assolutamente modesti rispetto alle risorse impegnate! Allora, se
non è così, mi illumini, Assessore, perché questa relazione lascia
perplessi su un aspetto, fra l'altro riassunto a pagina 49: lo
scenario di medio-lungo termine "previsto" per i risultati
"previsti", e allora "si prevede" che i consumi che nel 1990 erano
di un certo tipo, rimangono sostanzialmente dello stesso tipo, non
è previsto sviluppo di energia in Valle d'Aosta! Mi chiedo come
pensiamo di sviluppare economia se non sviluppiamo energia, a meno
che non si sia deciso di tenere il motore a basso regime
energetico, quindi si prevede che l'energia - di qualunque tipo di
fonte - sviluppata nei prossimi dieci anni sarà la stessa nel 2010
rispetto al 1990, cioè di vent'anni prima! In Valle d'Aosta, in
vent'anni, non si sarà modificato il consumo energetico, ma non vi
saranno neanche, come si evince da queste tabelle, grandi
rivoluzioni nel saldo di Co2, quindi in termini di inquinamento,
perché i saldi ad uso termico delle emissioni di Co2 passeranno da
668.000 a 557.000, cioè veramente marginale, dopo vent'anni! Così
come il saldo di esportazione di energia elettrica passerà da 2043
gigawatt a 2023 gigawatt, cioè non prevediamo in vent'anni di
esportare più energia, nonostante tutte le parole spese quando si è
affrontato il tema della privatizzazione e regionalizzazione
dell'ENEL, della DEVAL, quindi della grande opportunità di far
diventare la Valle d'Aosta anche un'industria di produzione,
distribuzione ed esportazione di energia elettrica per favorire una
maggiore entrata per la Regione e quindi un maggior impatto della
bolletta per i Valdostani.
Forse non ho capito alcunché, e allora chiedo all'Assessore di
spiegare meglio quanto è detto nella relazione! Siamo ancora in
dibattito generale, quindi aspettiamo per esprimerci sulla sua
controrelazione, ma la sensazione è che gli impegni del deliberato
siano impegni importanti e di ampia filosofia, a fronte di numeri,
dati, tabelle, investimenti che lasciano molto perplessi; intanto,
perché a un mese e mezzo dalle elezioni impegnate il Governo
regionale per i prossimi dieci anni e, poi, perché se questi sono i
vostri obiettivi, lo sembrano più a parole che nei fatti!
Aspettiamo quindi ad esprimere il nostro giudizio su questo
deliberato, in attesa di avere, in fase di replica, delle risposte
chiare ai dubbi che abbiamo sollevato.
Président
D'autres Conseillers qui souhaitent
intervenir? Si ce n'est pas le cas, je ferme la discussion
générale.
La parole à l'Assesseur à l'industrie, à l'artisanat et à
l'énergie, Ferraris.
Ferraris (GV-DS-PSE)
Ringrazio tutti gli intervenuti;
cercherò di rispondere ai problemi posti. Al di là di alcune note
un po' polemiche del Consigliere Lattanzi - ma questo rientra nel
suo stile - mi pare sia stato apprezzato lo sforzo che si è cercato
di fare con questo piano energetico, il quale indica degli
obiettivi - come diceva il Consigliere Borre -, non indica ancora
quale canale finanziario va attivato e se debba essere attivato dal
pubblico o dal privato! Questo è un piano che apre molto
all'iniziativa privata, avrà molti limiti, ma ha un pregio: quello
di indicare degli obiettivi precisi e concreti, di misurare le
risorse che servono, indicando anche che questa Regione cerca di
fare un po' di più di quello che cercherà di fare il Governo
nazionale. Noi vogliamo ridurre i gas-serra del 16 percento al
2010; l'Italia lo farà all'8 percento e lo fa con quelle misure,
che vengono un po' ridicolizzate dal Consigliere Lattanzi, il
quale, però, se prendesse una banale calcolatrice e facesse i conti
che hanno fatto all'interno del piano, arriverebbe a quel tipo di
risultati! Sicuramente non è la risoluzione dei problemi, ma su
questo tornerò dopo; è comunque il segno di una volontà politica
chiara.
Il piano dice anche alcune cose. È vero, sulle pompe di calore
vi sono delle mutazioni di carattere tecnologico, ma il piano dice
una cosa chiara: che per gli impianti a pompa di calore bisogna
andare a sostituire impianti che abbiano almeno una potenza di 800
kW. Ora, negli allegati del piano c'è un elenco di tutti quelli che
sono gli impianti in Valle, quali potrebbero essere condominio per
condominio, edificio pubblico per edificio pubblico, e lo stesso
viene detto per… scusate, 800 kW per
gli impianti a cogenerazione e 250 kW per gli impianti a pompa di
calore, partendo da un presupposto scientifico: che l'acqua di
falda che c'è in Valle è economicamente utilizzabile in modo
favorevole dalle nuove tecnologie. Il piano dice anche che fare
energia pulita vuol dire pagare un po' di più, non significa
ridurre i costi! Le dimensioni limitate che ci rimprovera il
Consigliere Lattanzi sono legate anche a questo, cioè di fare uno
studio economico, perché l'ideale sarebbe fare tutta energia
solare, ma quanto ci costa la produzione di energia? Lo sforzo che
è stato fatto è stato quello di cercare un equilibrio rispetto a
questo!
Gli impianti idroelettrici: a questo riguardo il piano è chiaro
e dice che si vuole andare a costruire alcuni impianti con una
potenza impegnata maggiore di 110 gigawatt, lasciando
impregiudicato il potenziamento degli attuali impianti di "CVA".
Questi sono impianti nuovi che è possibile fare; li devono fare i
privati, li deve fare "CVA"? Sicuramente non è compito del piano
stabilirlo! Come dice il Consigliere Lattanzi, siamo a fine
legislatura, dunque saranno scelte politiche!
Il mini-idro: questi modi di scrivere, forse, a volte, sono
molto espliciti, ma dicono che se si va a vedere qual è il ritorno
energetico e l'impatto ambientale di mettere delle centraline da 1
megawatt su ogni torrente della Valle d'Aosta, si rischia di avere
un impatto ambientale rilevante e di avere un ritorno economico
tutto da discutere! Allora si prevede di metterlo là dove è
necessario, nei posti in cui non è possibile trovare soluzioni di
carattere diverso. Lo stesso vale per le biomasse; il discorso che
faceva il Consigliere Borre è un discorso importante: qui, abbiamo
una risorsa che è ampiamente sottoutilizzata. Il piano dice:
"guardate, con le dimensioni che avete, con gli impianti che ci
sono, è possibile fare questi tipi di produzione e quindi andare ad
un incremento significativo per quanto riguarda il discorso delle
biomasse, per arrivare dagli attuali 40 gigawatt a 65 gigawatt, con
un incremento superiore al 50 percento".
So che la Consigliera Squarzino non è molto contenta rispetto
alle biomasse, ricordo in passato le sue perplessità ma, se andiamo
a vedere il bilancio energetico e le emissioni di gas-serra, la
biomassa non incide sulle emissioni di gas-serra, questo è
scientificamente provato! Qui non si è entrati nel dettaglio di
fare edifici sperimentali o per quanto riguarda i risparmi
energetici, ed esistono i problemi che diceva il Consigliere Borre
rispetto all'utilizzo del solare, legato alle norme urbanistiche, e
quant'altro. È chiaro che il piano indica una strada; bisognerà poi
mettere in campo tutta una serie di strumenti che concretizzino
questi obiettivi, perché la scommessa più grossa è che qui ci vuole
un cambiamento culturale. Qui possiamo scrivere tutti i piani di
questo mondo ma, alla fine, ci scontriamo con questi problemi!
Per rispondere alla Consigliera Squarzino, indubbiamente vi sono
limiti nel piano, però è altrettanto vero che con questo piano si
cerca di porre dei correttivi, ma è un limite che abbiamo tutti
noi, in quanto penso che siamo tutti venuti in macchina, oggi, al
lavoro! Tutti, in fondo, abbiamo delle abitudini che non è facile
cambiare, visti gli stili di vita! Per quanto riguarda la
"questione trasporti", che è una questione importante, cerchiamo di
dare la giusta dimensione alle cose scritte. A pagina 53, dove si
scrive che la qualità dell'aria dipende nelle zone fortemente
antropizzate dai trasporti in maniera dominante, 60-80 percento,
potrei dire che troviamo queste concentrazioni, ad esempio,
all'incrocio dell'Ospedale, ma lì non vediamo neanche un TIR! Per
dire che la Regione può intervenire con monitoraggi e controlli - e
lo stiamo già facendo - possiamo dare indicazioni per passare dalla
gomma al ferro, la "Aosta-Martigny" va in questo senso, però oggi
la Regione può intervenire sul trasporto pubblico e nel piano di
bacino di traffico si dice…
(interruzione del Consigliere Lattanzi, fuori
microfono)
… sì, lo diciamo e continueremo a
dirlo, ma qualcosa è stato fatto e le dirò dopo i numeri!
Bisogna dire che vi sono dei settori in cui la possibilità di
intervento nella Regione è più ampia, e si situa nel 60 percento
che citavo prima rispetto ai consumi, e altri in cui vi sono
maggiori vincoli; dopodiché è chiaro che alcune scelte dipendono
dalla Regione e altre da scelte di carattere generale. Per quanto
riguarda il delta fra i trasporti a livello nazionale e in Valle,
siamo al 40 percento in Valle e al 33 percento come consumo
energetico a livello nazionale, quindi in Valle d'Aosta c'è un più
7 percento. Sul discorso sviluppo del metano rispetto alle altre
fonti, posso dire che, se andiamo a vedere i dati, nel 1990 avevamo
un consumo di 413 gigawatt di metano, nel 2000 siamo a 670; nel
2010 il piano prevede di arrivare a 733 gigawatt anno, quindi siamo
vicini al raddoppio, per cui c'è un'incentivazione ad utilizzare il
metano. Sappiamo che il metano non è la soluzione di tutti i mali,
perché il gasolio produce 260 grammi per kW/h prodotto di emissione
e il metano è a 202 grammi per kW/h, siamo a un 30 percento in
meno, ma siamo comunque a fonti energetiche che incidono
sull'atmosfera. Per venire al Consigliere Lattanzi, le frasi che
lei ha trovato nel piano sono delle frasi "bipartisan": se lei
legge il disegno di legge "Marzano" sul riordino del settore
energetico nazionale, troverà frasi simili.
Per quanto concerne il piano, se lei va a leggere la pagina 33,
si dice in sostanza che il piano si allinea agli impegni nazionali
e internazionali e vuole essere uno strumento di governo con
obiettivi e indirizzi identificati qualitativamente, ma anche
quantificati nella misura del possibile e del ragionevole, in modo
da permettere un monitoraggio dell'evoluzione del sistema
energetico valdostano e dei suoi riflessi ambientali in relazione
alle risorse impiegate. La verifica continua fra le attese
politiche delineate, l'utilizzo degli strumenti agevolativi ed i
risultati realmente consuntivati, attiverà la periodica revisione
del documento in un processo dinamico, in cui ferme restano le
motivazioni strategiche, mentre si adeguano, si adattano, si
migliorano con continuità le azioni e gli interventi necessari al
perseguimento degli obiettivi fondamentali. Si dice perciò una cosa
semplice: il programma realizza gli obiettivi sulla base di cosa è
riuscito a fare o meno e riprogramma l'azione.
Ora, le tabelle vanno lette; gli istogrammi sono ingannevoli,
perché se prendiamo i dati dei consumi in Valle, i consumi gassosi
nel 1990 erano di 413 gigawatt anno, nel 2000 sono di 670, abbiamo
avuto un 62 percento in più; la curva è piatta, ma dipende da come
viene fatto il diagramma. L'energia elettrica è 916 gigawatt anno,
989 con 7 percento in più. Combustibili solidi, quindi biomasse, 27
gigawatt nel 1990, 41 nel 2000, 51 percento in più. Per quanto
riguarda i liquidi, oli combustibili, benzina e quant'altro,
avevamo 3308 gigawatt nel 1990, 3090 nel 2000, meno 30 percento:
questi sono i dati, quindi mi pare che siano diversi dalle cose che
diceva lei. Se andiamo a vedere cosa dice il piano, ci sono due
tabelle, una a pagina 11 e una a pagina 50. Se prendiamo i
combustibili liquidi, passiamo da 1264 gigawatt a 1064, con una
riduzione; per il gas naturale passiamo da 631 gigawatt a 730
gigawatt, quindi crescita; per i combustibili solidi: biomasse da
40 a 65, il solare non c'era e va a 4,5, l'idroelettrico - che lei
dice rimane piatto - passa da 2609 gigawatt/h anno a 3072
gigawatt/h anno.
Esportazioni: attualmente siamo a 1812 gigawatt/h anno, si va a
2169 gigawatt/h anno: ora, dire che siamo in regressione, mi pare
che sia inesatto!
Per concludere, mi pare che questo sia un piano che offre delle
opportunità per il futuro; come tutti i piani non è la soluzione di
tutti i mali, ma credo che qui ci sia una Giunta che ha dimostrato
negli anni non solo di fare i piani, ma anche di realizzarli!
Président
La parole au Conseiller Lattanzi, pour
déclaration d'intention.
Lattanzi (LCdL)
Credo lei debba riconoscere che quando
abbiamo letto questa relazione, che lei dice essere "bipartisan",
lo abbiamo fatto sollevando una serie di questioni e annunciando
una serie di perplessità. I dati li ho letti e le perplessità le ho
esternate, dopodiché lei aveva l'opportunità di controbattere, come
ha tentato di fare.
Lei parla di "obiettivi concreti"; gli obiettivi concreti sono
per lei degli obiettivi burocratici. Si doveva fare questo piano,
questa è la sensazione dopo la sua replica, questo "libro bianco"
dell'energia valdostana che definisse le politiche del prossimo
decennio, che analizzasse la situazione attuale, quella passata e
quella che si prospetta fino al 2010; è una relazione fatta da chi
tecnicamente se ne intende e non ha potuto che lavorare sui dati
che, al di là dei suoi giudizi politici, dicono quanto da me
espresso. Allora la relazione è "bipartisan", ma è la motivazione
politica che lei ha fornito che è insufficiente! Lei dice che
bisogna fare i conti con la calcolatrice, ma dice una cosa
sbagliata perché i conti sono già fatti e gabellati!
Questo piano identifica cosa si potrebbe fare, in maniera come
dice lei "bipartisan", dice quello che voi avevate detto che
avreste fatto, ma dice anche quello che "non avete fatto", e dice
anche come le prospettive in termini scientifici siano di un certo
tipo ma, mancando le prospettive politiche, non si possono che
fermare a delle evoluzioni matematiche di possibilità. Lei dice che
l'energia pulita costa di più e quindi il piano ha cercato un
equilibrio finanziario rispetto ai ritorni; io le ho già detto una
volta che l'energia pulita è una scelta politica che, a breve,
costa di più, ma che poi porta ad un risparmio, sia in termini di
inquinamento che di costo. Lei è ancorato ad una vecchia ideologia
secondo la quale i sistemi tecnologicamente avanzati di
sfruttamento di energia pulita siano molto costosi e non
produttivi: questa è una sua cultura con la quale ci
scontriamo!
Non sono d'accordo sul fatto che lei abbia cercato un equilibrio
finanziario per una cosa che, sì, costa, ma che poi non è che dà
certi benefici! No, per lei l'equilibrio è uguale a nulla, non
facciamo nulla perché lei non ci crede, e questo controvertendo
tutta l'ideologia di Sinistra che lei dovrebbe incarnare, che di
ambiente si è riempita la bocca negli ultimi venti anni, ma che
quando ha avuto la possibilità, come l'ha avuta lei, in questi
cinque anni, in questa Regione, di fare qualcosa per l'impatto
ambientale e per l'ecosistema, non ha fatto nulla!
È una disgrazia che il Governo abbia dato a lei la delega
all'energia, magari pensando che lei, come uomo di Sinistra, fosse
più attento e più sensibile! Potevano darla a chiunque altro, meno
che a lei, perché lei ha dimostrato che la Sinistra dell'ecosistema
di riempie la bocca, ma non fa nulla e questo piano lo testimonia
nei numeri e nei dati! Quando i "Verdi" vi accusano di questo, non
hanno tutti i torti! Non basta parlare di "ecosistema", bisogna
fare delle cose quando si hanno i poteri e i soldi come li ha lei,
ma evidentemente non ci si crede: si fa propaganda, si scende nelle
piazze, si promuovono e si finanziano le associazioni, ma quando si
ha i bottoni per spingere e decidere, non si fa nulla!
Questo è un "libro bianco" che, proprio perché scientifico, non
impegna lei e non impegna nessuno, forse questo è l'unico vantaggio
che a fine legislatura lei ci lascia! Il piano presenta in termini
burocratici quello che si potrebbe fare, ma è presentato in tempi
sospetti! È una bella propaganda elettorale che impegna 12 milioni
di euro per dire: "in questo libro bianco c'è un quadro generale di
opportunità, proviamo a metterci qualche soldino in maniera
prospettica e poi vediamo, chi governerà deciderà!". È chiaro che
il sospetto che questo sia un provvedimento elettorale è più che
giustificato! Lei ha citato dei numeri di raddoppio della
produzione di energia: sì, si raddoppia il nulla! Quando cita la
percentuale di rapporto del 50 percento, quando è nulla,
raddoppiare uno basta fare due: provi a raddoppiare 50! Lei ha
raddoppiato il nulla!
I limiti di questo piano sono politici, questo è un buon piano
energetico, ma è un quadro senza la tela, è un quadro di cornice di
fine legislatura, che non impegna politicamente lei, ma le dà la
possibilità di "lavarsi la coscienza", potendo andare a dire in
campagna elettorale che lei, uomo di Sinistra, sensibile
all'impatto ambientale dell'energia, ha disposto il piano
energetico regionale! Ha disposto il nulla, che è esattamente
quello che ha disposto in questi ultimi dieci anni e soprattutto
negli ultimi cinque, in cui lei ha governato!
Président
La parole au Vice-président Viérin
Marco.
Viérin M. (SA)
A nome del gruppo della "Stella Alpina",
visto che la discussione è già stata ampia, si ritiene che questo
sia un piano avente anche delle cose positive, ma che sia però un
provvedimento riguardante - come qualcuno ha già anticipato -
soprattutto la prossima legislatura. È quindi un impegno per gli
altri che verranno, è un provvedimento più verso quello che è
l'aspetto dell'appuntamento dell'8 giugno che non quella che è la
concretezza per il futuro; pertanto su questo piano ci
asterremo.
Président
La parole à la Conseillère Squarzino
Secondina.
Squarzino (Arc-VA)
Voteremo a favore del piano perché,
come dicevo prima, non possiamo non condividere gli obiettivi
individuati. Vi saranno alcune attuazioni su cui abbiamo qualche
interrogativo, che abbiamo già posto altre volte; però, visto che
sarà compito dei prossimi governi regionali, in cui anche noi
saremo a governare, saremo presenti nel realizzare questi
obiettivi.
Président
S'il n'y a pas de Conseillers qui
souhaitent intervenir, je soumets au vote l'acte avec l'annexe:
Conseillers présents: 31
Votants: 23
Pour: 23
Abstentions: 8 (Comé, Frassy, Lanièce, Lattanzi, Marguerettaz,
Piccolo, Tibaldi, Viérin M.)
Le Conseil approuve.
