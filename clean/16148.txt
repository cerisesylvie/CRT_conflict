Classificazione
FINANZA REGIONALE E LOCALE


Resoconto integrale del dibattito dell'aula
Oggetto del Consiglio n. 2498 del 2 aprile 1997 - Resoconto
SEDUTA POMERIDIANA DEL 2 APRILE 1997
OGGETTO N. 2498/X Impegno per richiedere al Governo di
omogeneizzare le tariffe relative al consumo di gas metano.
(Approvazione di mozione)
Mozione Richiamata la propria mozione n. 28 del 17 ottobre 1996
con la quale si chiedeva al Governo italiano di uniformare
l'aliquota I.V.A. tra nord e sud sul consumo del gas metano;
Rilevato come il Governo, con la manovra di fine anno (decreto
legge 31 dicembre 1996 n. 669 articolo 2 comma 5) ha eguagliato le
tariffe portando l'I.V.A. al 19 percento anche al sud;
Considerato che oltre all'I.V.A. sul metano, esiste anche
l'imposta di consumo che è differenziata. Di fatto, il D.L. 23
febbraio 1995 n. 41 stabilisce che per gli usi di riscaldamento
individuale, fino a 250 metri cubi annui al nord si paghino 151
lire al mc. mentre al sud 74 lire al mc., e al di sopra dei 250 mc.
al nord 332 lire al mc. ed al sud 238 lire al mc.;
Atteso come non sussista alcuna valida ragione che giustifichi
l'applicazione della penalizzante imposta di consumo applicata
all'utilizzo del gas metano, ai residenti in Valle d'Aosta,
imponendo loro un carico fiscale maggiore rispetto ai residenti
nelle regioni meridionali, con identico presupposto, ossia medesima
quantità di gas metano consumato;
Rilevato che sussistono, pertanto, le violazioni dei principi
costituzionali di eguaglianza dei cittadini davanti alla legge
(articolo 3 Cost.) e di capacità contributiva (articolo 53
Cost.);
Considerato come le violazioni sopracitate sono ulteriormente
aggravate dai maggiori consumi di gas metano per riscaldamento
delle abitazioni, che si verificano nelle regioni settentrionali,
stante la notoria rigidità del clima, cosicché è stata di fatto
concepita un'aberrante "tassa sul freddo" che colpisce
particolarmente gli abitanti della nostra regione;
il Consiglio regionale della Valle d'Aosta
Impegna
la Giunta regionale a presentare richiesta al Governo, affinché
proceda senza indugio, per le motivazioni in premessa esposte, ad
una omogeneizzazione delle tariffe sopra citate eguagliando le
quote di imposta di consumo sul gas metano tra nord e sud.
F.to: Linty
Presidente Ha chiesto la parola il Consigliere Linty.
Linty (LNPIAP) So che l'Assessore ha proposto delle modifiche,
se le vuole illustrare così non facciamo che votarle.
Presidente Ha chiesto la parola l'Assessore all'industria,
commercio e artigianato, Mafrica.
Mafrica (GV-PDS-SV) Avevamo già votato una mozione per rendere
omogenee le quote IVA fra tutte le regioni e in effetti il Governo
con l'ultimo decreto legge di fine anno ha provveduto ad unificare
per ciò che riguarda l'IVA le tariffe per il metano.
Con questa mozione si chiede di intervenire anche per un'altra
quota della tariffa che è l'imposta di consumo. Per uniformità con
una mozione già votata dal Consiglio, si propone di accogliere la
mozione con alcune modifiche.
Le modifiche sono nei primi due capoversi, dove invece della
mozione di Linty si parla della mozione approvata dal Consiglio; si
chiede di sopprimere il quinto capoverso e di togliere la parte
finale del sesto capoverso.
Presidente Il nuovo testo è stato distribuito, il Consigliere
Linty è d'accordo. Pongo in votazione la mozione in oggetto:
Mozione Richiamata la mozione approvata dal Consiglio regionale
con la quale si chiedeva al Governo italiano di uniformare
l'aliquota I.V.A. sul consumo del gas metano tra le diverse
regioni;
Rilevato come il Governo, con la manovra di fine anno (decreto
legge 31 dicembre 1996 n. 669 Articolo 2 comma 5) ha eguagliato le
tariffe portando l'I.V.A. al 19 percento anche per le regioni
meridionali;
Considerato che oltre all'I.V.A. sul metano, esiste anche
l'imposta di consumo che è differenziata. Di fatto, il D.L. 23
febbraio 1995 n. 41 stabilisce che per gli usi di riscaldamento
individuale, fino a 250 metri cubi annui al nord si paghino 151
lire al mc. mentre al sud 74 lire al mc., e al di sopra dei 250 mc.
al nord 332 lire al mc. ed al sud 238 lire al mc.;
Atteso come non sussista alcuna valida ragione che giustifichi
l'applicazione della penalizzante imposta di consumo applicata
all'utilizzo del gas metano, ai residenti in Valle d'Aosta,
imponendo loro un carico fiscale maggiore rispetto ai residenti
nelle regioni meridionali, con identico presupposto, ossia medesima
quantità di gas metano consumato;
Considerato come le differenze sopracitate siano ulteriormente
aggravate dai maggiori consumi di gas metano per riscaldamento
delle abitazioni, che si verificano nelle regioni settentrionali,
stante la notoria rigidità del clima;
il Consiglio regionale della Valle d'Aosta
Impegna
la Giunta regionale a presentare richiesta al Governo, affinché
proceda senza indugio, per le motivazioni in premessa esposte, ad
una omogeneizzazione delle tariffe sopra citate eguagliando le
quote di imposta di consumo sul gas metano tra nord e sud.
Presenti, votanti e favorevoli: 23
Il Consiglio approva all'unanimità
Presidente Con questa votazione terminano i lavori del
Consiglio, che è convocato in data 16-17 aprile.
La seduta è tolta.
L'adunanza termina alle ore 19,56.
