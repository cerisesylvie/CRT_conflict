Classificazione
TRASPORTI E VIABILITÀ
Trasporti



Oggetto del Consiglio n. 2488 del 22 novembre 2016 - Resoconto
OGGETTO N. 2488/XIV - Proposta di legge di iniziativa
popolare: "Disposizioni per una ferrovia moderna ed un efficiente
sistema pubblico integrato dei trasporti".
Rosset (Presidente) -
Punto n. 24 dell'ordine del giorno.
Ha chiesto la parola il Consigliere Isabellon, ne ha facoltà.
Isabellon (UV) -
Intervengo in qualità di relatore
nominato in IV Commissione e di Presidente della stessa commissione
per andare a rappresentare il lavoro fatto dalla Commissione
preparatoria dell'esame in Consiglio regionale della proposta di
legge n. 91 di iniziativa popolare. Ricordo che insieme al
sottoscritto è stata nominata relatrice la collega Morelli, che
credo interverrà successivamente.
La prima cosa da premettere è che la IV Commissione recentemente
è stata interessata, per quel che riguarda la tematica dei
trasporti, anche per la parte ferroviaria nell'ambito dell'esame di
un percorso svolto unitamente all'Assessore competente per arrivare
ad un Consiglio monotematico sulla tematica dei trasporti. Questo
si è svolto nel corso del 2015 e la commissione ha prodotto una
relazione preparatoria alla seduta straordinaria del 9 aprile 2015.
È quindi un tema che è già stato a suo tempo dibattuto. Sono stati
coinvolti tutti i portatori di interesse durante i lavori in
commissione: in data 10 febbraio 2015 sono stati sentiti i
rappresentanti di RFI, di Trenitalia, delle associazioni pendolari;
in data 3 marzo 2015 i rappresentanti di Confindustria VdA, della
Chambre valdôtaine des entreprises
, dell'ADAVA, di Rete
Imprese Italia VdA, del CPL, delle associazioni dei consumatori e
delle organizzazioni sindacali. Questo per dire che è un tema che
non molto tempo fa era già stato esaminato e alcune delle
problematiche che sono state riprese durante l'esame della proposta
di legge n. 91 erano già a suo tempo state prese in
considerazione.
Veniamo al percorso in IV Commissione di questa proposta di
legge. In data 17 agosto 2016 la proposta di legge è assegnata dal
Presidente del Consiglio regionale alla IV Commissione consiliare
permanente; in data 13 settembre 2016, nella prima riunione utile
alla ripresa dei lavori dopo la pausa estiva, la commissione
stabilisce di rinviare la nomina del relatore e di programmare in
via preliminare un'illustrazione della proposta di legge da parte
dei proponenti della stessa. In data 19 settembre 2016 i
rappresentanti del Comitato promotore dell'iniziativa popolare
rappresentata dai Signori Livio Dezzutto, Fabio Protasoni, Walter
Milano e Elio Riccarand illustrano i contenuti della proposta di
legge alla commissione. In data 20 ottobre 2016 la commissione
delibera di riprendere l'esame della proposta di legge attraverso
l'audizione dell'Assessore ai trasporti e la nomina dei relatori:
in questo caso due. In data 25 ottobre 2016 la commissione svolge
l'audizione dell'Assessore al turismo, sport, commercio e trasporti
Aurelio Marguerettaz, accompagnato dal Coordinatore del
Dipartimento ai trasporti, ingegner Antonio Pollano, e dal
Dirigente della struttura Aeroporto e ferrovie del medesimo
Assessorato, l'ingegner Marco Trevisan, sul provvedimento. Nella
stessa riunione la commissione procede alla nomina dei relatori,
come detto poc'anzi: risultano nominati il sottoscritto e la
Consigliera Patrizia Morelli, indicata dalle forze di minoranza
secondo un accordo condiviso in commissione. In data 3 novembre
2016 la proposta di legge è inserita all'ordine del giorno della
riunione, ma non essendo emersi nel periodo elementi di novità in
merito, viene rinviata al 7 settembre 2016, termine ultimo per
l'esame da parte della commissione.
Le considerazioni che sono state fatte sono di questo tipo:
essendo questa proposta di legge di iniziativa popolare possibile
oggetto anche di proposte che possono pervenire o dalla Giunta, o
dai commissari rappresentanti le varie forze politiche, si è
ritenuto opportuno di concedere tutto il tempo necessario affinché
ci fosse la possibilità da parte di tutti di esprimersi. In quella
stessa commissione abbiamo ritenuto opportuno, alla chiusura dei
lavori, quindi nella seduta del 7 novembre, di audire anche i
rappresentanti del Comitato promotore della proposta di legge.
Questo è stato molto utile, nel senso che, essendo pervenuta per la
data del 7 novembre una proposta di emendamenti da parte dei
Commissari, firmata dai Consiglieri Isabellon, Morelli, Nogara,
Fontana, Péaquin, La Torre e Certan, e il fatto di aver convocato i
promotori ci ha permesso di procedere seduta stante ad un loro
coinvolgimento. Un discorso quindi che è stato condiviso anche da
parte dei promotori, al fine di avere già in quella seduta un loro
parere sul testo che oggi va all'esame del Consiglio. Credo che
questo sia stato un lavoro concordato da tutti i Commissari
proficuo, nel senso che tutto quanto è stato visto in commissione è
stato visto nella sede opportuna, pertanto oggi arriviamo al
Consiglio regionale con una proposta, un testo di commissione che
ha avuto anche questo coinvolgimento.
Io credo che questo sia apprezzabile, in quanto un
coinvolgimento anche dei proponenti nell'ambito della commissione è
sicuramente, nel percorso dell'iter del disegno di legge, un
elemento che va ad evitare delle comunicazioni esterne e a
rafforzare questa proposta. Evidentemente sono emerse durante il
dibattito delle posizioni diverse: è stato audito l'Assessore, che
ha fatto presente quelle che possono essere le problematiche
applicative del disegno di legge, che devono tenere conto non solo
dell'obiettivo per quello che riguarda la sua importanza, ma anche
del suo inserimento in un contesto generale anche di ricerca di
disponibilità finanziarie sia locali, sia regionali con un
coinvolgimento di Trenitalia, del Ministero anche a livello statale
e non solo, anche a livello di Comunità europea. Ci sarà quindi un
percorso da fare, che prevede di tenere conto anche delle diverse
esigenze, soprattutto in una situazione di crisi finanziaria
generale, che ha il nostro territorio. Siamo alla vigilia del
dibattito che ci sarà per il bilancio regionale, questo emergerà
sicuramente anche in quella sede.
Con questo io concludo e, come IV Commissione, ci tengo a
ringraziare tutti i partecipanti ai lavori della commissione, che
in questa occasione hanno collaborato a prescindere dalle
appartenenze, quindi credo che questo sia un elemento positivo.
Presidente -
Ha chiesto la parola la collega Morelli, ne
ha facoltà.
Morelli (ALPE) -
Mi associo alle considerazioni del
collega Isabellon per il lavoro proficuo che si è svolto in IV
Commissione, che ha visto un sostanziale accordo di tutti i gruppi
rappresentati in commissione. Come giustamente il collega Isabellon
anticipava, le mie saranno delle considerazioni più di tipo
politico visto che la parte tecnica l'ha già sviluppata lui. Nel
ripercorrere rapidamente la genesi e il contenuto di questa
proposta di legge di iniziativa popolare quindi vorrei partire
dalla semplice constatazione della realtà. La Valle d'Aosta è
attualmente dotata di un'infrastruttura ferroviaria che si snoda
lungo l'asse centrale da Pré-Saint-Didier a Pont-Saint-Martin
datata, sicuramente non competitiva e destinata ad essere sempre
più marginalizzata se non interverranno modifiche sostanziali che
la riqualifichino e le consentano di essere adeguatamente collegata
alla rete nazionale e quindi internazionale.
Per la parte dell'Alta Valle, come tutti sappiamo, la linea
ferroviaria è chiusa ormai da quasi un anno, mentre la tratta che
va da Aosta verso il Piemonte è gravata da vincoli strutturali e
gestionali, che ne inficiano pesantemente la funzionalità facendo
peggiorare il servizio. Se 20 anni fa si poteva percorrere il
tragitto da Aosta a Torino in meno di due ore, oggi molto spesso il
tempo necessario supera le due ore e mezza, limite temporale a cui
si aggiungono anche i ben noti disagi per i viaggiatori dati
principalmente dalle rotture di carico. In questi ultimi anni di
frequente abbiamo assistito alle proteste dei pendolari, espresse
individualmente o in forma associativa, culminate anche in raccolte
di firme e petizioni che non hanno tuttavia ancora prodotto
miglioramenti significativi. Il prolungamento dell'iter di
approvazione della norma di attuazione non ha facilitato le cose,
rendendo la Regione meno incisiva nei confronti di Trenitalia, di
RFI e del Ministero competente. Non di meno, a fronte degli
evidenti problemi di funzionamento del servizio ferroviario,
l'Amministrazione pubblica competente, nella fattispecie la
Regione, è tenuta a tutelare l'interesse dei cittadini e a porre in
atto tutte quelle azioni utili a giungere alla soluzione del
problema, sempre che reputi indispensabile il servizio di trasporto
ferroviario. Cosa che quanto meno in via teorica nel tempo è stata
sempre ribadita da tutti i vari Governi regionali che si sono
succeduti. Basti citare a titolo esemplificativo tre atti approvati
dal Consiglio durante le ultime tre legislature, e mi riferisco a
titolo esemplificativo, ma avrei potuto prenderne anche altri, ad
una risoluzione approvata il 24 maggio 2007, quindi XII
legislatura, in cui unanimemente il Consiglio regionale va a
definire le politiche e le azioni puntuali da fare, ritenendo il
servizio ferroviario indispensabile per assicurare un'efficace
intermodalità con le vallate laterali e i più importanti centri
abitati della Valle centrale, nell'ottica di uno sviluppo
socio-economico armonico e sostenibile tramite l'offerta di un
efficace servizio di trasporto pubblico.
Mi riferisco anche, per quanto riguarda la scorsa legislatura,
al discorso di insediamento del Presidente Rollandin, che si è
tenuto il 1° luglio 2008, con l'illustrazione del programma della
XIII legislatura durante la quale il Presidente diceva in modo
molto chiaro: "la carence d'infrastructures freine la productivité
du système, elle pénalise toute politique de développement, entrave
la mobilité touristique et contribue à l'augmentation de tous les
coûts, y compris ceux qui pèsent sur l'environnement. Chacun sait
bien, cependant, que les entreprises doivent pouvoir compter sur de
bonnes infrastructures, faute de quoi elles ne pourront jamais être
compétitives : c'est pourquoi, au cours des prochaines années,
notre croissance tiendra en bonne partie à notre capacité de
réaliser ces équipements qui nous font défaut. Cela implique
l'étude d'une réorganisation globale des transports de la Vallée et
la capacité de conjuguer des impératifs tels que les transports
durables, l'intermodalité et la modération des flux de circulation.
Il nous faudra donc, dans les années qui viennent, poursuivre les
efforts entrepris afin d'améliorer et de moderniser nos liaisons
ferroviaires".
Lo stesso discorso è ripreso essenzialmente, in modo più
puntuale, nel discorso di insediamento del Presidente Rollandin del
5 luglio 2013: non sto a riprendere i punti, ma il senso e le
necessità individuate sono le stesse. L'elenco sarebbe ben più
lungo considerati i tanti punti all'ordine del giorno consacrati a
questo tema, le risoluzioni presentate dai gruppi di minoranza
votate spesso all'unanimità, per non citare le risultanze della
seduta straordinaria del Consiglio regionale a cui faceva
riferimento anche il collega Isabellon.
Alle dichiarazioni d'intenti non sono però poi corrisposte
decisioni e azioni puntuali, o quanto meno suscettibili di dare ai
valdostani le risposte tangibili che questi palesemente attendono
dalla politica, in particolare dal Governo regionale, se all'inizio
del 2016 un nutrito gruppo di organizzazioni: ben 18 fra
associazioni, sindacati e partiti ha deciso di impegnarsi nella
presentazione di una proposta di legge di iniziativa popolare. La
partecipazione diretta dei cittadini alle decisioni importanti è
sicuramente un valore aggiunto ed è sicuramente positiva; in questo
caso ci pare però che la lettura debba avere anche un'altra
valenza: bisogna infatti riconoscere onestamente, che in questo
caso la presentazione di una proposta di legge di iniziativa
popolare per una ferrovia moderna in fondo acclara e certifica
l'inadeguatezza della politica regionale su questo tema così
importante per la comunità. Se un gruppo di cittadini si sente
motivato al punto di redigere un testo di legge e di sottoporlo al
giudizio dell'opinione pubblica, attraverso un iter non semplice, e
se in pochissimo tempo 7437 valdostani - ma avrebbero potuto essere
molti di più, ve lo possiamo assicurare noi che abbiamo partecipato
alla raccolta delle firme, dove l'adesione dei cittadini era quasi
totale - lo sottoscrivono convintamente, significa che la politica
non ha saputo dare le risposte giuste, le risposte che quei
cittadini si aspettavano. Oggi questa proposta di iniziativa
popolare, che consta di un solo articolo, offre al Consiglio
regionale e alla Giunta una nuova
chance
. Con l'accoglimento
di questo testo noi oggi affermiamo in modo chiaro ed
inequivocabile, attraverso il comma 1, che il miglioramento del
servizio ferroviario è indispensabile e urgente e che il suo
potenziamento dovrà essere il grande progetto del prossimo
decennio. Mentre con il comma 2 andiamo a definire i tempi congrui,
che sono stati concordati in commissione con i proponenti: 180
giorni entro i quali la Giunta regionale, in virtù delle competenze
attribuitele dalla norma di attuazione, consultando previamente
RFI, Ministero dei trasporti e Regione Piemonte, sarà tenuta a
presentare un programma strategico di interventi. Programma che,
secondo la proposta, dovrà articolarsi in azioni puntuali, quali:
l'elettrificazione, l'ammodernamento, il raddoppio selettivo e la
velocizzazione della linea Aosta/Ivrea; la riattivazione e il
potenziamento del servizio ferroviario sulla direttrice
Aosta/Pré-Saint-Didier, con la prosecuzione fino a Courmayeur; le
modalità di reperimento dei fondi necessari di parte regionale,
statale ed europea; oltre a tre punti, che esulano un po' dal
trasporto ferroviario nello specifico, che hanno una
envergure
più generale, concernenti l'intermodalità dei vari
sistemi di trasporto - e ritorna il discorso dell'intermodalità
delle scorse legislature -, l'introduzione del biglietto unico e la
promozione di un maggior utilizzo del trasporto pubblico da parte
della popolazione. Anche questo è un tema estremamente
importante
Giustamente prima, parlando del piano aria, è stato citato
ampiamente il discorso dei trasporti e di quanto ancora troppo poco
il trasporto pubblico viene utilizzato nella nostra regione. È di
pochi giorni fa un articolo de
Il Sole 24 Ore
, che mette a
confronto le diverse città italiane dove Aosta risulta fra le città
peggiori: il trasporto pubblico è utilizzato dal 20 percento,
mentre l'80 percento del trasporto è affidato al mezzo privato; per
Bolzano succede esattamente l'opposto: 30 percento e 70 percento.
Questo per dire che è un tema su cui bisogna ancora lavorare
molto.
Dopo decenni di studi e di progettazioni, è giunto il momento di
agire con determinazione e puntualmente. Questa proposta di legge
fornisce a noi tutti, Consiglieri e Giunta, in modo - crediamo -
unitario e trasversale, l'occasione per segnare un punto di
partenza importante, che convogli tutte le energie, le conoscenze,
le competenze intorno all'ammodernamento della nostra ferrovia,
obiettivo irrinunciabile per la mobilità pubblica e per lo sviluppo
economico della nostra regione. Sancire attraverso una legge i
punti qualificanti, le priorità e le modalità con cui la Regione
dovrà operare in merito al miglioramento del trasporto ferroviario
è un elemento di forza straordinaria per tutti. Lo è sicuramente
per i proponenti, ma lo è anche per i governanti perché questa
legge darà legittimazione ad una serie di azioni su cui non sarà
più necessario discutere: basterà agire di conseguenza e in
coerenza con la legge, prevedendo naturalmente anche i
finanziamenti necessari. È un testo questo che non è scritto a
caso, ma che riprende e riordina una serie di azioni individuate
nel tempo attraverso studi e approfondimenti. Ciò che questo
disegno di legge aggiunge ed esprime è la volontà politica di
procedere: quella che finora ha fatto un po'
défaut
. Questo
è - riteniamo - il grande passo avanti rispetto al passato che la
determinazione, la volontà popolare ci sollecita a fare. Io credo
che il Consiglio regionale non potrà rimanere sordo a quanto la
comunità valdostana chiede a gran voce.
Presidente -
Ha chiesto la parola il Consigliere Nogara,
ne ha facoltà.
Nogara (UVP) -
Come componente della IV Commissione,
vorrei anch'io dare il mio contributo a questa discussione.
Perdonatemi se in alcuni passaggi ripeterò dei concetti già esposti
dai colleghi che mi hanno preceduto, è inevitabile, ma c'è la
volontà da parte mia di dire due cose e di come il percorso è stato
fatto in IV Commissione. Innanzitutto voglio ringraziare tutti i
miei colleghi perché in tutte le occasioni in cui abbiamo parlato
delle problematiche legate ai trasporti ferroviari soprattutto c'è
stato un confronto molto franco, tranquillo e sincero. Come diceva
la collega Morelli, questa tratta ferroviaria, datata e non
competitiva, ha dato adito ad un sacco di discussioni e di
polemiche.
Vorrei tracciare un po' il percorso che c'è stato. Sinceramente,
non essendo un tecnico, è importante capire innanzitutto cosa si
può fare e come intervenire, e quali saranno i costi per migliorare
questa linea. In questi mesi che abbiamo discusso su queste
problematiche, all'inizio, secondo me, non c'era chiarezza, perché
ci sono 50.000 studi su questa linea ferroviaria: uno studio che
dice rosso, uno studio che dice nero, uno studio che dice giallo,
un altro che dice arancione. La prima cosa che abbiamo preso in
considerazione e che abbiamo discusso è stata quella di capire con
tutta la documentazione che abbiamo, che ha l'Assessorato, che
possiamo avere...di dare a dei professionisti l'incarico per capire
effettivamente che cosa si può fare e che costi andiamo a
sostenere.
Come ho sentito già negli altri interventi, proprio pochi minuti
fa si è discusso del piano aria e mentre se ne discuteva io
guardavo il settore dei trasporti: ci sono almeno quattro punti che
toccano la ferrovia. Mi collego anche a quello che diceva il
collega Roscio: qua scriviamo delle cose che vogliamo portare
avanti o scriviamo tanto per scriverle? È venuto il momento di
mettere il massimo impegno su queste cose per poter portare una
ferrovia come la nostra, così importante per la nostra regione per
tanti aspetti: si parla soprattutto dei pendolari che la usano, si
parla degli studenti che la usano moltissimo qui in Valle per
trasferirsi a Roma; io ho dei figli che sono entrambi
all'università e la usano tantissimo e vi assicuro che non è così
semplice arrivare qui ad Aosta. Soprattutto anche per il turismo:
sarebbe un
atout
incredibile per la Valle d'Aosta una
ferrovia efficiente per il nostro turismo. Basti solo pensare se da
Milano o da Torino persone, anche solo per venire a sciare qui in
Valle d'Aosta, si organizzassero e ci fosse un servizio efficiente,
quanto il turismo ne gioverebbe. È chiaro che, parlando di piano
dell'aria - come ho accennato prima -, le cose essenziali, quelle
principali concernono l'elettrificazione di questa linea: le due
cose principali che abbiamo toccato in commissione sono proprio
l'elettrificazione e la diminuzione dei tempi di percorrenza, e
chiaramente anche la comodità da parte di questo trasporto proprio
come mezzi.
È chiaro che a monte di tutto questo ci deve essere una grande
volontà politica, perché se non c'è una grande volontà politica di
portare avanti queste problematiche, e questo problema in
particolare della ferrovia in Valle d'Aosta che sento da quando ero
bambino, non si va da nessuna parte. Vista l'iniziativa popolare,
vista la voglia e visto l'impegno politico profuso nella IV
Commissione, dove sono rappresentate tutte le forze politiche, sono
abbastanza convinto che questa sia la volta buona per portare
avanti un discorso positivo per la ferrovia qui in Valle
d'Aosta.
Presidente -
Ha chiesto la parola il collega Guichardaz,
ne ha facoltà.
Guichardaz (PD-SIN.VDA) -
Il percorso di questa proposta
di legge regionale di iniziativa popolare è stato molto ben
spiegato dai colleghi relatori, quindi è superfluo tornarci sopra,
va però ribadito, anche per darne il giusto peso politico, che si
tratta di un testo che è il risultato di una larga intesa tra
maggioranza e minoranza nel solco della proposta di legge popolare
che è stata presentata in Consiglio regionale dai proponenti
referendari il 19 luglio scorso. Il testo di commissione è molto
simile a quello originario, varia per i tempi di elaborazione del
piano strategico di interventi, che passano da 90 a 180 giorni:
vista la complessità della tematica e dell'argomento, questo tempo
è sicuramente più realistico. Varia poi per il riferimento, non
contenuto tra l'altro nella proposta di legge referendaria, agli
studi già esistenti. Ricordo che negli anni sono state
numerosissime le analisi, le discussioni, gli studi in tal senso e
sicuramente questi potranno essere utili, potranno essere un
patrimonio che è già a disposizione per i lavori che in questi 180
giorni, in questo periodo che la legge ci dà verranno svolti
affinché le cose scritte nella legge possano andare a buon fine.
Poi varia con riferimento alla necessità di coinvolgere in questo
processo di elaborazione tutti i soggetti in qualche modo
interessati, tra cui il Ministero dei trasporti e la Regione
Piemonte. Quest'ultima - lo vogliamo ribadire, il nostro gruppo
negli anni lo ha sempre detto allo sfinimento - non può non essere
coinvolta nel lavoro di studio e di programmazione trattandosi la
tratta Aosta/Torino di un sostanziale
unicum
infrastrutturale che serve gli abitanti di entrambe le regioni con
benefici o al contrario con inefficienze nel caso di non
funzionamenti, e non solo i valdostani.
Il nostro gruppo può dirsi soddisfatto dell'esito direi
piuttosto rapido di questa proposta di legge, vista, tra l'altro,
la complessità dell'argomento, sia per i contenuti della norma che
vanno nella direzione da noi sempre auspicata: dell'ammodernamento
della tratta ferroviaria - l'elettrificazione e il raddoppio
selettivo sono forse le novità più importanti e caratterizzanti di
questa proposta di legge referendaria -, sia per la manifesta
volontà di tornare a considerare la tratta Aosta/Pré-Saint-Didier
come strategica nei piani della mobilità regionale. Tratta che,
come dicevamo durante il dibattito in aula qualche tempo fa, fu
chiusa solo temporaneamente in attesa di capire in quale modo la si
potesse valorizzare. Com'è scritto giustamente nel testo della
proposta di legge popolare, investire nel percorso
dell'Aosta/Pré-Saint-Didier comporta anche valutazioni circa le
potenzialità turistiche, le ricadute turistiche che ne derivano.
Anche le azioni volte alla valorizzazione delle stazioni di
interesse storico, così come le valutazioni sulle potenzialità
turistiche, servono, oltre che a rendere la tratta economicamente
sostenibile, utile anche allo sviluppo proprio del territorio. A
tale proposito va comunque detto che ogni valutazione sulle opere
di interesse pubblico prescinde dal semplice equilibrio di bilancio
ma deve tenere conto anche degli effetti e delle ricadute positive
sull'indotto socio-economico. Gli impianti a fune, per fare un
esempio che calza in parte con il tema oggi discusso, sono il
classico esempio di sinergia tra operatori turistici,
Amministrazione regionale, che ha la proprietà degli impianti, e
direi anche delle comunità locali. Sappiamo che tali attività sono
una risorsa anche da un punto di vista lavorativo e ciò aiuta
sicuramente a mantenere popolate le nostre valli, che altrimenti si
spopolerebbero con gli effetti che possiamo immaginare sulla tenuta
della comunità e sulla conservazione del territorio e l'abbandono
del territorio, colleghi, sappiamo quali effetti deleteri può avere
sull'ambiente. Lo stesso vale - per questo il riferimento è agli
impianti a fune - per i collegamenti ferroviari, ma anche per i
collegamenti su gomma e in alcuni casi per i collegamenti
funiviari: da noi sono poche le funivie che fungono anche da
trasporto pubblico, una per tutte è la funivia di Chamois. Dicevo
che lo stesso vale per gli argomenti circa i collegamenti
ferroviari del trasporto su gomma, che sono gli argomenti contenuti
nella legge, che tengono insieme le comunità locali e che
collaborano a sviluppare ricchezza, causa delle ricadute anche di
tipo economico che queste determinano sulle comunità attraversate.
Anche il riferimento, contenuto sempre nella proposta, ad una
politica più coordinata tra le diverse modalità di trasporto
pubblico, dice dell'attenzione, oltre che dei referendari anche di
questo Consiglio, al problema della mobilità. Ricordo ad ogni buon
conto che il riferimento alla questione della ferrovia era già
contenuto nei nostri programmi elettorali e negli ultimi accordi di
legislatura di questa maggioranza. Certo, il percorso è ancora
lungo e non vanno sottovalutate le difficoltà connesse allo studio
e all'elaborazione del piano, ma noi siamo convinti che dalla legge
si passerà in tempi forse ancora più rapidi rispetto a quelli
previsti: noi in questo oggi ci impegniamo a lavorare alacremente
in commissione o in tutti gli ambiti che - si deciderà - potranno
essere quelli più produttivi dei risultati. Dicevo che noi siamo
convinti, quindi, che dalla legge si passerà rapidamente alla parte
operativa, in modo da dare alla nostra regione un'infrastruttura
all'altezza delle sfide che ci attendono.
Colgo l'occasione, a nome del gruppo PD-SIN.VdA per ringraziare
i colleghi che hanno lavorato per l'approvazione di questa legge,
ma soprattutto voglio ringraziare i referendari, che, con la loro
caparbietà e con la forza delle loro idee e convinzioni, hanno
posto all'attenzione di questo Consiglio il tema della ferrovia e
della mobilità, dimostrando come sulle proposte sensate e non
ideologiche si possano trovare intese
bipartisan
a beneficio
dell'intera comunità.
Presidente -
Ha chiesto la parola il collega Restano, ne
ha facoltà.
Restano (PNV) -
Direi che oggi ci avviamo a terminare un
lungo confronto e se sarà approvata questa norma, tanti valdostani
oggi saranno soddisfatti: tanti studenti, tanti lavoratori, tutti i
fruitori della ferrovia che utilizzano quotidianamente il percorso
ferroviario e che tanto hanno fatto con questa proposta di legge
popolare. Mi viene da riflettere che noi che abbiamo utilizzato la
ferrovia tanti anni fa forse non ci ricordiamo più il percorso
doloroso dell'Aosta/Torino; forse siamo abituati a viaggiare
comodamente in macchina, sia i rappresentanti del Consiglio e anche
quelli del Governo: ce l'hanno fatto tornare in mente con tanti
incontri, con tante riunioni. Questa gente mal percepisce la nostra
realtà, soprattutto facendo il confronto con altre realtà
ferroviarie, altre realtà in regioni turistiche, altri tratti di
ferrovia più commerciali, altre tratte di ferrovia che trasportano
i lavoratori, ma con altri tempi di percorrenza. Diciamo che -
oramai tutti l'abbiamo capito - la nostra tratta non è tra le
migliori e funziona piuttosto male. Così vengono mal recepite anche
quelle che erano state le decisioni del Consiglio: la sospensione
dell'Aosta/Pré-Saint-Didier, non vengono digeriti tutti quelli che
erano stati gli interventi proposti sulla linea
Torino/Chivasso/Aosta.
Devo dire che in questo periodo ho cercato di raccogliere un
pochino in un dossier tutto quanto nel tempo abbiamo detto sul
trasporto ferroviario in questa legislatura, il dossier è alquanto
corposo. Si è detto tutto, il contrario di tutto generando anche un
po' di confusione nella popolazione. Diciamo che in primo luogo
siamo stati noi della politica a non percepire la sensibilità dei
fruitori della ferrovia e quelle che erano le loro esigenze. Da un
lato, la popolazione è cambiata nel tempo, sono cambiati gli
utilizzatori, non sono cambiate però le richieste, le esigenze
della popolazione. È cambiata la determinazione di chi utilizza la
ferrovia, lo ha ricordato anche il collega che mi ha preceduto:
queste persone non hanno mollato, si sono costituite in comitato e
hanno portato avanti le loro istanze, anche con la collaborazione
di associazioni, di gruppi politici, di movimenti, così da
costringerci a fare un bel cambio di direzione. Abbiamo fatto
un'inversione di marcia oserei dire, abbiamo cambiato i binari.
È stata una scelta comunque importante, magari sofferta per
alcuni, ma dettata da un aperto confronto, una nuova voglia di
confrontarsi e di prendere le decisioni insieme anche con le
responsabilità che ne conseguono. Certo, nei sette punti previsti
dall'articolo 1 si detta una via ben definita che prevede anche
degli importanti investimenti: lì si aprirà il dibattito su dove
recepire questi fondi. Qualcuno magari cercherà anche un pochino di
strumentalizzare la cosa, parlando dei 521 milioni che aveva messo
lo Stato su una finanziaria - ma anche in quel caso si trattava di
un refuso - parlando degli investimenti magari fatti su altre
realtà: sugli impianti sportivi, di risalita, sul Casinò. Meglio la
ferrovia, il Casinò o gli impianti di risalita? Io credo che il
Consiglio saprà decidere al meglio. L'importante è avere le idee
chiare, andare avanti e non cambiare più la rotta.
Presidente -
Ha chiesto la parola il collega Marquis, ne
ha facoltà.
Marquis (SA) -
Il tema che è arrivato oggi in aula è un
tema di grande interesse, si sta esaminando la proposta di legge
d'iniziativa popolare che ha visto la mobilitazione di tante
persone. Già solo il numero delle persone che hanno firmato questa
iniziativa e le associazioni che sono state coinvolte dimostra
l'interesse per l'argomento: l'accessibilità del nostro territorio
sotto un profilo economico, sociale e turistico.
Siamo andati in commissione, si è fatto un dibattito e un
confronto interessante con tutte le associazioni a livello
politico; si è arrivati ad una sintesi, ad una proposta condivisa e
credo che questo sia un obiettivo molto positivo perché si può
anche fare della buona politica, una politica che unisce quando si
trova un momento di confronto e di sintesi comune con le istanze
che provengono dalla popolazione e attraverso la condivisione della
politica e della pubblica amministrazione. Il nostro impegno,
l'impegno di Stella Alpina su questo argomento è un impegno
importante, abbiamo trattato questa tematica nell'ambito del nostro
Congresso, abbiamo predisposto delle schede di approfondimento su
questa materia, che sono state utili in questo percorso di
confronto anche con il Comitato promotore di questa iniziativa.
Quanto al merito, ritengo che ribadire la centralità del
trasporto pubblico sia una questione molto importante e all'interno
di questa centralità viene sottolineata, evidenziata l'importanza
della ferrovia: un'infrastruttura datata, che ha dato molto alla
Valle d'Aosta, che ha contribuito alla prima industrializzazione e
oggi necessita di un intervento di ammodernamento, un intervento
che possa consentire di garantire un servizio coerente con le
aspettative dell'utenza attuale, un'utenza sia locale che ha la
necessità di muoversi all'interno della Valle d'Aosta, ma anche di
raggiungere località esterne quotidianamente. Credo che sia anche
molto importante per l'attrattività, sotto il profilo turistico,
oggi garantire un servizio adeguato ai tempi. Sicuramente sono dei
contenuti quelli previsti dalla legge che non possono che essere
condivisibili, vengono definiti degli obiettivi da cui partire.
Sicuramente la strada da fare sarà ancora molta, però credo che
l'importante da sottolineare sia il mandato forte che con questa
iniziativa viene dato al Governo regionale per poter intraprendere
un percorso, per poter presentare un programma d'azione che prevede
sostanzialmente nell'ambito di 180 giorni, previo accordo con il
Ministero competente, con RFI, con il Piemonte - perché stiamo
parlando di una tratta che non solo tocca il sedime territoriale
della Valle d'Aosta ma anche quello piemontese -, di individuare un
piano strategico che contempli delle azioni per l'ammodernamento
del servizio ferroviario.
Il nostro obiettivo credo sia quello di garantire per chi verrà
dopo di noi un servizio ferroviario che sia adeguato alle
aspettative, che consenta di garantire il collegamento con le
località esterne alla Valle d'Aosta in termini rapidi, che possa
garantire il collegamento con la rete dell'alta velocità, con gli
aeroporti: le infrastrutture che garantiscono lo sviluppo turistico
della nostra regione. Sono previsti poi degli obiettivi che sono
già declinati nell'ambito dell'iniziativa legislativa che si
prevede di ammodernare: si parla di elettrificare, di raddoppio
selettivo dei binari, di garantire anche degli interventi a livello
di intermodalità, perché non solo c'è un problema di
hardware
, di infrastrutture nell'ambito del sistema del
trasporto ferroviario, ma anche la necessità di armonizzare il
trasporto ferroviario con il trasporto su gomma che collega le
vallate laterali. Qui credo che sia un capitolo anche questo che
merita di essere approfondito; cercare di andare verso il biglietto
unico potrebbe essere una cosa di grande interesse non solo per i
cittadini valdostani, ma anche per coloro che visitano e
frequentano la Valle d'Aosta sotto il profilo turistico. A livello
di
mission
non c'è da illudersi che sia un percorso facile
perché questi sono la declinazione di obiettivi da perseguire; c'è
la necessità di individuare le soluzioni ai problemi, ma anche di
reperire le risorse necessarie per la soddisfazione di questi
obiettivi. Sono risorse che vanno quantificate, credo che non si
possa prescindere sicuramente da dei rapporti con lo Stato, con
l'Europa, ma che possono essere questi solo conseguenti alla
definizione di obiettivi comuni. Obiettivi comuni che diano la
possibilità di intravedere quali sono gli interventi necessari,
interventi che sicuramente ci porteranno a collegare all'alta
velocità. Credo che oggi sia difficile fare dei ragionamenti di
prospettiva internazionale, perché le grandi direttrici di traffico
sono già state tracciate, quindi il nostro obiettivo più
perseguibile ritengo che possa essere quello di allacciarsi alle
linee già previste ed esistenti.
Io, a conclusione, credo sia utile e corretto ringraziare coloro
che si sono impegnati più di tutti: le associazioni che hanno
promosso questa iniziativa, che oggi siamo qui a discutere portando
ciascuno il proprio contributo, e credo che questo possa essere un
punto di partenza per un viaggio nel quale, se sapremo essere
uniti, se sapremo essere tutti portatori della stessa convinzione,
potremo ottenere dei vantaggi e dare soluzione ai problemi
nell'ambito dei trasporti, a dei problemi che la Valle d'Aosta ha e
che i cittadini valdostani si aspettano che vengano risolti.
Presidente -
Ha chiesto la parola la Consigliera Certan,
ne ha facoltà.
Certan (ALPE) -
Non voglio ripetere quanto già detto dai
colleghi, ma intervengo come membro della IV Commissione, che ha
analizzato questo testo, e in questi anni ho seguito i lavori nella
commissione. Lavori che sono stati un po' ad intermittenza: molto
intensi in alcuni momenti e con dei momenti di grande assenza in
altri. Come ricordava la collega Morelli, in questa legislatura, ma
anche nella precedente, molte volte il tema della ferrovia e del
trasporto ferroviario è stato inserito nei vari programmi di
governo e ascoltando gli interventi adesso in aula dei colleghi,
interventi che condivido al 90 percento del contenuto, mi chiedo
come mai si sia a decretare che il servizio ferroviario è da
considerarsi indispensabile e urgente solo oggi. Come mai in tutti
questi anni è sempre stato inserito come uno degli
atout
e
dei volani anche dell'economia valdostana, ma non è mai stato
realizzato. Oggi invece riconosciamo questo ruolo di sviluppo e di
ammodernamento, che invece avrebbe potuto avere tale servizio.
Credo che sia i relatori, ma anche altri colleghi abbiano
sicuramente fatto tutto l'
excursus
, la storia di quanto
anche può essere affascinante questo servizio ferroviario, ma
soprattutto di quanto dovrebbe essere utile per il nostro turismo,
per lo sviluppo del nostro turismo e anche per i pendolari, per i
lavoratori, per gli studenti, per la comunità valdostana. Perché
non è stato fatto finora? Forse perché si sono sempre utilizzate
solo tante belle parole, ma non si è mai voluto andare fino in
fondo con le azioni.
Io interpreto anche questa nuova primavera, un nuovo
rinvigorimento della volontà di programmazione e azione come di una
voglia di discontinuità, di un nuovo impegno verso la comunità,
perché questo testo, che oggi arriva in aula, è soprattutto un
lavoro che viene dalla comunità e dai cittadini. È un'iniziativa
popolare e il grazie va soprattutto a chi ha proposto questo testo,
ha dedicato tempo alla raccolta firme, perché oggi siamo tutti in
aula a condividere e in qualche modo a tracciare un percorso di
azione, ed è necessario non dimenticare che alcune forze politiche
solo dopo la raccolta firme, più di 7000, hanno condiviso questo
testo e si sono appassionati all'argomento e al testo che oggi
presentiamo.
Per non ripetere quanto è già stato detto, credo che oggi non ci
sia più bisogno di altri studi. Certo, ci sarà bisogno di una
progettazione, ma non c'è più bisogno di fare tanti altri studi.
Negli ultimi 30 anni in Valle d'Aosta ce ne sono stati tantissimi,
oggi è necessaria una scelta politica chiara e soprattutto la
volontà politica di fare quello che abbiamo scritto in questo testo
e i punti al comma 2 - le lettere da a) a g) - sono chiarissimi.
Credo che la nostra azione è dettata da questi punti. Crediamo
quindi che sia al più presto necessario darsi da fare.
Ci sono due passaggi che, a mio avviso, vanno sottolineati: il
primo è che la programmazione europea mette per il prossimo
settennio molte risorse a disposizione per il trasporto
ferroviario, perché anche l'Europa, che nella sua programmazione è
intervenuta in modo deciso, riconosce al servizio ferroviario, che
- dobbiamo dire - a parte in Valle d'Aosta, in molti Paesi d'Europa
è all'avanguardia: ci sono degli Stati che hanno un servizio
veramente efficiente, e anche i mezzi e il materiale è di
primissima qualità, quindi diciamo che abbiamo già delle
possibilità anche solo di copiare... A parte la nostra regione in
molte altre regioni europee è già possibile vedere in modo pratico
come questo servizio possa essere davvero efficiente e utilizzato.
Credo che tutti noi abbiamo avuto in questi anni dei confronti con
le persone che vengono da fuori Valle e da fuori Italia, pertanto
ritengo che tutti sappiamo come questo servizio sia davvero una
pecca. Credo che oggi tutti, d'amore e d'accordo per motivazioni
magari diverse, ma sicuramente tutte nobili, possiamo davvero
mettere le basi per andare verso il futuro.
Il nostro servizio ferroviario è davvero storico, e non è male
che sia storico, ma è anche un po' davvero da Far West, veramente
l'ultima postazione prima del confine. Vorremmo che rimanesse
storico, ma nello stesso tempo diventasse d'avanguardia. Il testo
quindi è molto semplice, è molto chiaro, credo che abbiamo solo da
applicarlo e molti punti possono essere sin da oggi - non c'è
bisogno né di programmazione, né di studi, né di attesa di 180
giorni - essere messi nell'agenda dei prossimi mesi: introdurre
l'abbonamento unico per l'accesso a tutti i mezzi di trasporto,
individuare ulteriori e più incisive modalità di sostegno e
promozione dell'uso del trasporto pubblico. Credo che queste siano
delle azioni che possono benissimo già essere messe in campo domani
mattina in sinergia fra tutti gli Assessorati.
Dalle ore 17:10 assume la presidenza il Vicepresidente Marco
Viérin.
Viérin M. (Presidente) -
Ha chiesto la parola il collega
Bertschy, ne ha facoltà.
Bertschy (UVP) -
Direi che oggi più che la ricerca della
patente di quelli che hanno fatto di più o di meglio prima, è
importante lanciare il messaggio che finalmente si è trovata
un'unità di intenti per il futuro e una voglia di lavorare insieme
su un dossier di estrema importanza e sul tema dell'accessibilità
della nostra Regione e di lanciare in aula un bel messaggio di
entusiasmo e di speranza. I cittadini ci hanno sollecitato, direi
un po' tutti abbiamo capito questo messaggio, ci abbiamo lavorato e
soprattutto abbiamo sostenuto un'esigenza che viene dalla comunità.
Eravamo alcuni anni fa comodamente alla pompa di benzina con i
nostri buoni, oggi abbiamo capito l'importanza, anche perché certi
privilegi - come qualcuno li definiva - che invece ci aiutavano a
compensare i costi dei nostri trasporti, la difficoltà di muoverci
per le nostre vallate, sono stati purtroppo "lasciati" e oggi ci
troviamo a fare i conti con investimenti nelle infrastrutture che
non abbiamo fatto, che non siamo riusciti a fare e che limitano
fortemente la nostra capacità di mobilità interna e la nostra
possibilità di sviluppo. Nel ringraziare e nel dire che con
entusiasmo si arriva a questa definitiva discussione in aula e
senza ombra di certezza, visto il voto in commissione, anche
all'approvazione di questo primo provvedimento che i cittadini
portano all'attenzione delle forze politiche, direi che è
importante oggi pensare già a traguardare i prossimi 180 giorni,
che saranno il punto fondamentale di sviluppo di questa iniziativa
popolare. Al di là di come si definiscono e di come si vogliono
sottolineare le parole scritte nella legge, bisognerà essere
pragmatici nel lavorare insieme, ordinati, leali anche
politicamente, leali insieme ai cittadini, e soprattutto dovremo
essere capace di arrivare alla fine di questi 180 giorni con le
idee chiare per procedere a fare il lavoro più importante, ma
soprattutto il lavoro che dovranno poi fare le persone che dal
Governo, e qui dentro...dovranno portare avanti alla fine questo
piano strategico, quindi un rapporto tra Regione e cittadini, un
rapporto con le Regioni confinanti, un rapporto con il Parlamento,
con RFI, ma soprattutto una visione chiara di come pensare di
trovare anche le risorse.
Sul piano strategico sarà importante essere coinvolgenti, anche
rispetto alle persone che hanno lavorato con noi, quindi
l'Assessore dovrà trovare quelle formule di lavoro che dovranno
permettere a tutti di essere trasparenti nelle azioni che dovremo
fare. Dovremo però anche capire come trovare le risorse, e
l'articolo 19, comma 1, apre una possibilità, Assessore alle
finanze, perché la quotazione in Borsa di CVA comincia ad aprire
anche orizzonti nuovi rispetto a certe possibilità. Oggi le abbiamo
immaginate per un intervento al titolo III del nostro bilancio con
50 milioni di euro, ma qualche risorsa da quelle parti c'è ancora,
e credo che sarà opportuno che le forze politiche anche su questo
si interroghino per definire delle priorità, perché non capiterà e
non si ripeterà in futuro all'infinito la possibilità di utilizzare
utili di società partecipate. Sarà importante quindi prima o poi
aprire una discussione seria su questo articolo 19, comma 1 - sul
comma 2 direi che per ora abbiamo la fortuna di poter approfondire
altri dossier -, per ragionare insieme su questo argomento che ci
deve vedere non solo uniti ad approvare la legge, non solo uniti a
fare un percorso serio per definire il piano strategico nei 180
giorni - tra l'altro, ringraziamo il comitato referendario per aver
capito l'esigenza di allungare da 90 a 180 giorni questo periodo di
discussione e di confronto - però poi bisognerà anche essere seri
per andare in fondo alla discussione. Una volta definiti gli
interventi, una volta vista la possibilità di sviluppare un
intervento definitivo di investimento, bisognerà essere capaci
anche di definire le priorità: e la nostra priorità, se non la
prima, è sicuramente l'accessibilità. Sarà un argomento che ci
vedrà ancora al lavoro, nelle commissioni soprattutto, ci vedrà
ancora al lavoro qui in aula. In questo momento, mi sento di
salutare, con rispetto per tutto quanto hanno fatto, le persone che
insieme a noi hanno ascoltato i cittadini raccogliendo le firme: è
stato un lavoro fatto non in senso polemico, ma in senso
costruttivo. I cittadini hanno sostenuto questa proposta di legge,
oltre a quella sulla democrazia, perché ne hanno ritenuta
un'utilità per la propria vita, per la propria quotidianità e per
la vita delle generazioni che verranno, quindi un investimento
questo di questa legge che va visto in proiezione futura e va visto
soprattutto per lo sviluppo delle future generazioni.
Non mi resta quindi che ringraziare tutti quelli che hanno
collaborato, anche all'interno del nostro movimento, per realizzare
questa prima fase di lavoro. Approvata la legge, se ne aprirà una
seconda molto più importante e molto più coinvolgente, ma allo
stesso tempo che responsabilizzerà tutti definitivamente per
evitare di riempire le future pagine dei giornali di progetti
mancati o non capiti, oppure progetti che non siamo stati capaci di
sostenere. Assessore, quindi in questo momento una grande
responsabilità anche da parte sua; pur avendo avuto posizioni
politiche differenti su questo tema in aula anche in questi anni,
siamo soddisfatti come gruppo UVP alla fine di aver trovato una
convergenza con gli emendamenti presentati in commissione su questo
testo. La convergenza non dovrà essere solo la votazione della
legge, ma il lavoro da fare insieme per portare avanti
un'iniziativa importante e fondamentale per la Valle d'Aosta.
Dalle ore 17:23 riassume la presidenza il Presidente
Rosset
.
Rosset (Presidente) -
Non ci sono altre richieste,
dichiaro chiusa la discussione generale. Ha chiesto la parola
l'Assessore Marguerettaz, ne ha facoltà.
Marguerettaz (UV) -
Ho ascoltato con grande attenzione e
ringrazio tutti per i contributi che sono stati dati. Credo che non
ci siano dubbi sulla posizione, che non è ovviamente una posizione
di convenienza perché abbiamo avuto modo di confrontarci in
commissione, dove tutti i vari interventi sono registrati, in cui
ho avuto modo di dire che il principio di questa legge è
assolutamente condivisibile. Capiamo sicuramente tutte le istanze
da parte della cittadinanza, i
desiderata
che sono stati
esplicitati in questa proposta di legge. Questo problema, che in
qualche intervento abbiamo avuto modo di apprezzare di più, è un
problema molto serio, è un problema non banale. Io ho avuto modo di
dire in commissione che abbiamo una linea che, oltre ai suoi circa
130 anni, è una linea concepita tanti anni fa, sono tutta una serie
di tratti: un tratto che riguarda un progetto che era stato
individuato come progetto che poteva velocizzare e mettere in
sicurezza la linea, passa attraverso otto zone rosse per frane e
quattro zone rosse per alluvioni, ed è ovvio che questo tema della
sicurezza è un tema pesante.
Quando si parla di progetti esistenti, si parla di progetti che
hanno avuto un costo non banale: non si può non tenere conto di
questi progetti. Solo per dare contezza anche a chi ci ascolta, il
progetto della variante di Verrès/Châtillon è costato 1,4 milioni
di euro, il progetto dell'elettrificazione 185 mila euro, lo Studio
Caposio (studio di fattibilità) 154 mila euro. Io quindi devo
veramente ringraziare la commissione che ha voluto emendare questa
proposta di legge ma non per stravolgerla, ma per creare un
percorso, una logica che permettesse a tutti di andare nella
direzione giusta. Io lo voglio dire: probabilmente abbiamo
comunicato male, probabilmente non sempre siamo riusciti a
spiegare, ma la ferrovia è un valore per tutti, non c'è il partito
a favore della ferrovia e c'è chi è contro la stessa. Il problema è
riuscire a creare le condizioni per fare tutta una serie di
attività, ed è relativamente da poco che abbiamo avuto le
competenze. Ha detto bene la collega Morelli: la norma di
attuazione non procede, c'è da parte dello Stato una sostanziale
inadempienza perché c'erano tutta una serie di attività che
dovevano essere fatte e che non sono state fatte.
Non solo oggi, ma anche nella presentazione del DEFR io credo
che, anche in modo sintetico, qualcuno ha avuto modo di dire che
probabilmente era poco sviluppato, ma l'importanza della ferrovia è
stata indicata e sono state messe quelle risorse necessarie a
costruire quegli atti prodromici e propedeutici alla
programmazione, alla progettazione e all'esecuzione dei lavori. Io,
proprio per fugare ogni dubbio - lo dico al Presidente della
commissione, lo dico all'aula -, il Governo, l'Assessorato si
metterà subito nella condizione di dare applicazione a questa
norma, ma al fine di evitare qualsiasi fraintendimento, io chiedo
la possibilità che o la commissione, o un gruppo di monitoraggio
venga subito costituito per verificare lo stato di avanzamento
delle attività conseguenti a questo disegno di legge, coinvolgendo
se è possibile uno o due rappresentanti del Comitato promotore, in
modo tale che non ci sia nessun equivoco sul fatto che vogliamo
andare in questa direzione. Tutte le attività sono delle attività
che in modo trasparente potranno essere monitorate e saranno
ovviamente anche aperte a tutti i contributi che possono essere
dati.
Mi consentirete di dire che io credo che nessuno in quest'aula
possa alzarsi e dire di non volere un servizio ferroviario
efficiente, il problema è come. Noi abbiamo introdotto tutta una
serie di indicazioni puntuali, diamogli corpo, andiamo a costruire
un percorso dove punto per punto acquisiamo tutto il materiale che
abbiamo. L'ho detto in commissione: anche gli studi sono degli
studi datati, può darsi che certi studi siano superati, certe
attività possano essere oggi riviste, però nessuno è contrario e
non troverete mai nessuna dichiarazione dove qualcuno si è espresso
in modo contrario a questo tipo di obiettivo. Io dico - e mi
complimento con il collega Bertschy - che oggi celebriamo un'unità
dove possiamo procedere su un lavoro impegnativo dal punto di vista
intellettuale, professionale, ma che sarà molto impegnativo anche
dal punto di vista finanziario ed economico; io spero nell'Unione
europea, ma lo Stato italiano è abbastanza sordo. Nessuno si faccia
delle illusioni: il Presidente Rollandin tutte le volte che ha
dovuto mandare delle comunicazioni nel documento sugli investimenti
e sulle infrastrutture ha indicato come prioritario quello della
ferrovia, lo ha sempre indicato. Andiamo a vedere nella
corrispondenza: è sempre stato richiesto, quindi se riusciremo ad
avere delle risorse a livello europeo, sicuramente questo sarà un
grosso beneficio. Le finanze e le disponibilità del bilancio dello
Stato - non voglio mettere le mani avanti - mi sembrano un
pochettino più scarse. Io non so se corrisponde a verità o meno, ma
mi pare che nella finanziaria dello Stato si sia parlato di 600
milioni a RFI per tutto il territorio nazionale, quindi immaginate
cosa voglia dire facendo le dovute proporzioni.
Questa legge così com'è stata emendata è assolutamente
condivisibile, quindi il risultato della commissione credo possa
essere tranquillamente il risultato anche dell'aula, dove votiamo
convintamente questa legge, ma apriamo subito un cantiere dove
tutte le parti possano sedersi al tavolo per verificare e
condividere senza scambiare i ruoli: il Governo si fa carico del
suo ruolo di fare le proposte, quindi nessun trucco, ma
verifichiamo subito tutti insieme l'andamento dei lavori.
Presidente -
Ha chiesto la parola il collega Cognetta, ne
ha facoltà.
Cognetta (M5S) -
Ho ascoltato con molta attenzione quanto
detto dai colleghi, dai relatori della legge e la replica
dell'Assessore; anche noi siamo stati tra coloro che hanno dato una
mano a raccogliere le firme e che convintamente supportiamo e
abbiamo supportato il percorso di questa legge. Non vorrei creare
scompiglio in questo clima, come mi capita spesso quando intervengo
per dire la mia, rispetto ad una legge che, da ciò che mi sembra di
aver capito, voteremo tutti, però, Assessore, che adesso lei
diventi il più fervido sostenitore del fatto che i treni sono
indispensabili e che dobbiamo tutti quanti lavorare per riuscire a
trovare una soluzione, a me personalmente suona come una presa in
giro. Ricordo ancora il librone che ha fatto vedere il collega
Restano di tutto quello che abbiamo discusso fino ad oggi sui treni
in questo Consiglio e si è dovuto aspettare una legge d'iniziativa
popolare per farla muovere da dove stava. Per carità, a parole non
si è mai detto che non vogliamo la ferrovia, ma nei fatti è ciò che
è accaduto in questi ultimi dieci anni, nei quali lei ha gestito il
badò
[traduzione letterale dal patois: peso] e pare che non
l'abbia gestita nei migliori dei modi se siamo dovuti derivare a
questo. Vede, Assessore, come si fa a dire di no ad una cosa del
genere? Io ci penserò in maniera molto attenta, prima di entrare in
un ennesimo gruppo che farà un'ennesima palude e non ci porterà per
l'ennesima volta a fare nulla, perché così mi suona.
Abbiamo speso tanti soldi per fare la
Skyway
, per
esempio, che era una cosa che, da un punto di vista tecnico,
presentava un sacco di problemi: un'opera di ingegneria di un certo
tipo, che sicuramente ha superato grossi problemi tecnici; penso
che, oggi come oggi, si potrebbe fare anche per i tratti di
ferrovia che hanno problemi di frane, di alluvioni, di nevicate, di
slavine e di qualunque altra cosa. Credo che lo stesso poteva
succedere anche negli ultimi dieci anni. E che sui progetti si
siano spesi circa 1,5 milioni di euro, ma questo è il male endemico
della Regione: fare progetti e poi metterli nei cassetti e non
dargli gambe, quindi dobbiamo fare un altro progetto che farà
un'altra commissione in cui rivedremo che cosa fare per decidere
quando faremo qualcosa. D'altronde se questo è il massimo
dell'azione politica che si può mettere in campo da parte di questo
Governo e da parte sua, Assessore, è quello che dobbiamo provare a
giudicare. Ovviamente la legge verrà votata, lei farà la
commissione e io vigilerò che lei rispetti la legge che dice una
cosa piuttosto chiara, al di là delle chiacchiere. Ognuno farà la
sua parte, come al solito.
Presidente -
Ha chiesto la parola il collega Gerandin, ne
ha facoltà.
Gerandin (GM) -
Ho ascoltato attentamente l'Assessore,
volevo proprio sentire un po' qual era la sua posizione in merito.
Una breve premessa: penso che sia un grande giorno per la
democrazia valdostana oggi e un plauso va ai promotori di questa
iniziativa popolare, va a tutti quanti si sono mobilitati, va anche
ai 7437 cittadini valdostani che, quando si parlava di ferrovia, di
poter ammodernare la ferrovia, non aspettavano altro che apporre
questa firma.
Fatta questa breve premessa, ci terrei a sottolineare un
aspetto: che quando si deve arrivare a delle proposte di legge
d'iniziativa popolare, probabilmente è perché la politica in questi
anni è stata sorda a tutta una serie di richiami e ad una serie di
sollecitazioni, questo è un dato di fatto. Io sinceramente,
Assessore, se il suo intervento l'avessi sentito in questi anni in
cui sono stato in quest'aula, le avrei fatto un plauso perché oggi
per la prima volta vediamo un Assessore sensibile a questo
problema, che comunque si prende degli impegni, perché oggi lei
questo ha fatto in quest'aula. Avremmo gradito magari che ci fosse
anche qualche altro tipo di segnale. Lei ha parlato del DEFR, dove
c'è una riga e mezzo su un documento importante che è un programma
di riferimento triennale. Io non dico che ci andavano impegni
precisi o quant'altro, perché non è un documento di bilancio, ma
qualcosa in più di due righe su un documento che dovrebbe segnare
la programmazione dei prossimi tre anni io penso che sarebbe stato
quanto mai opportuno. C'è qualcosa; mi pare 500 mila euro per
l'impegno nel triennale, un timido segnale.
Quello che ci tenevo a sottolineare...lei ha citato il passaggio
che c'è stato all'interno delle commissioni, indubbiamente lei in
commissione ha detto che è condivisibile il principio di questa
iniziativa, lo ha detto e gliene rendo atto, ma ha anche detto,
Assessore, che, a suo parere, era necessario approfondire
attraverso altri studi e quant'altro. Io sono felice che comunque
il suo approccio a questa iniziativa sia stato smentito dalla sua
stessa maggioranza, perché comunque, rispetto a quello che lei ha
detto in commissione, questo è un progetto di iniziativa popolare
che va avanti, non spendiamo altri soldi per il momento per fare
altri progetti, altri studi, ma si fa un approfondimento sulla base
dei dati che abbiamo. Torno a dire che è per fare chiarezza,
perché, a mio parere, è legittimo fare chiarezza in una giornata
che considero un grande momento di democrazia, in cui ci troviamo
tutti uniti su un'iniziativa di questo genere.
Concludo perché non voglio tediare nessuno, ma abbiamo bisogno,
a mio parere, di sintesi concrete, di obiettivi e di accordi
politici seri a supporto di questo, perché noi non avremo mai le
risorse autonome per fare un intervento del genere, è inutile che
ci giriamo intorno. Lei ha sottolineato l'inadempienza dello Stato,
ma l'inadempienza dello Stato deve essere sottolineata anche
all'interno degli accordi politici che si fanno. Se ci sono accordi
politici, probabilmente il discorso delle ferrovie non è una
postilla. Lei ha affermato che tutti gli anni viene ricordato, ma
se non c'è un accordo politico di base...perché altre parti hanno
portato a casa risultati in questi anni, noi siamo rimasti al palo.
È un'apertura di credito questa, ci mancherebbe, però quello che
vorrei fare capire è che probabilmente il treno l'abbiamo un po'
perso nel passato. È il momento di provare a rincorrere questo
treno e vedere se riusciamo a dare concretezza. Lei ha preso degli
impegni precisi in quest'aula; per quello che mi riguarda, io farò
un po' come ha detto il mio collega Cognetta: monitoreremo che
questo percorso e questi impegni siano concreti.
Presidente -
Ha chiesto la parola il collega Chatrian, ne
ha facoltà.
Chatrian (ALPE) -
Per la dichiarazione di voto a nome del
gruppo ALPE. La relatrice Morelli per la minoranza e la collega
Certan hanno già messo in evidenza la posizione del gruppo e il
percorso che si è fatto in questi anni.
Abbiamo voluto ascoltare attentamente la replica dell'Assessore
competente, l'Assessore Marguerettaz, che ci ha detto che
celebriamo l'unità: se oggi celebriamo l'unità su questa proposta
di legge, un ringraziamento particolare dobbiamo farlo ai promotori
che noi abbiamo accompagnato sul territorio, noi abbiamo messo la
faccia per spiegare le criticità e tutte le cose che non sono state
fatte in questi otto anni e mezzo. Noi ci abbiamo messo la faccia
insieme ai promotori, spiegando che si doveva girare pagina, perché
ad oggi ben poco era stato fatto e, grazie alle più di 7000
persone, oggi celebriamo l'unità di questo Consiglio. Lei però ha
una responsabilità esecutiva e se da una parte ringraziamo i
promotori di 7000 firme, dall'altra è un fallimento del suo operato
in questi otto anni. Oggi celebriamo l'approvazione di questa
proposta di legge e questa oggi pertanto è la vittoria della
democrazia che parte dal basso e che ha messo in discussione il suo
operato di questi otto anni e mezzo. Comunque, rimane il dato
politico fondamentale: se da una parte prendiamo le distanze dal
suo operato negli otto anni e mezzo, oggi invece mettiamo al centro
la vittoria della democrazia, delle 7000 firme, dei promotori e
scusateci se mettiamo in campo anche chi ha accompagnato i
promotori per raccogliere le firme, ma soprattutto per mettere la
faccia sul territorio spiegando che qui si doveva voltare pagina e
si apriva ad un nuovo capitolo. Questo, colleghi, come tanti hanno
sottolineato, è solo l'inizio e da oggi si inizia una nuova era per
quanto riguarda il trasporto ferroviario.
Presidente -
Ha chiesto la parola il collega
Vicepresidente Marco Viérin, ne ha facoltà.
Viérin M. (SA) -
Io credo che oggi questo Consiglio
ribadisce la centralità del trasporto pubblico, che è fondamentale
per una valle come la nostra: l'abbiamo detto tutti, chi più forte,
chi meno forte, chi in quest'aula, chi anche meglio fuori. Credo
che nessuno voglia prendersi la totale paternità di ciò che andiamo
a fare oggi. C'è chi ha lavorato di più per giungere a questo
momento, chi ha lavorato di meno, io sono più propenso a guardare a
quello che sarà il domani, perché altrimenti veramente rischieremmo
oggi di trovare una soluzione condivisa senza guardare al domani.
Se oggi abbiamo tracciato un percorso di azione, il cammino però è
ancora molto difficile - l'hanno detto parecchi colleghi di
opposizione, di maggioranza - io credo che i sei mesi saranno
indispensabili per un confronto non solo con RFI, non solo con il
Ministero delle infrastrutture, ma soprattutto con la Regione
Piemonte, che è indispensabile per avere una ferrovia che abbia
come risultato le aspettative dei promotori e soprattutto dei
valdostani. Abbiamo sei mesi per trovare le risorse, io dico che
dobbiamo fare attenzione maggiormente alle risorse dello Stato e
soprattutto dell'Europa, ma la nostra Regione deve dare un suo
contributo certamente, io credo che se l'operazione fatta sulla CVA
in passato è stata lungimirante per gli amministratori di quella
Giunta e di quel Consiglio, credo che oggi sarebbe ancora più bello
poter iniziare un percorso che da quell'operazione nascano delle
risorse per poter lanciare anche un rifacimento e un rilancio della
ferrovia, che è sempre più indispensabile non solo per la vita
sociale dei valdostani, ma soprattutto per la vita economica. Mi
associo quindi al ringraziamento ai promotori, mi associo con il
cuore sinceramente, perché abbiamo avuto, cari colleghi
dell'opposizione, parecchi firmatari tra i 7000 che erano di varie
forze politiche, ne abbiamo avuti anche all'interno del nostro
movimento e grazie a loro abbiamo potuto fare questo confronto
serrato al nostro Congresso di inizio d'anno, altrimenti non
l'avremmo fatto, e abbiamo quindi in quel momento detto la linea in
maniera molto chiara sulla ferrovia per la Stella Alpina.
Io credo che questo momento però suggelli anche un altro momento
importante di oggi: l'importanza del referendum, un atto che
affronteremo al punto successivo, un atto sul quale molte forze
politiche - direi quasi all'unanimità - hanno trovato
l'intesa...per trovare un maggior utilizzo e una maggiore
potenzialità sul referendum. Ringrazio soprattutto il collega
Bertin per questo perché è sempre stato un arduo sostenitore. Io
quindi credo che ci aspettano dei giorni importanti e questi sei
mesi per la ferrovia saranno molti importanti, Stella Alpina ci
sarà sia qui che come movimento all'esterno.
Presidente -
Ha chiesto la parola il collega Bertschy, ne
ha facoltà.
Bertschy (UVP) -
Per concludere, una dichiarazione di
voto per riportare il tema all'oggetto della discussione, che non è
l'esame all'Assessore, per il quale ci sarà tempo: dalle forze di
opposizione sono stati annunciati, da quello che abbiamo capito
leggendo i
social
, altre iniziative. Le forze di maggioranza
hanno loro momenti per confrontarsi e fare le valutazioni, in
maggioranza mi pare anche che ci siano forti confronti su certi
temi in questo momento, quindi oggi non è il momento di dare la
pagella o meno all'Assessore competente. Oggi stiamo parlando di
una legge, della quale vogliamo essere fieri e definitivi
sostenitori in quest'aula per cominciare poi da domani, come
movimento, attraverso le persone che sostengono l'UVP, e hanno
sostenuto all'interno dell'UVP questo procedimento di legge, il
lavoro dei prossimi 180 giorni. Ripeto: sull'Assessore ognuno ha le
sue posizioni, le sue valutazioni, la legge non parla
dell'Assessore ma degli obiettivi e delle finalità per le quali è
stata sostenuta. A noi interessa soprattutto - ed è per questo che
parlavamo di unità e non di persone - il fatto che tutte le forze
politiche abbiano poi trovato una sintesi su questa proposta di
legge e rinunciato ad altri percorsi, perché partire zoppicanti non
sarebbe stato positivo. Ripeto: non è sulle persone oggi che ci si
esprime, ma su una legge e sulle forze politiche che la
sosterranno. Ci saranno poi delle persone che magari continueranno
a rappresentare...o magari ce ne saranno delle altre, non è questo
che oggi interessa ai 7000 cittadini: a loro interessa che ci si
impegni per andare avanti in un percorso serio, finalmente
definitivo giustamente, per dare una risposta ad un problema che ci
vede come Regione arretrata rispetto allo sviluppo. Su questo noi
continueremo ad essere attenti, il piano strategico è il punto
fondamentale sul quale ci si confronterà. Qualcuno forse ha usato
termini sbagliati, nuovi studi o studi da aggiornare, è evidente
che in 180 giorni non si possono affidare altre progettazioni.
Abbiamo delle persone, dei dirigenti che possono offrire anche
all'interno di questo comitato la loro preparazione e la loro
competenza, lo studio strategico non dovrà disciplinare e
dettagliare le operazioni di investimento, però dovrà individuare
una volta per tutte in via definitiva qual è l'indirizzo e lo
sviluppo. Da lì in avanti parleremo poi di consulenze, di spese e
di investimenti di soldi. A noi oggi interessa questo: che in
questi 180 giorni si sgomberi il campo dalle nebbie del passato, da
certe situazioni non chiare, dall'elettrificazione non voluta, o
voluta, da certi enti; saranno 180 giorni di lavoro preciso, che
alla fine dovranno dire se questa legge può portare avanti il
desiderio dei cittadini: vedere anche in Valle d'Aosta uno sviluppo
della propria tratta ferroviaria e un efficace collegamento con le
regioni e con l'esterno. L'UVP quindi rimane ed è oggi concentrata
su questo argomento; per le valutazioni politiche e per tutto il
resto, ci sarà poi tempo di confrontarci e di parlarne nel prossimo
futuro.
Presidente -
Ci sono altre richieste di intervento? Ha
chiesto la parola il collega Fabbri, ne ha facoltà.
Fabbri (UVP) -
Volevo fare una considerazione
sull'importanza che ha avuto questa iniziativa. Mi viene in mente
quanto la forza di volontà che scaturisce da queste iniziative
popolari sia importante. Faccio riferimento al nostro passato, alla
storia del nostro passato che è nata dalla volontà popolare e,
anche se ha richiesto dei tempi e un impegno notevolissimo, ha
avuto successo. Mi riferisco - non voglio andare oltre il seminato
- al Traforo del Monte Bianco, che è nato 100 anni prima della sua
risoluzione - mi auguro che tutto poi sia molto più breve nel
nostro periodo -, che però deriva proprio da un'iniziativa
popolare, così come deriva da un'iniziativa popolare in parte la
realizzazione della ferrovia Aosta/Pré-Saint-Didier. Il succo del
mio discorso è proprio questo: l'importanza di questa iniziativa è
un'espressione da parte del popolo raccolta dall'iniziativa del
Consiglio, che, secondo me, se sarà supportata nel modo giusto,
avrà la forza di produrre questo cambiamento che tutti ci
auguriamo.
Presidente -
Altre richieste di intervento? Ha chiesto la
parola il Presidente della Regione, ne ha facoltà.
Rollandin (UV) -
La seduta di oggi ha dato a tutti la
possibilità di esprimersi con chiarezza sulle volontà per il futuro
prossimo, nel senso che l'impegno ha una tempistica stringente e
dovrà fare in modo di avvicinarci a delle scelte che siano ad esso
conseguenti.
Ho sentito sulla ferrovia una serie di considerazioni,
sicuramente la nostra ferrovia era una tratta militare - vorrei
ricordarlo - e lo è stata fino a pochi anni fa, quindi non è stata
concepita e vissuta come un mezzo di trasporto normale: era una
tratta ferroviaria militare. Noi vogliamo arrivare ad un'autostrada
ferrata, ma sappiamo che la Valle ha dei limiti e dei contingenti
specifici naturali che obbligano a fare certe scelte, per cui se
vogliamo avere una possibilità di un trasporto alternativo a quello
su ruota, tramite la ferrovia, sappiamo che non abbiamo tante vie
alternative, perché dobbiamo per forza passare nel centro della
Valle, con tutte le difficoltà, le conseguenze progettuali, tutto
quello che ne deriva. Vorrei ricordare che su questo aspetto un
altro punto limite dei nostri progetti è quello di non avere uno
sbocco intervallivo, uno sbocco verso il resto d'Europa. Noi, un
tempo, avevamo cercato di collegarci con la parte svizzera, con il
Vallese. Voglio ricordare, a questo proposito, che il Vallese era
d'accordo, poi c'era stato il fermo di Berna: ci venne detto
dell'impegno fino al 2022 con l'allaccio per il Sempione e con le
altre iniziative e, quindi, dell'impossibilità di programmare dei
finanziamenti su queste linee. Noi avevamo avuto un incontro a
Berna, dove avevamo spiegato il nostro progetto, che era
apprezzato, però la conclusione da parte loro era stata
l'impossibilità di pensare ai finanziamenti sulle opere. Parliamo
di quasi 15 anni fa, le tratte sono state realizzate nei 15 anni e
adesso sono terminate. Questo lo ricordo a chi ci chiede perché si
litiga tanto sulla TAV e perché non si è preso in considerazione
uno sbocco che potesse permettere di attivare un meccanismo che,
per quanto ci riguarda, ci vedeva favorevoli ad uno sbocco
internazionale. Lo ricordo perché uno dei punti sottolineato - e
non a caso - è il discorso dei finanziamenti. I finanziamenti non
sono di poco conto e non saranno di poco conto. Questo è un punto
da valutare attentamente, perché le conseguenze sono collegate con
i tempi, con le modalità e con i progetti.
Oggi noi prendiamo l'impegno di fare queste verifiche, in modo
tale da poter animare un percorso che possa dare dei risultati che
tengano conto delle nostre prerogative, dei nostri impegni e delle
nostre forze. Noi abbiamo collaborato, quando si è trattato
dell'autostrada, alla realizzazione di queste tratte, voglio
ricordarlo: non si sarebbe mai realizzata l'Aymavilles/Courmayeur
senza l'intervento della Regione. Sappiamo quindi che cosa
significa avere dei trasporti che funzionano. Se oggi non ci fosse
questa tratta - per carità, costosa -, vi lascio immaginare come
sarebbe la nostra Valle. Dico questo perché sicuramente oggi la
volontà è unanime, è una volontà che però deve tenere conto anche
di quelle che saranno le difficoltà. Io lo dico oggi perché
sicuramente, al di là dell'impegno per fare alcune cose, ci saranno
delle situazioni che dovranno essere gestite con molta prudenza,
con molta calma, per cercare di avere dei tempi coerenti con lo
spirito con cui oggi noi andiamo a votare questo. Io sono sicuro
dell'esposizione e dell'espressione delle forze politiche, oggi
unanime; mi auguro che ci sia la volontà e la capacità di superare
le difficoltà, che vedo numerose e impegnative. Credo quindi che ci
voglia tutta l'attenzione necessaria da parte delle forze politiche
per superare questi momenti, che sicuramente ci saranno.
Presidente -
Non ci sono altre dichiarazioni. Per quanto
riguarda la proposta di legge popolare n. 91 da sottoporre a
referendum propositivo, segnalo che il Consiglio regionale
esaminerà il nuovo testo predisposto dalla IV Commissione
permanente, pertanto se il Consiglio approverà la proposta di legge
nel nuovo testo, ai sensi dell'articolo 13, comma 4, della legge
regionale n. 19, questo dovrà essere sottoposto alla Commissione
per i procedimenti referendari per verificare se il nuovo testo
recepisce i principi ispiratori e i contenuti essenziali della
proposta di legge di iniziativa popolare n. 91. Questo al fine
dell'avvio o meno del successivo
iter
di indizione del
referendum propositivo sulla proposta di legge di iniziativa
popolare. Dichiaro aperta la votazione sull'articolo 1. La
votazione è chiusa.
Presenti: 33
Votanti           
: 33
Favorevoli: 33
Il Consiglio approva all'unanimità.
Articolo 2. Stesso risultato. Metto in votazione il disegno di
legge proposto dalla IV Commissione. Dichiaro aperta la votazione.
La votazione è chiusa.
Presenti: 33
Votanti           
: 33
Favorevoli: 33
Il Consiglio approva all'unanimità.
