Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 4093 del 13 gennaio 1993 - Resoconto
OGGETTO N. 4093/IX Inquinamento ambientale derivante
dall'insediamento di una ditta in Località Champagne del comune di
Villeneuve.
(Interpellanza)
Interpellanza A conoscenza della petizione promossa da tempo
dagli abitanti residenti nella località Champagne in comune di
Villeneuve contro l'inquinamento ambientale, derivante
dall'insediamento in detta località della ditta "La Pira" -
fabbrica di inerti, con grave pregiudizio della salute degli
abitanti stessi;
A conoscenza, altresì, che i macchinari installati dall'Azienda
risultano funzionanti giorno e notte nei giorni feriali e anche al
mattino nei giorni festivi con la emanazione di rumori
insopportabili che disturbano la quiete e la tranquillità delle
persone;
Preso atto che l'area circostante alla ditta è ricoperta di
rifiuti provenienti dalle lavorazioni effettuate, oltre che da
apparecchiature e attrezzature ivi abbandonate;
Visto che gli interventi richiesti non hanno portato a nessun
cambiamento della situazione e che gli abitanti sopra richiamati
sono costretti a subire l'inquinamento ambientale, nonché i rumori
derivanti dalle lavorazioni della società "La Pira";
i sottoscritti consiglieri regionali
Interpellano
l'Assessore competente per conoscere:
1) quali verifiche e iniziative intende mettere in atto con la
massima urgenza al fine di tutelare l'ambiente e la salute dei
cittadini residenti in località Champagne in comune di Villeneuve,
coinvolgendo per competenza l'USL e il comune di Villeneuve;
2) se intende affidare alla commissione consiliare competente il
compito di effettuare un esame della situazione tramite un
sopralluogo sul posto.
F.to: Beneforti - Ricco - Limonet.
Presidente
Ha chiesto di illustrare
l'interpellanza il Consigliere Beneforti.
Beneforti (DC)
Grazie Presidente. Da tempo, gli
abitanti della frazione Cham-pagne, in Villeneuve, avevano
richiesto alle autorità competenti di intervenire tramite una
petizione, dagli stessi sottoscritta, in quanto i rumori
insopportabili e, a loro dire, l'inquinamento ambientale, provocato
dalla lavorazione della pietra da parte della società "La Pira",
creano situazioni non più sostenibili. Inoltre, nella loro
petizione, affermavano che l'area circostante a questa società, è
ricoperta di rifiuti e attrezzature abbandonate. La petizione non
ha avuto successo, a parere degli abitanti, perché non ha sortito
nessun effetto, in quanto la situazione non si è modificata. Gli
abitanti richiedono all'USL, all'assessorato alla Sanità, al comune
di Villeneuve, che non è escluso di intervenire e di far applicare
le leggi vigenti, anche se queste leggi dovevano e potevano essere
applicate fin dalla concessione dell'autorizzazione dell'impianto
dell'azienda a Villeneuve.
Noi crediamo che questi abitanti debbano poter vivere
tranquillamente, per cui riteniamo che occorra intervenire con la
massima energia, affinché le norme di legge previste divengano
patrimonio di tutti e non solo di pochi. Pertanto, visto l'esito
negativo della petizione, visto il silenzio del comune, visto il
mancato intervento dei servizi competenti, abbiamo presentato
questa interpellanza, per affrontare in Consiglio regionale questa
problematica.
Abbiamo qui un Assessorato alla Sanità che è competente, un
apposito Assessorato all'Ambiente, competente in assoluto, per cui
credo che sia la sede adatta per un definitivo confronto.
Questa interpellanza doveva essere discussa nel precedente
Consiglio. Mi fu chiesto di rinviarla, per permettere all'USL di
effettuare un sopralluogo sul posto. Fummo d'accordo al rinvio, in
quanto ci sembrava serio affrontare il problema con una relazione
dei servizi competenti; purtroppo, però, gli organi regionali di
informazione, in particolare il settimanale "La Vallée", ha
riportato la notizia e anche la risposta tramite una dichiarazione
del sindaco, che affermava che l'inquinamento non esiste, che il
rumore è inferiore a quello del traffico stradale, per cui i
cittadini, bontà loro, possono essere contenti della
situazione.
Questa non è una risposta sufficiente e dimostra che esiste più
interesse verso l'azienda che verso la collettività. Comunque,
dando alle attività produttive la loro importanza, prima di
esprimere un giudizio definitivo, ascolteremo la risposta che ci
verrà fornita in questa sede dagli Assessori competenti.
Sono certo che non sarà uguale a quella del sindaco, che cerca
di sminuire il valore di un'interpellanza e di determinare
richieste formulate dagli abitanti di una frazione che non sono mai
stati ascoltati.
Mi auguro che oggi si risponda positivamente e si dica qual'è la
situazione, quali sono gli interventi fatti ed eventualmente quali
altri si rendano necessari, per riportare tranquillità in frazione
Champagne, a Villeneuve.
Presidente
Ha chiesto la parola l'Assessore alla
Sanità ed assistenza sociale, Cout.
Cout (PCI-PDS)
Abbiamo richiesto dati e
informazioni, sia al comune di Villeneuve, sia all'USL. Per quanto
riguarda il comune, abbiamo potuto verificare che il laboratorio è
in zona industriale, che il piano regolatore era stato approvato
nel 1985, che la ditta è in possesso di concessione edilizia e che
in questa non vi erano prescrizioni. Abbiamo anche saputo che il
sindaco, dopo varie lamentele, aveva inviato una segnalazione
all'USL, che ha effettuato gli accertamenti ed ha riscontrato che
il livello di rumorosità rientra nei limiti di legge.
Quindi non solo il comune, ma anche l'USL dice che dopo aver
effettuato la misurazione del rumore e dopo le migliorie apportate
di chiusura totale delle pareti del capannone, la messa in opera di
finestre vetrate "regli", di cui non so tecnicamente dire di più e
di un portone di ferro si era raggiunto il valore di 66,5 decibel e
lo stesso rientra nei limiti stabiliti dal decreto. In questa
lettera l'USL ha voluto segnalare che il rumore del traffico che
scorre davanti alla casa dove è avvenuta la misurazione, è
superiore al livello di rumorosità prevista nelle zone industriali.
Aggiungono che attualmente è la causa di maggiore disturbo.
Allegano le misurazioni e chiedono alla ditta "La Pira" di bagnare
il piazzale intorno alla sede, durante l'esecuzione dei lavori, per
eliminare la polvere.
Nel Consiglio precedente, avevamo comunicato ai consiglieri di
aver presentato l'interpellanza richiedendo all'USL di provvedere
ad un sopralluogo. In data 4 gennaio 93, ci hanno risposto che non
sono stati fatti gli accertamenti richiesti, in quanto la ditta, in
occasione delle feste di fine anno, ha sospeso l'attività
lavorativa fino all'11 gennaio 1993. Si riserva quindi di
effettuare i sopralluoghi dopo tale data.
Questo è ciò che possiamo riferire e non appena ci perverrà la
risposta dell'USL, ne comunicheremo i risultati.
Presidente
Ha chiesto la parola il Consigliere
Beneforti.
Beneforti (DC)
Rimango alquanto perplesso, perché
speravo che il rinvio avesse permesso i sopralluoghi. Si dice che
nel periodo natalizio l'azienda avesse sospeso i lavori ma non
penso che li abbia chiusi fino ad oggi. Siamo al 13 gennaio e credo
che ci sia stato il tempo per verificare la situazione nella zona.
Prendo atto che il sopralluogo che l'assessorato si era impegnato a
svolgere non ha avuto luogo e che quindi viene rinviato.
Chiedo che venga comunque eseguito, perché non ci si può
riferire al precedente sopralluogo, come hanno fatto il sindaco e
l'assessore perché esso risale ad un anno fa. Ero anch'io a
conoscenze di certe migliorie richieste all'azienda dall'USL, ma
oggi si tratta di verificare se quanto predisposto è stato messo in
atto. Non dobbiamo far scadere la petizione degli abitanti,
sostenendo che i rumori sono inferiori a quelli del traffico
stradale. È possibile una risposta in questi termini? I cittadini
desiderano sapere se è possibile ridurre i rumori e l'inquinamento
che provengono da questa società.
Prendo quindi atto che il sopralluogo non è stato effettuato e
mi riservo di presentare a breve scadenza un'ulteriore
interpellanza per sapere se, nel frattempo è avvenuto. Chiedo
all'assessore di invitare l'USL a rispettare anche le indicazioni
che le vengono suggerite.
