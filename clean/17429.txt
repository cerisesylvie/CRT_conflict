Classificazione
ASSISTENZA SANITARIA E OSPEDALIERA
Presidio ospedaliero


Resoconto integrale del dibattito dell'aula
Oggetto del Consiglio n. 816 del 22 settembre 1999 - Resoconto
OGGETTO N. 816/XI Intendimenti circa la realizzazione di un
sistema unico di informatizzazione e di un unico dipartimento di
Patologia clinica presso l'Ospedale regionale.
(Interrogazione)
Interrogazione
Preso atto che l’impegno
di provvedere alla sostituzione entro il mese corrente del sistema
d’informatizzazione nel laboratorio di Analisi
dell’Ospedale regionale sarà rispettato;
A conoscenza dell’intesa oggi esistente tra i
primari interessati di dar vita ad un sistema unico
d’informatizzazione in modo da realizzare il
dipartimento di patologia clinica e, quindi, la refertazione unica,
come previsto dal piano socio-sanitario regionale;
Il sottoscritto Consigliere regionale
Interroga
l’Assessore competente per conoscere:
1) per quali motivi non è stata colta l’occasione
e quindi non si è provveduto alla unificazione del sistema di
informatizzazione del laboratorio di Analisi, con quello di
Microbiologia e del Centro Trasfusionale, in modo da realizzare un
unico dipartimento di patologia clinica.
F.to: Beneforti
Presidente
La parola all'Assessore alla sanità, salute e
politiche sociali, Vicquéry.
Vicquéry (UV)
In merito all'interrogazione ho chiesto
informazioni all'USL, che mi ha risposto come segue:
"Con riferimento all'interrogazione in oggetto citata, e con
particolare riguardo al sistema unico d'informatizzazione, si
ritiene utile in questa sede richiamare quanto dall'USL fatto al
fine d'informatizzare in modo unico e integrato fra le altre le
unità budgetarie di Analisi cliniche, Microbiologia e Centro
trasfusionale. In particolare, in ordine cronologico, con
deliberazione n. 738 dell'8 marzo 1999 si affidava alla società
Olivetti Sanità di Milano l'incarico di fornitura dei programmi
necessari alla reinformatizzazione dell'unità budgetaria Analisi
cliniche, Microbiologia, Centro trasfusionale, reparto di
Ormonologia. Nelle premesse della succitata deliberazione
minutamente si evidenziavano tutti i componenti della
reinformatizzazione di cui trattasi, suddivisi per singola unità
budgetaria o reparto, dettagliandone i relativi oneri, con ciò
provvedendo alla parte software della reinformatizzazione in
questione. In tal senso, la gestione informatica specificatamente
dell'unità budgetaria di microbiologia è parte sostanziale di un
unico e più vasto insieme di programmi a tale gestione
deputati.
Con deliberazione n. 740 in pari data, 8 marzo 1999, si affidava
a ditte locali il cablaggio della sede dell'unità budgetaria di
microbiologia di via Guido Rey 5, portando lo stesso sulla rete di
trasmissione i dati generali dell'USL, con ciò provvedendo al
collegamento telematico interno fra unità budgetarie interessate,
collegamento ovviamente indispensabile al funzionamento del tutto,
in quanto come sopra accennato i programmi in gestione sono unici.
Con deliberazione n. 796 del 15 marzo 1999 si acquisivano le
apparecchiature informatiche, server, personal computer, stampanti,
lettori ottici, eccetera, necessari alla bisogna, con ciò
provvedendo in modo unico e uniforme alla parte hardware dell'unità
budgetaria di Analisi cliniche, Microbiologia e reparto di
Ormonologia. Con deliberazione n. 1455 del 31 maggio 1999 si
commissionava alla società Telecom Italia S.p.A. un'apposita rete
geografica, rete esterna, di trasmissione dati finalizzata fra
l'altro al collegamento informatico del centro di prelievi di
Morgex, Donnas, Châtillon e Verrès, portando la stessa sulla rete
di trasmissione generale dell'USL, con ciò provvedendo al
collegamento telematico esterno anche delle unità budgetarie
interessate, che con programmi unici potranno quindi ricevere dati,
prenotazioni, richieste di esami e quant'altro, anche dal
territorio. Con deliberazione n. 1678 del 5 luglio 1999 si
acquisivano fra l'altro per l'unità budgetaria Centro trasfusionale
le apparecchiature destinate al rinnovo delle esistenti,
apparecchiature identiche, fornitura, marca, modello,
manutenzione, a quelle fornite alle unità budgetarie
precedentemente citate. Con deliberazione n. 1906 del 9 agosto 1999
si approvava il piano di aggiornamento presentato dal fornitore
originario INSIL S.p.A. di Trieste, della procedura di gestione
dell'unità budgetaria del Centro trasfusionale, i cui collegamenti
con l'unità budgetaria di Analisi cliniche e Microbiologia, sia
logici (basi, dati e loro contenuti), sia fisici (collegamenti
telematici interni già esistenti ed esterni come sopra realizzati),
erano già a loro tempo in sede di progettazione informatica unica
previsti, analizzati e definiti. In conclusione, per quanto sopra
esposto, si ritiene impossibile condividere l'eccezione sollevata
di non unicità del sistema d'informatizzazione in parola che, nel
rispetto di ogni regola tecnica e in osservanza alle scelte
sanitarie funzionali dei primari interessati, risulta in ogni sua
componente unico e integrato non solo nello specifico contesto del
presente documento, ma anche verso l'intero attuale mondo
informatico dell'USL nonché aperto ad ogni ulteriore possibile
collegamento. Si resta a disposizione?"
, eccetera.
A me pare che da questa risposta si evinca chiaramente che è
stata fatta, come da tempo si sta facendo all'USL, una
progettazione di insieme del tutto, perché tutta la gestione dati
viene collegata ad un'anagrafe generale degli assistiti, che viene
utilizzata sia per la revoca e la scelta del medico di base, sia
per le cartelle cliniche, sia per quant'altro, in questo caso anche
per il sistema di trasmissione dati dal territorio
all'ospedale.
Nel momento in cui funzionerà questo sistema, che è stato
approvato in data 31 maggio, avremo la possibilità di avere la gran
parte delle sedi periferiche dei prelievi di analisi collegate
direttamente con il sistema del laboratorio.
Aggiungo, per quanto in mia conoscenza, che il piano sanitario
regionale prevede l'istituzione di un dipartimento di Analisi
cliniche, ed ovviamente se all'interno di un dipartimento i sistemi
informativi non colloquiassero fra di loro, la gestione del
dipartimento stesso sarebbe difficile, anche dal punto di vista
tecnico. So che il primario del Laboratorio di analisi, che è
coordinatore del dipartimento, si sta attivando da tempo per
coordinare meglio i tre settori del Laboratorio di analisi.
Presidente
La parola al Consigliere Beneforti.
Beneforti (PVA-cU)
Ringrazio l'Assessore per la
risposta.
Le informazioni che sono state date dall'USL non sono quelle
richieste; il discorso di fondo è la refertazione unica fra i tre
sistemi, cosa che non avviene. Nel momento in cui si rinnova il
sistema d'informatizzazione del laboratorio e si fanno le
unificazioni dei vari sistemi, perché non realizzare anche la
refertazione unica.
Oggi per una stessa persona un referto lo fa la Microbiologia,
un altro lo fa il Centro trasfusionale, un altro ancora lo fa il
Laboratorio di analisi, mentre poteva uscire un referto unico.
Questo è quello che chiedevano i tre primari del comparto. Quello
che è avvenuto, lo sapevamo, anzi se mi dà una copia di quello che
ha letto mi fa una cortesia, ma la richiesta di fondo era che si
arrivasse a una refertazione unica dei tre reparti, anziché avere
tre referti distinti!
Quando nove anni fa fu fatta l'informatizzazione del Laboratorio
di analisi, i primari non erano d'accordo tra loro. Oggi che sono
arrivati all'accordo e chiedono la refertazione unica, l'USL non
l'ha concessa. Li ha messi in comunicazione, ha fatto tutto quello
che è scritto nella risposta dell'Assessore, ma quello che
chiedevano non è avvenuto.
Il discorso della refertazione unica è un aspetto che deve
essere affrontato e portato avanti, per cui non si comprende perché
venga rimandato nel tempo un provvedimento che poteva essere preso
in questo momento. Comunque grazie.
