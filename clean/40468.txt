Classificazione
TURISMO E INDUSTRIA ALBERGHIERA
Professioni turistiche



Oggetto del Consiglio n. 3258 del 20 febbraio 2018 - Resoconto
OGGETTO N. 3258/XIV - Interpellanza: "Interventi per il
riconoscimento della figura professionale di accompagnatore di
media montagna".
Morelli (Président) -
Point n° 26 de l'ordre du jour. La
parole au collègue Roscio pour l'illustration.
Roscio (ALPE) -
Oggi è la seconda volta che proviamo a
confrontarci con l'Assessore Marguerettaz. Prima abbiamo parlato di
turismo su due ruote con la bici, adesso affrontiamo un altro tema
legato all'escursionismo, a due gambe stavolta, che però - io
immagino - l'Assessore, da un lato, conosca bene, visto anche il
grande successo che hanno negli ultimi anni i
trail
e sto
pensando anche a quanto il successo dei trail traini anche la
frequentazione sulle Alte vie. Credo che su questo l'Assessore sia
più informato di noi. Ahimè, però, c'è una questione che da un po'
di anni si sta trascinando: la questione degli operatori che
operano in questo settore, che sono poi quelli che vengono
riconosciuti dalla legge n. 1/2003: le guide escursionistiche e
naturalistiche. Da un lato non possiamo non osservare che ormai da
più di dieci anni non viene più fatta la formazione per formare
nuove guide, per cui è già successo spesso e volentieri che i
giovani che vogliono invece approcciare la professione devono
recarsi fuori Valle per fare la formazione e poi rientrare ed
eventualmente chiedere di essere riconosciuti, già questo è
qualcosa che non va tanto bene. Comunque, a livello tecnico e di
intendimenti, ormai l'argomento è stato sviscerato in tutte le sue
parti, nel senso che è stato affrontato prima quando c'era
l'Assessore Marguerettaz, è stato affrontato poi nella parentesi
con l'Assessore Restano, adesso c'è di nuovo l'Assessore
Marguerettaz, credo che ormai le problematiche che riguardano
l'istituzione di due figure ed eventualmente i problemi che
deriverebbero dalla sovrapposizione, temporanea o meno, di queste
due figure che farebbero più o meno la stessa cosa siano stati
affrontati. Per quanto riguarda cosa ne pensano le associazioni
rappresentative sul territorio, comprese anche le guide alpine,
credo che il parere sia stato dato. Rimangono aperte alcune
questioni, come, per esempio, come garantire da un lato la
formazione, anche e soprattutto una formazione che abbia un
carattere di internazionalità sempre più importante, perché a
livello lavorativo già oggi sempre più spesso viene richiesta, per
poter accedere ai lavori, una formazione internazionale che spesso
le nostre guide, che hanno una formazione
ex lege
, non
possono vantare. Siamo un territorio che per forza di cose si trova
a doversi confrontare con situazioni internazionali, perché spesso
e volentieri gli accompagnamenti sforano dalle frontiere, quindi ci
si trova agevolmente in Francia e in Svizzera, per cui facilmente
vengono richieste competenze più elevate di quelle che ad oggi
vengono fornite. Questo è un problema.
Il secondo problema è quello di come risolvere la questione di
accompagnamento sul terreno innevato e come garantire adeguata
professionalità a chi fa l'accompagnamento. Anche su questo credo
che le associazioni abbiano fornito alcune indicazioni anche
all'Assessorato su tale questione. Dal punto di vista del merito,
ormai la questione è più che sviscerata, occorre ancora un
passaggio: come garantire, perché eventualmente se si vuole fare un
passaggio a un'altra figura, non deve essere un passaggio
coercitivo, deve essere un passaggio volontario, per cui bisogna
garantire comunque che chi non intende fare il passaggio in qualche
modo possa essere tutelato in quello che fa attualmente.
Ricordo che anche l'evoluzione normativa e le sentenze che si
sono succedute nel tempo si sono espresse su questo tema e non
siamo ancora arrivati alla fine di un percorso in tema di
legislazione sulle professioni, perché comunque c'è stato un
pronunciamento del Consiglio di Stato, ma non della Corte
costituzionale sul tema, per cui sono ancora pendenti alcuni
giudizi.
Noi riteniamo che investire sulla formazione e sulle figure che
lavorano in ambiente di montagna possa essere un'opportunità
interessante anche per i giovani, ma per farlo bisogna innanzitutto
fare la formazione, cosa che non è più stata fatta, ma se viene
fatta la formazione, questa deve avere una caratura internazionale
per poter mettere in condizione i giovani e chi farà la professione
in futuro. Inoltre deve essere garantita la formazione sulla
sicurezza e sul terreno innevato. Senza questi requisiti, diventa
un po' vano tutto il resto. Noi vorremmo pertanto sapere
dall'Assessore, dal punto di vista dei suoi intendimenti, del suo
pensiero, cosa intende fare: se ritiene di mantenere tutto
inalterato, se pensa che due figure si possano sovrapporre, se
pensa che ce ne debba essere solo una, se ritiene che bisogna
andare a recepire quella revisione normativa per andare verso
l'accompagnatore di media montagna oppure no e che cosa si intende
fare per garantire, da un lato, una professionalità a livello
internazionale e una professionalità, dal punto di vista della
sicurezza, che sia in grado di garantire soprattutto i clienti, ma
anche il nome del professionista.
Président -
La parole à l'Assesseur Marguerettaz pour la
réponse.
Marguerettaz (UV) -
Non vorrei che da questa
interpellanza nascessero dei dubbi, perché il percorso che ha
investito la bontà di provvedimenti adottati dall'Amministrazione
regionale ai sensi della legge regionale n. 1/2003 ha dato una
risposta univoca: sia il TAR, sia il Consiglio di Stato si sono
espressi sulla legittimità degli atti adottati dall'Amministrazione
regionale e non hanno ritenuto di porre alla Corte costituzionale i
rilievi fatti dai ricorrenti. I ricorrenti, nell'ambito del
ricorso, hanno posto il problema della legittimità costituzionale.
Il TAR e il Consiglio di Stato hanno ritenuto non meritevole questa
istanza di essere posta alla Corte costituzionale. Vuol dire quindi
che i due livelli di giudizio hanno ritenuto inammissibile questa
richiesta; tutto il resto pertanto è lasciato alla libera opinione
di ognuno, fatto sta che il giudizio di costituzionalità non è
stato promosso, perché non meritevole. Sappiamo poi che ci sono
scuole di pensiero secondo le quali questa norma è incostituzionale
o meno. Continuare a dire che questa norma (la legge regionale n.
1/2003) è anticostituzionale mette a rischio tutte le professioni.
Magari lei quindi persegue degli obiettivi che sono interessanti
per lei, ma mette a rischio tutte le professioni indicate
all'interno di questa legge.
Ciò detto, sulla figura della guida escursionistica e
naturalistica, confermata e rafforzata dalla sentenza, è
assolutamente interessante avere realmente idea di ciò che pensano
a riguardo gli operatori del settore, non solo - e lei lo ha detto
-, continuiamo a ricevere delle richieste per fare dei nuovi corsi
ed è vero che noi abbiamo degli interlocutori che rappresentano
l'Associazione delle guide escursionistiche, ma abbiamo anche una
serie di soggetti che non fanno parte dell'associazione e che
sembrerebbero non essere affatto interessati o essere anche critici
rispetto a quello che lei sta portando avanti. Mi spiego. Non è
particolarmente difficile capire che, se noi andiamo a costituire
una nuova figura professionale che, di fatto, è esattamente
sovrapponibile a quella esistente, rischiamo di avere un'attività
identica, ma riconducibile a due riferimenti normativi diversi. Lei
potrà convenire con me: alla guida di mezza montagna che cosa
facciamo fare se non esattamente le cose che già oggi fanno le
guide escursionistiche? Ovviamente con due riferimenti diversi,
perché nel secondo caso - come lei ha detto - sono all'interno
dell'Albo delle guide. È una sottoclassificazione, dove ci sono le
guide alpine e poi ci sarebbero le guide di mezza montagna. Lei
capisce che ci sarebbe poi un problema anche di doppie tariffe,
perché gli uni avrebbero delle tariffe, gli altri no. Ci sono dei
problemi notevoli e, rispetto a questo, il tema non è tanto di
orientamento politico. Stiamo cercando di fare tutti gli
approfondimenti dal punto di vista giuridico-legale su come possono
coesistere due attività e come possiamo gestire le varie
situazioni.
Rispetto alle evoluzioni normative nazionali, se lei fa un
minimo di ricerca, troverà che oggi la figura della guida di mezza
montagna è oggetto di un ampio dibattito a livello nazionale, dove
c'è una scuola di pensiero che chiede che vengano tolte dall'Albo
delle guide alpine. La situazione pertanto effettivamente è molto
controversa.
A livello esplorativo l'idea suggerita dagli uffici è di inviare
un questionario a tutti coloro che hanno superato l'esame, quindi
che hanno titolo di guida escursionistica, per capire la loro
tendenza. Non per mancanza di fiducia nei confronti
dell'associazione, ma crediamo che perlomeno avere con certezza
l'idea di qual è il sentimento delle guide escursionistiche della
Valle d'Aosta sia importante, quindi gli uffici ci hanno proposto
l'invio di un questionario a tutte le guide escursionistiche per
capire come la pensano. Su questo argomento abbiamo avuto anche un
confronto con il nuovo Presidente delle guide alpine, Pietro
Giglio, che ha manifestato la disponibilità - quindi è in linea con
l'Associazione delle guide escursionistiche - a trovare una
situazione per inserire le guide di mezza montagna, perché poi -
come ben ha detto lei - bisognerebbe verificare il passaggio da una
categoria all'altra se è possibile con i crediti formativi. Gli
argomenti a favore di una tesi o dell'altra quindi sono diversi,
però l'unica cosa che non dobbiamo fare è creare una confusione
introducendo una nuova figura professionale con il rischio di avere
poi un conflitto tra due categorie che fanno la stessa attività. Io
capisco il ragionamento che mi è stato fatto in alcuni casi, lo
seguiamo con attenzione, ma non procederei con scelte che possono
risolvere qualche problema, perché mi è stato sicuramente posto il
ragionamento della validità del titolo a livello internazionale,
però poi, se questa cosa riguarda pochissimi soggetti e tutti gli
altri sono scontenti, abbiamo fatto un'operazione non
particolarmente utile alla nostra comunità.
Président -
La parole au collègue Roscio pour la
réplique.
Roscio (ALPE) -
Grazie Assessore. Mi sembrava che oggi
avessimo provato a confrontarci in maniera costruttiva, invece vedo
che lei mi mette in bocca cose che non ho detto. Se torniamo un po'
indietro, l'intento dell'iniziativa non era quello di fare dei
danni, non era quello di dire: "la legge è incostituzionale, quindi
eliminiamo tutte le professioni che fanno riferimento a quella
legge", ma era quello di chiedere all'Assessore - perché poi noi
facciamo delle proposte, ma poi chi deve risolvere i problemi mi
sembra che non debbano essere i Consiglieri di minoranza, ma
l'Assessore - quale idea ha per trovare delle soluzioni. Lasciamo
perdere un attimo qual è la figura che può meglio adattarsi,
sovrapposizioni e cose varie, ma le chiedo, Assessore: lei ritiene
importante dare possibilità di lavoro nuove in territori di
montagna? Credo che la risposta sia quasi lapalissiana. Se le dico:
bisogna garantire la professionalità degli operatori che operano in
territorio di montagna, mi sembra anche con questo di sfondare una
porta aperta, giusto? Bisogna cercare di fare in modo che le figure
siano il più possibile formate dal punto di vista anche
internazionale, per cui anche un riconoscimento all'estero. Se dico
che le guide devono essere formate per garantire la sicurezza anche
su terreno innevato, sono tutte cose che si possono condividere a
prescindere. Da lì a dire qual è la strada migliore non è più mia
competenza. Io la sollecito a dire: "questi sono i dati, audiamo le
guide alpine, le guide escursionistiche, le associazioni, tutti,
anche i singoli che non sono associati, facciamo una sintesi...",
facciamola presto perché sono 11 anni che non è più stato fatto un
corso e poi bisogna formare anche le figure. Facciamo presto
pertanto, scegliamo la strada migliore che possa garantire queste
quattro condizioni che le ho dato e che mi sembra siano condivise,
dopodiché andiamo avanti, perché ormai un po' di tempo l'abbiamo
perso. Abbiamo fatto iniziative già in tutta la legislatura, alcune
sono state fatte anche da chi è suo compagno al Governo, per cui
lei fa l'Assessore, lei trovi le soluzioni, magari ce le porti
prima della fine della legislatura.
