Classificazione
ENTI LOCALI
ISTRUZIONE PUBBLICA



Oggetto del Consiglio n. 3266 del 8 febbraio 2024 - Resoconto
OGGETTO N. 3266/XVI - Interpellanza: "Eventuali
interlocuzioni con il Comune di Pont-Saint-Martin e l'Unité
Mont-Rose in merito alla collocazione della scuola secondaria di
primo grado di Pont-Saint-Martin".
Bertin (Presidente) -
Punto n. 75. Consigliera Minelli, a
lei la parola.
Minelli (PCP) -
Quasi sei anni fa, nell'agosto del 2018,
test antisismici avevano evidenziato che il secondo e il terzo
piano della scuola media di Pont-Saint-Martin non erano idonei alle
norme vigenti; si era reso quindi necessario trovare una soluzione
per affrontare una situazione di emergenza che aveva destato molta
preoccupazione nella comunità e nei paesi limitrofi, la cui utenza
scolastica del grado di istruzione secondaria inferiore di primo
grado fa riferimento proprio a quella scuola.
Com'è noto, l'edilizia scolastica di quel grado di istruzione
compete agli Enti locali, ma è altrettanto noto che gli stessi non
sono in grado di fare fronte alle spese molto alte per le
costruzioni e le ristrutturazioni.
Del problema si era allora interessato il Consiglio regionale
dell'epoca e il 18 ottobre del 2018 era stata approvata
all'unanimità una risoluzione, di cui ero stata la prima firmataria
insieme ai consiglieri Bertschy, Mossa e Testolin, con un
emendamento dell'allora assessore Sammaritani.
Particolarmente importanti erano stati l'ultimo punto delle
premesse, che metteva l'accento sulle risorse finanziarie, e
l'impegno del Governo che recitava testualmente: "Avviare gli
indispensabili procedimenti legislativi al fine di reperire, anche
di concerto con il CPEL, le risorse necessarie per realizzare i
necessari interventi di edilizia scolastica, al fine di affrontare
le future emergenze che impediscono di garantire la continuità del
servizio scolastico sul territorio regionale, nonché ad individuare
tutte le risorse possibili in sede di predisposizione del bilancio
19/21 per affrontare l'emergenza e la futura pianificazione degli
investimenti per la scuola secondaria di primo grado del Comune di
Pont-Saint-Martin".
Si parlava delle future emergenze perché, all'epoca, si era in
qualche maniera poi deciso di acquistare quel prefabbricato con
l'ipotesi di poterlo riutilizzare anche per emergenze diverse da
quella che era in quel momento all'ordine del giorno.
Durante la discussione in Aula era emersa, da parte dei
proponenti, la necessità di prevedere fin da subito un percorso
duplice, volto ad affrontare sia la situazione emergenziale legata
alle condizioni strutturali dell'edificio di Via Carlo Viola, sia a
prevedere delle soluzioni più articolate per il futuro.
In quella discussione avevo affermato che bisognava ragionare su
un doppio binario e pensare che quella sarebbe stata un'emergenza
che sarebbe durata parecchi anni, ma, allo stesso tempo, che era
necessario pensare ad una soluzione più definitiva.
L'allora consigliere Bertschy aveva sottolineato correttamente
che era importante dare delle certezze per il futuro; il problema è
che se non si danno certezze, non si garantisce che ci sarà un
progetto, oltre al progetto temporaneo, le famiglie rischieranno di
andare ad iscrivere i propri figli in futuro nei poli che sono
vicini a quelli del Comune di Pont-Saint-Martin. In particolare,
l'affermazione importante era stata questa: la soluzione temporanea
quindi è importante, ma è importante anche adottare un progetto per
la soluzione definitiva.
A febbraio 2019, l'allora assessore all'istruzione Certan -
c'era stato uno dei nostri tanti ribaltoni -, alla mia domanda su
quali fossero gli intendimenti dell'Amministrazione sul futuro
della scuola, aveva risposto: "Ogni determinazione in merito alla
futura localizzazione, quella definitiva, compete all'Unité, di
concerto con i Comuni. L'Amministrazione regionale è a disposizione
per un confronto volto ad individuare la soluzione migliore più
conveniente, nonché per supportare gli Enti locali", e poi aveva
detto: "Bisogna valutare delle soluzioni, so che c'è Palazzo Europa
sul quale si stanno facendo delle riflessioni". Palazzo Europa non
è del Comune di Pont-Saint-Martin, ma è di proprietà regionale.
Avevo già allora paventato che la scelta che andava
delineandosi, cioè quella dell'acquisto della scuola prefabbricata
modulare sottintendesse una possibile soluzione finale, definitiva,
inadeguata; sappiamo poi che erano state stanziate le risorse per
l'acquisto del prefabbricato e finalmente a gennaio del 2021, due
anni e mezzo dopo la dichiarazione di inidoneità dei locali della
scuola, c'è stato il trasloco nella nuova struttura provvisoria.
Sono quindi ormai tre anni pieni che alunni, docenti e personale
svolgono lì le loro attività.
Nell'interpellanza ho descritto nelle premesse come sono
utilizzati gli spazi che risultano chiaramente insufficienti per un
ottimale svolgimento delle varie attività curricolari della scuola:
c'è una promiscuità sia per quello che riguarda le attività
interne, ad esempio quelle che riguardano gli alunni con
disabilità, che sono attualmente quattordici, ed alcuni di loro,
oltre a fare le attività in classe come è previsto dalla normativa,
necessitano anche di locali per attività specifiche, poi ci sono
gli alunni iscritti alla SMIM, la scuola ad indirizzo musicale, che
hanno necessità di spazi adeguati.
C'è poi un'altra questione che riguarda la mensa, che
attualmente si trova nella palestra utilizzata come tale soltanto
da soggetti esterni alla scuola, mentre gli alunni della secondaria
fanno educazione fisica al Palazzetto.
Adesso poi si parla della costruzione dell'edificio per la SFOM
e si pensa ad una mensa lì, però è di nuovo una situazione con
dislocazioni di attività e di servizi di vario tipo.
È una situazione abbastanza preoccupante, tenuto conto anche
che, negli anni passati, è stato costruito un costosissimo tunnel
sotto Via Carlo Viola, che collega il vecchio edificio alla nuova
palestra dedicata, palestra appunto adesso non usata come tale dai
ragazzi; una promiscuità ed una carenza di spazi che implicano
delle difficoltà organizzative significative.
Per dare un'idea di come funzionino le cose, basti pensare che
in questo momento sono ben cinque gli edifici utilizzati per fare
tutte le varie attività che competono alla scuola, comprese quella
della segreteria: c'è l'edificio modulare, c'è il Palazzetto dello
sport, c'è la struttura che ospita la banda e la palestra dove
adesso si va a fare la mensa, c'è Palazzo Europa, che è chiuso in
alcuni locali, e ci sono anche alcuni locali della vecchia sede di
via Carlo Viola.
Va anche considerato che, dopo tre anni circa di utilizzo, la
pavimentazione risulta molto sollecitata, sono stati necessari
degli interventi di manutenzione.
Dopo il tempo dell'emergenza, che, noi lo riconosciamo, è stata
affrontata in modo adeguato, serio, con il fondamentale sostegno
dell'Amministrazione regionale, è ora il tempo di prendere delle
altre, necessarie e urgenti, decisioni circa il futuro
dell'edificio di Via Carlo Viola, abbandonato a se stesso.
Nel 2020, il Sindaco di Pont-Saint-Martin aveva stimato il tempo
di utilizzo della scuola modulare in quattro-cinque anni e aveva
evidenziato la volontà di portare avanti un concorso di
progettazione, la cui rapidità sarebbe dipesa dall'accesso ai fondi
provenienti da stanziamenti di vario tipo, arrivando ad ipotizzare
una cifra di 8-10 milioni di euro per una ricostruzione totale,
ritenuta la migliore delle soluzioni.
È ovvio che tutto questo presuppone il coinvolgimento della
Regione, considerato che un solo Ente locale non ha tali
disponibilità finanziarie, e poi c'è da capire quali sono le
intenzioni del Governo su Palazzo Europa, che è di proprietà
regionale, adiacente alla scuola media di Via Carlo Viola, il cui
destino - secondo noi - è legato a doppio filo.
D'altronde, la risoluzione del 2018 aveva previsto l'impegno
sulla scelta della soluzione definitiva.
È un argomento che ha molta importanza per le comunità della
bassa Valle che non possono in alcun modo rischiare di perdere, di
avere una ricollocazione futura della scuola secondaria di primo
grado, dopo aver già dovuto rinunciare nel tempo alle scuole
secondarie di secondo grado.
Per queste ragioni, chiediamo se e quali interlocuzioni ci sono
state con il Comune di Pont-Saint-Martin o con l'Unité Mont-Rose
circa la collocazione definitiva della scuola secondaria di primo
grado; quali sono le attuali condizioni dell'edificio di Via Carlo
Viola di proprietà comunale e quelle dell'adiacente Palazzo Europa
di proprietà regionale, nonché le intenzioni della Regione riguardo
a quest'ultimo.
Infine, se è intenzione della Giunta di dar corso a tutti gli
impegni della risoluzione approvata all'unanimità dal Consiglio
regionale nel 2018 e adoperarsi quindi insieme al Comune e
all'Unité per trovare una soluzione definitiva per l'edificio che
dovrà in futuro ospitare la scuola secondaria di primo grado di
Pont-Saint-Martin.
Presidente -
Assessore Jean-Pierre Guichardaz, ha facoltà
di rispondere.
Guichardaz J. (FP-PD) -
Grazie collega, tra l'altro, mi
ha dato modo, con la sua articolata interpellanza, anche di
conoscere fatti e ha fatto una sistematizzazione di una serie di
interlocuzioni, anche avvenute nelle precedenti Legislature, quindi
è stato interessante anche rileggere un po' tutto
l'
iter
.
Io rispondo, prendendo atto anche di tutta la premessa, alle sue
domande. Riguardo alla prima (se e quali interlocuzioni ci sono
state con il Comune di Pont-Saint-Martin e/o con l'Unité Mont-Rose
circa la collocazione definitiva della scuola secondaria di primo
grado di Pont-Saint-Martin che interessa vari Comuni del
comprensorio), con il Comune di Pont-Saint-Martin, dal momento del
mio insediamento - e tra l'altro ne parlavo adesso con il collega
Caveri, gli ho chiesto se prima di me ci fosse stata
un'interlocuzione in tale senso -, abbiamo avuto alcune
interlocuzioni, ma non relative alla scuola secondaria di primo
grado, concernenti la realizzazione della nuova mensa di cui lei ha
fatto un accenno.
Infatti, dopo queste interlocuzioni, con provvedimento
dirigenziale n. 7811 del 7 dicembre del 2023, è stato approvato ai
sensi dell'articolo 5 della legge regionale 12/2023 il piano degli
interventi di edilizia scolastica di cui all'articolo 2, comma 1,
dei criteri approvati con DGR 1205/2023.
Il sopraccitato piano prevede l'assegnazione al Comune di
Pont-Saint-Martin del seguente finanziamento: euro 438.665,55 per
la realizzazione di locali per la collocazione del servizio mensa
della scuola secondaria di primo grado mediante la chiusura del
piano pilotis del costruendo edificio scolastico che ospiterà la
SFOM e l'Istituto musicale pareggiato.
Per quanto concerne invece l'edificio scolastico, non vi sono
stati incontri tecnici sul tema che, al momento, non sono stati
richiesti. Tra l'altro, abbiamo fatto un monitoraggio tra tutti i
soggetti, non solo del nostro Assessorato, che si occupa
marginalmente anche del tema dell'edilizia scolastica, ma tutti non
sarebbero stati - almeno a detta dei vari uffici - direttamente
coinvolti sulle questioni di cui non ho accennato.
Riguardo al punto 2 (quali siano le attuali condizioni
dell'edificio di Via Carlo Viola di proprietà comunale che ha
ospitato fino al 2020 la scuola media e quella dell'adiacente
Palazzo Europa di proprietà regionale, nonché le intenzioni della
Regione riguardo a quest'ultimo), siccome non riguarda il
Dipartimento di cui sono Assessore, abbiamo chiesto alla
Presidenza, per il tramite della struttura Espropriazione,
valorizzazione del patrimonio e Casa da gioco; quindi leggo quello
che mi è stato fornito proprio a nome anche del Presidente: Palazzo
Europa, sito in Via Émile Chanoux a Pont-Saint-Martin, censito al
catasto al foglio 2 del numero 71, è stato trasferito, a titolo
gratuito, dal Comune alla Regione, con un atto notarile del 2010, a
seguito dell'impegno della Regione a progettare e realizzare una
palestra a servizio delle istituzioni scolastiche di
Pont-Saint-Martin, impegno mantenuto con lavori ultimati nel 2009
(o sarà 2019? Io leggo, magari se ci sono dei refusi li
correggiamo).
Il palazzo, composto dai piani sotterraneo, terreno, primo e
secondo, per una superficie lorda di circa 1.900 metri quadrati e
con un'area di pertinenza di 1.160 metri quadrati, è poi stato
inserito nel piano delle alienazioni e delle valorizzazioni
immobiliari. Credo lei lo sappia, perché il piano è pubblico.
Nel 2022, la competente struttura in materia di patrimonio, ha
chiesto al Comune di comunicare l'eventuale interesse all'acquisto,
ai sensi della legge regionale 68/1994; mi dicono che l'interesse
non è stato manifestato.
L'immobile si presenta in condizioni mediocri - abbiamo chiesto
anche qual era lo stato, visto che la sua domanda chiedeva anche
delle condizioni -, con intonaci e finiture danneggiate e necessita
di una completa ristrutturazione.
Questo è quanto mi è stato fornito dalla struttura di cui
sopra.
Per il punto 3 (se è intenzione della Giunta di dar corso a
tutti gli impegni della risoluzione approvata all'unanimità dal
Consiglio regionale il 18 ottobre 2018 e adoperarsi, insieme al
Comune e all'Unité per addivenire ad una soluzione definitiva per
l'edificio che dovrà ospitare in futuro la scuola secondaria di
primo grado di Pont-Saint-Martin), sicuramente l'edilizia
scolastica (io questo lo voglio puntualizzare) per noi risulta di
prioritaria importanza, tanto che nel 2023 - tra l'altro abbiamo
aumentato considerevolmente il fondo pregresso ammettendo a
finanziamento 4 milioni di euro per l'edilizia scolastica a favore
degli Enti locali, tra l'altro adesso, in fase di elaborazione,
stiamo valutando anche le necessità che ci sono state manifestate
attraverso la piattaforma - apriremo a breve nuovamente la
piattaforma Ares per i fabbisogni dell'edilizia scolastica relativa
alle scuole di infanzia, primaria e secondaria di primo grado, e
sono le scuole in capo ai Comuni e alle Unité e, come ho già avuto
modo di risponderle una volta, questo è l'unico strumento nel quale
possono essere indicate e caricate le esigenze da parte degli Enti
locali. L'abbiamo predisposta qualche mese fa, se ben ricordo, ed
era una necessità oramai improrogabile per dare anche ordine alle
necessità.
La compilazione del fabbisogno quindi è indispensabile per
quantificare e definire la programmazione degli interventi sul
territorio.
Posso quindi confermare che seguiamo da vicino le esigenze che
Comuni e Unités ci manifestano, e lo fanno spessissimo, devo dire,
perché molti Sindaci e molti Presidenti delle Unités spesso ci
raccontano anche delle condizioni spesso anche buone ed efficienti
delle loro strutture scolastiche, non è che riceviamo solo
doléances
, qualcuno manifesta soddisfazione, come dicevo tra
l'altro abbiamo inaugurato anche delle scuole, che sono credo un
esempio che può essere anche esportato fuori dalla nostra
regione.
Per concludere, al momento, come già ho accennato, abbiamo dato
risposta alle esigenze legate alla mensa, per fare una sintesi, per
cui il Comune ha correttamente fatto tutti i passaggi
amministrativi con la struttura Programmazione edilizia e logistica
scolastica.
Questo è quello che so ed è ciò che noi abbiamo rilevato nel
momento di costruire la sua risposta.
Presidente -
Consigliera Minelli, ha facoltà di
replica.
Minelli (PCP) -
Grazie all'Assessore per la sua
risposta.
Lo scopo di questa interpellanza credo sia abbastanza chiaro: è
quello di riportare all'attenzione di tutti una problematica che,
quando l'abbiamo affrontata ormai quasi quattro anni e mezzo fa, è
stata molto dibattuta, ed era ben chiaro a tutti in quel momento,
sia in Consiglio, sia sul territorio, che si doveva affrontare una
situazione emergenziale, ma che non si doveva perdere di vista
l'altro aspetto, quello della soluzione definitiva.
Ora, correttamente, come immaginavo, lei mi ha detto che
interlocuzioni con il Comune e con le Unités ci sono state su altri
argomenti, ma non sulla questione specifica della scuola. C'è il
finanziamento per la mensa nei locali che saranno poi ad uso della
SFOM, ma questo è tutto sommato - se ho capito bene - abbastanza
fermo.
Al di là di quelle che possono essere le richieste che fanno i
Comuni e le Amministrazioni comunali, che possono essere più o meno
sollecite, ci sono poi le comunità che sono fatte di cittadini, di
famiglie, di utenti, che sul tema del futuro della scuola media di
Pont-Saint-Martin sono - lo posso assicurare - molto, molto
preoccupate: lo sono le famiglie, lo è il corpo insegnante, lo è la
dirigente scolastica, ma lo sono anche le persone che vivono nel
comprensorio, nella Unité Mont-Rose, e parte anche dell'altra
Unité, perché noi nella scuola media di Pont-Saint-Martin abbiamo
un'utenza che è variegata, da Champorcher a Issime, passando per
tutti i paesi del fondovalle, con alunni che provengono talvolta
anche da Arnad, forse per ragioni familiari di famiglie
allargate.
Quello che è interessante è anche quello che è stato detto
riguardo alle condizioni di Palazzo Europa: mi sembra che lei -
quando mi ha dato i numeri, cioè i 1.900 metri quadrati e i 1.600
delle pertinenze - si riferisse non alla scuola di Via Carlo Viola,
ma a Palazzo Europa, che è inserito nel piano delle alienazioni e
che il Comune non sarebbe intenzionato ad acquistare.
Sulla questione di Palazzo Europa, che ospitava comunque una
scuola, perché in Palazzo Europa c'era l'istituto professionale
regionale adiacente alla scuola media, la palestra che è in Palazzo
Europa era la palestra della scuola media e anche adesso alcuni
locali sono utilizzati per l'archivio, perché tutto l'archivio
della scuola è a Palazzo Europa, è nella struttura regionale,
quindi su quell'edificio devono assolutamente essere fatte delle
valutazioni che, a mio avviso, devono andare un po' oltre al fatto
che è inserito nel piano delle alienazioni; è chiaro che ci deve
essere una posizione molto netta, esplicita, sostenuta e forte da
parte sia del Comune che dell'Unité, e credo che lo scopo di
quest'interpellanza è anche quello di sollecitare un'azione sul
territorio, perché so che è richiesta da molte parti.
Mi conforta avere conferma, più che sapere, perché lo avevamo
già visto, che l'edilizia scolastica è ritenuta di prioritaria
importanza da parte del Governo: sono stati messi 4 milioni di
euro, sarà riaperta la piattaforma; su quest'intervento, che io
credo verrà sollecitato, i soldi necessari saranno moltissimi ed il
fatto di parlarne ora è perché siamo perfettamente consapevoli che
da qui al momento in cui si potrà realizzare qualche cosa, anche
soltanto una decisione o una progettazione, passerà ancora del
tempo, però la scuola modulare la stiamo utilizzando da tre anni e
su alcuni aspetti, oltre ad avere delle difficoltà logistiche,
comincia anche a mostrare i suoi anni.
È un argomento, questo, che dovrà essere al più presto
affrontato, sicuramente dal Comune, ma credo anche dalla
Regione.
