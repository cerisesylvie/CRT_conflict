Classificazione
AMMINISTRAZIONE REGIONALE
Amministrazione della giustizia
Ordinamento degli uffici e del personale



Oggetto del Consiglio n. 1987 del 2 novembre 2022 - Resoconto
OGGETTO N. 1987/XVI - Interpellanza: "Azioni di
sensibilizzazione, informazione e formazione rivolte ai dirigenti
regionali per prevenire i contenziosi giudiziali contro la
Regione".
Marguerettaz (Presidente) -
Punto n. 22 all'ordine del
giorno. Per la presentazione, la parola al vicepresidente
Sammaritani.
Sammaritani (LEGA VDA) -
Affrontiamo di nuovo un tema in
materia di giustizia, stamattina però c'era in mezzo anche la
politica, oggi no, quindi lei è a posto, Presidente, per stasera
sulla risposta e sugli intendimenti futuri in questa materia, anche
perché davanti non trovo nessuno quindi...
Abbiamo notato nelle ultime delibere di Giunta - ma peraltro è
un fatto abbastanza regolare nel tempo - che numerosi sono i
contenziosi oggetto di deliberazioni di Giunta nelle varie materie,
quindi civile, penale anche, qualche volta - un po' più raramente,
per fortuna - e amministrativo oltre che contabile. Allora è
evidente che abbiamo fatto il ragionamento secondo il quale siccome
i contenziosi giudiziali bene o male prima o poi costano sempre un
qualcosa, al di là delle attività degli uffici ma anche, purtroppo,
in termini economici, perché molto spesso le vicende giudiziarie
poi comportano anche spese a volte molto ingenti  per tutti e
quindi anche per la pubblica amministrazione, siccome l'attività
amministrativa deve essere sempre improntata comunque alla buona
amministrazione, all'economicità dell'amministrazione,
interpelliamo il Presidente per sapere intanto i numeri, cioè
quanti sono i contenziosi giudiziali, civili, divisi per le varie
materie, con particolare riferimento alle cause di lavoro, che
credo siano quelle probabilmente che più impegnano i nostri uffici
che si occupano delle cause, visti i rapporti di lavoro che ci sono
fra dipendenti della pubblica amministrazione, ma anche il penale,
amministrativo e contabile, per capire quale sia l'entità numerica
di questi contenziosi e quale sia poi anche l'ammontare complessivo
della spesa in termini di onorari pagati alle controparti e di
conseguenza per fare un ragionamento anche su quelle che siano
state se ce ne sono state di strategie adottate per evitare magari
contenziosi, perché come tutte le materie, un conto è affrontarle -
così come in sanità si affrontano le epidemie, si affrontano le
pandemie, si affrontano le malattie in genere -  è bene anche
però fare prevenzione, quindi anche in questa materia qualche volta
è possibile fare prevenzione, soprattutto, appunto se fai parte di
una pubblica Amministrazione, quindi di una grossa entità, che vede
magari ripetersi dei giudizi in modo abbastanza ripetitivo e
regolare.
Quindi se ci siano state iniziative in questo senso per
prevenire - prima ancora che curare - ed in ogni caso se sia
intenzione del Governo avviare strategie e azioni per
sensibilizzare, informare e nel caso anche formare i dirigenti
regionali nei vari settori non giuridici naturalmente, perché siamo
degli uffici che si occupano di questo, probabilmente raccolgono
tutte queste informazioni e questa casistica, sarebbe probabilmente
interessante, ammesso che sia già stato fatto, che ci sia un
ritorno, una restituzione di queste notizie a quei settori che
magari possono improntare la loro azione amministrativa in modo da
evitare il generarsi di contenziosi molto spesso seriali o comunque
simili, perché molto spesso le questioni che si sovrappongono sono
analoghe, sia in ambito di concorsi, sia in ambito di rapporti di
lavoro continuativo eccetera.
Presidente -
Per la risposta, la parola al presidente
Lavevaz.
Lavevaz (UV) -
Questa invece è materia di per sé
asettica, quindi è facile stare nel solco, anche perché le
richieste sono molto specifiche, in particolare per quanto riguarda
i dati.
Con riferimento alle prime due domande, le fornirò magari al
termine un riepilogo con i dati puntuali, non starei a leggerli,
perché non credo che siano particolarmente significativi letti così
a voce.
In forma aggregata comunico che in materia amministrativa la
Regione, negli ultimi cinque anni, è stata parte in causa di 102
contenziosi e le spese di soccombenza sono state complessivamente
di circa 31 mila euro.
In materia civile i contenziosi sono stati 95 e le spese di
soccombenza sono state pari a circa 158.660 euro. In materia di
lavoro i contenziosi sono stati 165, le spese di soccombenza
ammontano a circa 915.000 euro.
L'Avvocatura regionale rappresenta poi, come in materia
contabile, nei giudizi di responsabilità amministrativa la Regione,
che non è mai parte del procedimento e quindi soccombente;
sull'ente tuttavia gravano, ai sensi dell'articolo 18 comma 2 del
codice di giustizia contabile, le spese legali sostenute dai
soggetti prosciolti. Analogamente avviene per i procedimenti
penali.
Per quanto riguarda le altre due domande, l'Avvocatura regionale
ricorda che i contenziosi che hanno assunto la caratteristica di
serialità sono quelli, tutti in materia di lavoro, relativi al
riconoscimento dell'indennità chilometrica degli operai forestali
per l'utilizzo del mezzo proprio, quelli relativi al riconoscimento
dell'anzianità dei docenti assunti a tempo determinato, i
cosiddetti scatti di anzianità, e quelli per il risarcimento del
danno da reiterazione di contratti a termine.
Per quanto riguarda il primo gruppo di controversie, l'indennità
in questione contrattualmente prevista era stata disapplicata al
momento dell'entrata in vigore dell'articolo 6 comma 12, ultimo
periodo, del Decreto legge 31 maggio 2010 n. 78, "Misure urgenti in
materia di stabilizzazione finanziaria e di competitività
economica", invece successivamente riconosciuta dal Giudice del
lavoro e da tre pronunce della Corte di Cassazione. Al fine di
contenere il contenzioso, la Regione si è costituita soltanto in
primo grado anche in ragione delle contestazioni sul quantum.
Infine con la legge regionale 16 giugno 2021 n. 15, l'indennità
pregressa documentata e non prescritta è stata riconosciuta ex
lege.
Per quanto riguarda invece le altre due tipologie di
contenzioso, si tratta di controversie che accomunano, ognuno per i
rispettivi docenti, lo Stato e la Regione.
Il punto cruciale risiede nel fatto che, ai sensi dell'articolo
526 comma 1 del Decreto legislativo 297/94, al personale docente ed
educativo non di ruolo spetta il trattamento economico iniziale
previsto per il corrispondente personale docente di ruolo.
Al contrario, e diversamente per il personale docente di ruolo,
i contratti collettivi nazionali di lavoro succedutisi negli anni
relativi al comparto scuola prevedevano un trattamento economico
differenziato per posizioni stipendiali in ragione dell'anzianità
via via maturata da dipendenti in ruolo.
Tale impianto normativo è stato ritenuto in contrasto con il
divieto di discriminazione nelle condizioni di impiego stabilito
dalla clausola 4.1 dell'accordo quadro sul lavoro a tempo
determinato concluso il 18 marzo 99, allegato alla direttiva del
Consiglio 28 giugno 1999 n. 70.
La Regione, in mancanza di una norma di attuazione dello
Statuto, non ha competenza sullo stato giuridico ed economico del
personale docente, riservato invece allo Stato che, a oggi, non ha
ritenuto d'intervenire sulla questione con una norma modificativa
della disposizione del Decreto legislativo n. 297 sopracitato.
Si è in ogni caso cercato di arginare il contenzioso lasciando
al Giudice la disapplicazione della norma statale incompatibile con
il diritto eurounitario, e ciò anche in considerazione della
vigenza dell'ordinamento interno del principio di divieto di
estensione del giudicato in materia di pubblico impiego e non
proseguendo oltre al primo grado, in ogni caso comunque necessario
per la determinazione del quantum.
I contenziosi proseguono invece nei gradi successivi per i
docenti non in possesso di abilitazione, fattore oggettivo che
potrebbe legittimare la differenza di trattamento.
Su tale questione la Regione è in attesa di un pronunciamento
della Corte di Cassazione in un precedente che coinvolge
direttamente l'Ente recentemente rimesso alla Sezione Lavoro in
considerazione della rilevanza nomofilattica della controversia. È
evidente che successivamente a tale pronunciamento si renderanno
necessarie ulteriori valutazioni.
Per quanto riguarda le cause di risarcimento del danno da
reiterazione di contratti a tempo in materia di docenti, è
intenzione proseguire sino a un pronunciamento della Corte di
Cassazione, non essendo il precedente del 2016 valorizzato dai
giudici di merito convincente ed essendo attualmente escluso che la
Regione, pur con la competenza formale di cui al DPR 895/75, possa
indire in totale autonomia rispetto allo Stato concorsi allo scopo
di evitare il precariato, la reiterazione di contratti a termine,
posto che la materia del reclutamento di docenti pertiene alla
materia dello stato giuridico ed economico riservata, come detto,
allo Stato.
Per quanto riguarda le altre cause, i contenziosi originano da
pretese che le controparti ovviamente ritengono fondate e che
pertanto prescindono dalla preparazione dei dirigenti e dalla
correttezza del loro operato che, in ogni caso, anche quando si
tratta di dirigenti preposti a settore non giuridici, è sempre
improntato al rispetto della legge e delle procedure, ci
mancherebbe altro.
In ogni caso le strutture di staff della Presidenza, vale a dire
l'Avvocatura regionale e il Dipartimento legislativo e Aiuti di
Stato sono costantemente di supporto alle strutture di
amministrazione attiva che sanno di potersene avvalere.
Presidente -
Per la replica, la parola al vicepresidente
Sammaritani.
Sammaritani (LEGA VDA) -
Abbiamo avuto conferma di quello
che immaginavamo quanto ai numeri e all'ordine di grandezza di
questi costi, che sono essenzialmente quelli in materia di lavoro,
mi pare, perché stiamo parlando di quasi 1 milione di euro negli
ultimi cinque anni, quindi si tratta già di cifre rilevanti per un
bilancio.
La serialità dei procedimenti riguarda, come ci ha spiegato -
adesso poi in realtà non entro nel dettaglio visto che si tratta di
cose piuttosto tecniche- sia quelle relative al personale docente,
e qui si torna al discorso della norma di attuazione, quindi
nell'impossibilità per certi versi o quasi necessarietà di subire
una situazione che origina dallo Stato, quindi diventa un po'
difficile, ma di questo ne ha già parlato anche in certe occasioni
l'assessore Caveri, non stiamo a ribadire questo concetto; si sta
lavorando, questo lo sappiamo, vedremo.
Così come sull'indennità chilometrica dei forestali invece c'è
una serialità anche qui che credo sia però ormai in fase di
definizione, nel senso che - se si stanno aspettando le sentenze
della Cassazione, in quella sua funzione nomofilattica, quindi di
indirizzo e di interpretazione normativo - è evidente che a seguito
di quello poi si potranno fare delle valutazioni.
È importante proprio quello che lei ha detto in chiusura, cioè
che gli uffici deputati a ciò, quindi l'ufficio legale in
particolare, debbano sempre avere questo collegamento con le altre
strutture, so che ci sono, ci mancherebbe, perché credo non sia
stato mai negato l'apporto da parte di questi uffici alle altre
strutture quando si tratta di affrontare delle questioni
giuridiche, però, per quanto riguarda la prevenzione, qualche volta
possono nascere delle questioni che sono magari banali all'inizio,
che possono sembrare di poco conto, ma un attento monitoraggio e
un'attenzione magari su certe segnalazioni, i segnali di un
malessere a volte, certe diffide, certe richieste da parte dei
dipendenti o anche dei cittadini, credo sia veramente importante
che vengano monitorate e che l'ufficio legale si faccia promotore
di questa cultura della prevenzione anche in ambito giudiziale,
perché, davvero, si tratta di risorse che vanno sprecate, perché
effettivamente perdere tempo - come abbiamo visto purtroppo qualche
volta anche tanto tempo, perché le cause durano troppo in Italia
 - e denaro pubblico per reagire a certe pretese - a volte,
per carità, infondate, ci mancherebbe - che possono essere portate
avanti dai cittadini è uno spreco di energie che se riusciamo a
limitare è sicuramente cosa buona e giusta.
