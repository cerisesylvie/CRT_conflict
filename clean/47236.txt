Classificazione
AGRICOLTURA
Bonifica, miglioramenti e riordino fondiario



Oggetto del Consiglio n. 3530 del 17 aprile 2024 - Resoconto
OGGETTO N. 3530/XVI - Interrogazione: "Notizie in merito alla
risoluzione delle problematiche riscontrate dal Consorzio di
miglioramento fondiario Ru de Ponton di Introd".
Bertin (Presidente) -
Punto n. 13. Risponde l'assessore
Carrel.
Carrel (PA) -
Durante il precedente Consiglio, ho cercato
di essere preciso e puntuale nel rispondere all'interpellanza,
citando nel dettaglio i diversi articoli di legge e cercando di far
comprendere la complessità della questione.
Per quanto attiene il primo quesito di mia competenza posto con
questa interrogazione, relativo alla proposta del Consorzio
miglioramento fondiario Ru de Ponton di derivare l'acqua
d'irrigazione dal canale idroelettrico di proprietà della CVA, ho
richiesto agli uffici del Dipartimento agricoltura di effettuare
una ricerca approfondita e retroattiva di tutte le comunicazioni
scritte.
Dette comunicazioni, che risalgono al periodo compreso tra il
2019 e il 2020, si costituiscono di tre richieste effettuate dal
Consorzio miglioramento fondiario e di una risposta di CVA, al
protocollo 18.458 dell'Agricoltura del 20 novembre 2020, avente
oggetto: "Comunicazione in merito all'ipotesi di prelievo a scopo
irriguo".
In tale missiva si legge: "Si rimarca che anche una riduzione
del rilascio di 150 litri al secondo, al seguito della revisione
dei diritti irrigui, comporterebbe una perdita di produzione di
energia da fonte rinnovabile non recuperabile, con ripercussioni di
carattere economico. Per tali motivi rileviamo che la vostra
proposta di derivazione è, allo stato attuale, in conflitto con la
gestione della concessione in capo a CVA".
Presidente -
Il Presidente della Regione per i minuti
restanti, ne ha facoltà.
Testolin (UV) -
Come già comunicato al collega Aggravi,
per un disguido amministrativo sulla seconda domanda non abbiamo la
risposta a disposizione e quindi la manderemo assieme all'assessore
Sapinet. Grazie della disponibilità.
Presidente -
Consigliere Aggravi per la replica.
Aggravi (RV) -
Ringrazio e la mia disponibilità spero sia
anche ben riposta nella risposta che riceverò, sennò mi riserverò
nuovamente di tornare sull'argomento, ma a me non conta il fatto di
avere risposta oggi, ma che ci sia effettivamente una risposta e
poi, solo per dovere di cronaca, riporterò nella mia replica gli
argomenti più di competenza della Presidenza e dell'assessore
Sapinet, ma solo per dare contezza complessiva
dell'interrogazione.
Alla prima domanda, prendo atto della risposta dell'assessore
Carrel; sì, è vero, nella scorsa seduta c'è stato, sia da parte sua
sia da parte mia, un tentativo di cercare di fare chiarezza in un
ginepraio di norme, tra l'altro datate a quando Berta filava,
direbbe qualcuno, perché quelle sono e quelle rimangono.
Il problema di base vero e purtroppo semplice nella sua
complessità è che questo consorzio, di fatto, oggi non può portare
avanti l'obiettivo consortile, con due grossi problemi. Il primo,
il fatto che ci sia un "Danno" nei confronti dei terzi, quindi dei
soggetti che beneficiano o beneficerebbero dell'acqua che viene
derivata; l'altro grosso problema è nei confronti dei soggetti
titolari, non soltanto di ruoli amministrativi del Consorzio ma in
generale, e questo li pone - l'abbiamo già detto la volta scorsa -
di fronte a notevoli problematiche, con una questione che l'altra
volta non ho rimarcato ma tengo opportuno rimarcare oggi: le
ordinanze che sono state elevate, in particolare dal Comune di
Introd, hanno un carattere d'ordinanza, che quindi meriterebbe
anche un'attenzione da parte del Comune in questa situazione,
perché comunque insiste sul territorio comunale, se vogliamo il
vero convitato di pietra, che nella scorsa interrogazione e in
questa non c'è ma c'è, non l'avevo detto ma per completezza ritengo
che sia opportuno rappresentare questa situazione.
È vero, l'ordinanza limita il passaggio per una situazione
emergenziale, ma successivamente all'emergenza poi ci dovrebbe
essere una seconda volée.
Questo porta di fatto le domande a cui spero poi ci sia
risposta, poi vedremo nei contenuti, ovvero comprendere, rispetto
alla risposta della volta scorsa dell'Assessore Carrel, l'eventuale
possibilità di beneficiare di un sostegno finanziario su
quell'intervento e dall'altro, eventualmente, se erano state fatte
delle valutazioni più puntuali per valutare le possibilità di
delocalizzazione, al di là della situazione che coinvolgeva o
coinvolge la Compagnia valdostana delle acque.
La prima domanda è soprattutto legata alle dichiarazioni che
erano state fatte per giusta contezza dall'Assessore, ovvero del
fatto che gli uffici non erano sostanzialmente stati interessati;
in realtà c'è un carteggio molto corposo, mi risulta che ci siano
stati anche degli incontri, quindi per dovere non solo di cronaca
ma di forma e di sostanza ho ritenuto opportuno metterlo nero su
bianco, e ringrazio l'Assessore della risposta.
Attendiamo l'altra e, ripeto, il vero grosso problema è che
questo ente non può a oggi portare avanti l'obiettivo consortile,
questo è il vero problema, questo è un caso specifico ma chissà che
non sia un caso purtroppo di scuola anche in altre situazioni, e io
penso che una soluzione in qualche modo si debba prima o poi
trovare, perché congelare la situazione con delle ordinanze non
risolve i problemi che ci sono su quel territorio.
