Classificazione
ASSISTENZA SANITARIA E OSPEDALIERA
Igiene e sanità pubblica
SPORT E TEMPO LIBERO
Infrastrutture ricreativo-sportive
TRASPORTI E VIABILITÀ
Impianti a fune



Oggetto del Consiglio n. 859 del 22 settembre 2021 - Resoconto
OGGETTO N. 859/XVI - Interrogazione: "Misure per l'utilizzo
del green pass negli impianti di risalita da parte dei turisti
stranieri".
Bertin (Presidente) -
Punto n. 18 dell'ordine del giorno.
Risponde l'assessore Bertschy, ne ha facoltà.
Bertschy (AV-SA) -
Come sapete, è attivo dall'inizio di
agosto un gruppo di lavoro, mettendo intorno al tavolo tutti i
soggetti interessati che hanno un ruolo nell'organizzazione della
prossima stagione sciistica invernale, che sta seguendo sul piano
locale, sul piano regionale e sul piano nazionale, ognuno per i
propri obiettivi di competenza, il lavoro che è necessario fare per
garantire una buona organizzazione della prossima stagione.
All'interno di questo gruppo ci sono gli attori istituzionali, i
rappresentanti delle associazioni di categoria, le professioni
della montagna e nella prossima riunione ci saranno anche le
amministrazioni comunali. L'obiettivo di questo gruppo è cercare di
tenere un punto di osservazione importante anche sul livello
nazionale.
L'interrogazione chiede quali siano le misure con gli operatori
turistici e la sanità per permettere ai turisti stranieri di
ottenere il
green pass
e poi quale sia la strategia di
comunicazione di tali misure e quante risorse verranno a esse
dedicate.
All'interno del tavolo di lavoro, oltre ad aver definito insieme
ad altre Regioni che si scierà con il green pass e che questo
permetterà l'aumento della capienza dei trasporti come da decreti
approvati, si stanno anche valutando, proprio perché in particolare
le professioni della montagna hanno portato il tema al tavolo, come
arrivare a definire la disciplina per tutto il comparto di quelle
tipologie di vaccini che non rientrano nelle attuali disposizioni
che permettono l'utilizzo del green pass. Ovviamente tutto questo
ha una ricaduta che non è legata al nostro territorio, perché a
sciare si arriva dopo aver preso un aereo, un pullman, dopo aver
attraversato dei servizi, quindi non è alla partenza dell'impianto
che il problema si presenterà, ma si presenterà ben prima, e quindi
ci saranno rispetto a tutto questo delle valutazioni da fare e
delle valutazioni che si stanno facendo.
Faremo una terza riunione la prossima settimana, nella quale
ognuno porterà le informazioni che ha rispetto anche a quello che
sta succedendo nell'analisi dei decreti che stanno arrivando in
Parlamento, non ultimo quello di ieri sera.
È stato richiesto, anche da parte delle Regioni, di dare una
risposta a questo problema che non ha una ricaduta ovviamente solo
che lo sci, ma in generale, perché il movimento delle persone,
soprattutto in questo caso di paesi europei dell'Est e di paesi che
arrivano da altre parti del mondo, è un movimento che, se
continuerà, come speriamo, la possibilità di ritornare alla
normalità, ci sarà. Quindi, stiamo aspettando delle risposte in
particolare dal Governo, anche perché non sono cose che possiamo
disciplinare.
In questo senso, al punto 2, stiamo facendo delle valutazioni
che completeremo nei prossimi giorni, anche per capire come dare
eventualmente una risposta anche in termini sanitari a un problema,
che però oggi si è completamente spostato in termini di
atteggiamento e anche di visione dal passato: siamo passati da una
situazione dove il green pass era stato richiesto per alcuni
settori a una situazione dove ormai è richiesto anche nel mondo del
lavoro, e tutto questo ovviamente comporta tutte le discussioni che
stiamo seguendo e le relative applicazioni.
A brevissimo rispetto a questo faremo, insieme al gruppo di
lavoro, le valutazioni definitive, per capire anche se e come dare
una risposta supplementare a livello territoriale ai decreti che si
stanno discutendo. Credo che dopo la riunione del prossimo giovedì
potremo anche essere più precisi rispetto alle osservazioni che i
maestri di sci, piuttosto che l'associazione degli albergatori o le
altre associazioni, porteranno al tavolo.
Presidente -
Per la replica il consigliere Carrel, ne ha
facoltà.
Carrel (PA) -
Come gruppo consiliare abbiamo portato più
interpellanze e interrogazioni sul tema del come ci organizziamo
per la prossima stagione invernale. Abbiamo iniziato a farlo già da
marzo-aprile, quando avevamo capito che la stagione invernale del
2020/2021 non sarebbe mai iniziata.
Abbiamo fatto questa interrogazione perché, al contrario di
quanto succede in Italia e in altri paesi anche europei, cito ad
esempio la Germania, solamente dal 16 agosto è consigliato il
vaccino per i minorenni, mentre prima di quella data era fortemente
sconsigliato. In Russia la campagna vaccinale va a rilento, il
vaccino non è totalmente riconosciuto per il
green pass
,
secondo le regole per questa certificazione. Nei Paesi del Nord
abbiamo delle divisioni: da una parte abbiamo la Danimarca che
cancella totalmente il green pass e dall'altra invece abbiamo la
Norvegia che fatica a riaprire. Tutto ciò, analizzato insieme ai
flussi turistici invernali che abbiamo in Valle d'Aosta, ovviamente
ci preoccupa, perché potrebbe essere un elemento che di fatto guida
le scelte di dove fare le vacanze.
Abbiamo appreso della scelta del gruppo di lavoro e volevamo
appunto interrogarci e interrogarla sul come volevamo affrontare
questo problema. Se è vero che è necessario il green pass per
prendere l'aereo, per i mezzi di trasporto, è altrettanto vero che
basta un tampone per prendere l'aereo, per poi arrivare in Valle
d'Aosta, trovarsi magari nelle località turistiche isolati o
comunque con una sola farmacia nell'arco di dieci, quindici o venti
chilometri, voler andare a sciare e non avere il tampone per poter
accedere agli impianti di risalita; questo lo dico magari per delle
famiglie che hanno dei bambini che nel loro paese si dice che non è
bene che siano vaccinati, mentre qui dobbiamo vaccinarli. Non
voglio assolutamente entrare nel merito del tema vaccini, però sul
tema turismo sicuramente dobbiamo avere delle idee chiare. Mi
dispiace dell'assenza dell'assessore competente per il turismo, ma
credo che sia veramente fondamentale comprendere come vogliamo
organizzare questa nuova stagione.
Siamo altresì contenti di apprendere che alla prossima riunione
del gruppo di lavoro parteciperanno anche le amministrazioni
comunali, perché come abbiamo già più volte detto, secondo noi, è
fondamentale creare una rete e avere più informazioni possibili,
proprio perché le normative che abbiamo e che dobbiamo rispettare
sono spesso molto confuse. Credo che sia necessario che la nostra
Regione intervenga con delle misure suppletive non restrittive, ma
delle misure che come Valle d'Aosta andiamo a darci e andiamo a
rispettare; e dobbiamo darne anche comunicazione, perché solamente
così diamo certezza di dare un servizio e solamente così possiamo
garantire a tutti coloro che scelgono la Valle d'Aosta come meta
turistica invernale di avere la sicurezza di avere una vacanza che
sia quantomeno normale, che è quello di cui tutti abbiamo
bisogno.
