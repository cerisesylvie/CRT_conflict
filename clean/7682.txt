Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2288 del 26 giugno 1991 - Resoconto
OGGETTO N. 2288/IX Situazione dell'Istituto Magistrale Regina
Maria Adelai-de di Aosta.
(Interpellanza)
Errore. L'origine riferimento non è stata trovata.
Presidente
Do lettura dell'interpellanza presentata dal
Consigliere Bich ed iscritta al punto 20 dell'ordine del
giorno.
Interpellanza Visti i recenti articoli sul quotidiano La
Stampa concernenti la situazione dell'Istituto magistrale "Regina
Maria Adelaide" di Aosta;
rilevato il tenore altamente critico e gravemente lesivo per
l'intero corpo insegnante e per gli allievi dell'Istituto delle
missive pubblicate dal predetto quotidiano;
valutata la gravità della documentazione già a conoscenza
dell'autorità scolastica regionale e che qui allego per
un'opportuna ulteriore valutazione;
il sottoscritto Consigliere regionale
interpella
il Presidente della Giunta o l'Assessore competente per
sapere:
1) quali sono le iniziative adottate dal Sovrintendente agli
studi per normalizzare le carenze denunciate;
2) quali sono i motivi che hanno ingenerato un ritardo di circa
tre mesi per la disponibilità del Sovrintendente a ricevere alcuni
rappresentanti degli insegnanti firmatari delle istanze
allegate;
3) quali provvedimenti ha assunto la S.V. per evitare ulteriore
polemica all'interno degli organi scolastici che può compromettere
l'affidabilità della Scuola in questione;
4) se sono in corso, o in preparazione provvedimenti correttivi
a tutela della tradizionale correttezza e professionalità del corpo
insegnante dell'Istituto.
Presidente
Prima di dare la parola al Consigliere
Bich, vorrei ricordare che sarebbe bene dichiarare subito se si
intendono fare apprezzamenti di tipo personale, così potremmo
procedere in seduta segreta.
Ha chiesto la parola il Consigliere Bich; ne ha facoltà.
Bich (Ind)
La ringrazio, signor Presidente, ma
proprio per non scantonare nel personale o nel contenzioso, ho
cercato di scrivere il mio intervento, che a me sembra ponderato.
Certo ci sono delle valutazioni che coinvolgono delle persone, ma
questo avviene normalmente e quindi non credo sia necessario
ricorrere alla seduta segreta.
Devo dire che ho posto all'attenzione del Consiglio regionale
una situazione di disagio, che da un po' di tempo guasta
l'indispensabile armonia all'interno di un importante Istituto di
istruzione secondaria di Aosta. E' un disagio che si è esternato in
polemica sulla carta stampata, offrendo all'opinione pubblica
un'immagine complessivamente negativa dell'Istituto Magistrale
"Maria Adelaide", negativa perché si riscontra una profonda
frattura fra la Preside e pressoché tutto il corpo insegnante di
ruolo, almeno quello che copre l'orario completo, negativa per il
disorientamento conseguente degli organi di gestione scolastica e
negativa per l'affievolimento degli indirizzi educativi.
Tutto ciò traspare da lettere ed articoli pubblicati in queste
ultime settimane dal giornale La Stampa e, dato il clamore, mi
pongo come portavoce in Consiglio, sia perché conosco direttamente,
da risvolti personali, molti aspetti della storia, sia perché il
Consiglio regionale ha il dovere di conoscere certe forme
patologiche che si manifestano nella scuola valdostana, di cui
tutti abbiamo a cuore il buon andamento e l'affermazione.
Mi riesce angusto e stupefacente credere che una scuola
importante come l'Istituto "Maria Adelaide", che da sempre conduce
una vita tranquilla, non ammantata da
aurea mediocritas,
ma
senza tensioni e confortata da buoni risultati pluridecennali nelle
prove degli esami di Stato, indicata ad esempio per la stabilità di
gran parte dell'organico degli insegnanti nelle materie più
importanti, della continuità di collaudati indirizzi pedagogici,
del tradizionale amalgama degli organi di gestione e dei discenti,
ebbene, è stupefacente credere che all'improvviso questo aspetto di
solidità della scuola diventi "un lassismo maggiore che nel
profondo Sud", come spiega la Preside in una sua intervista su La
Stampa, e mi sembra ancor più difficile credere che il corpo
insegnante, la cui assiduità è data da un tasso di assenteismo
persino inferiore alla media ed il cui gradimento per iniziative
volontaristiche, come i corsi di recupero, non costituisce
un'eccezione, ma è una regola ampiamente e diffusamente praticata,
ebbene è difficile credere che improvvisamente tale corpo
insegnante diventi - è sempre la Preside a parlare - "una cerchia
di privilegiati, feroci in modo incredibile, ammantati da una
patina di perbenismo". Anche questo è scritto su La Stampa.
Dinanzi a queste accuse lanciate sull'unico quotidiano che esce
in Valle d'Aosta e che pesano come pietre, mi domando perché non
sia stata presa fino ad oggi, da chi di dovere, alcuna valida
iniziativa per fermare la valanga che ormai sta devastando un
angolo tranquillo ed armonico dell'arcipelago scolastico. Vorrei
sapere perché la Preside, se veramente crede alle sue parole, non
ha fatto seguire i fatti, distribuendo le contestazioni d'addebito
di rito e le conseguenti azioni disciplinari, come previsto dalle
norme, contro questi insegnanti da lei stessa definiti "riottosi,
lassisti e privilegiati" e perché chi di dovere, anziché porsi come
convitato di pietra al di sopra delle parti, anzi spesso talmente
al di sopra delle parti da risultare assente, non ha voluto far
valere il diritto e l'imparzialità e non ha compiuto gli atti di
vigilanza e di controllo.
C'è quindi da chiedersi chi è questa preside Robin Hood, che,
come dice lei stessa, proviene dal profondo Sud e viene qui a
mettere le cose a posto, a ristabilire i diritti ed i doveri
violati, quali sono le sue referenze. Chi di dovere, poteva
facilmente ottenerle telefonando al numero 0163-51373 del
Liceo-Ginnasio Gadda a Varallo Sesia o al numero 06-6095638 del
Liceo Scientifico di Casalpalocco a Roma - come se Roma fosse il
"profondo Sud" -, così senza fatica alcuna avrebbe potuto sapere
che anche in quei benemeriti Istituti si erano prodotte le medesime
situazioni del "Maria Adelaide", le stesse esperienze
traumatizzanti, le stesse sanguinanti e devastanti accuse agli
impiegati sottoposti, tutto, proprio tutto, come una serie di
fotocopie di suggestioni e di comportamenti esattamente identici a
quelli che abbiamo vissuto in questi giorni sul giornale La
Stampa.
E poi, dalle informazioni assunte, sembrerebbe addirittura che
la Preside sia stata trasferita da Varallo Sesia per
incompatibilità ambientale - che non è un insulto, beninteso - a
seguito della richiesta fatta dall'ispettore scolastico inviato dal
Provveditorato di Novara. Questa parrebbe essere ed è la
situazione. Ecco dunque...
Presidente
Chiedo scusa, Consigliere Bich, ma lei
sta facendo una serie di apprezzamenti che sono perlomeno
discutibili.
Bich (Ind)
No, questi sono dati di fatto, egregio
collega. Lei li ha compulsati? Ha avuto modo di sperimentarli e di
valutarli? Non sono mica un bambino che viene qui a dire delle cose
che non hanno alcun radicamento!
La mia interpellanza ha dunque il compito-dovere di acclarare
quale sia la volontà e l'indirizzo che l'autorità scolastica
superiore intende assumere. Questo è il senso
dell'interpellanza.
Presidente
Ha chiesto la parola l'Assessore alla
Pubblica Istruzione, Rusci; ne ha facoltà.
Rusci (PRI)
Se l'interpellante, per stare entro
quelli che lui ha definito "i binari di valutazione", ha letto
l'illustrazione della sua interpellanza, credo che permetterà che
l'Assessore alla Pubblica Istruzione dia una risposta che è frutto
di una memoria preparatagli dalla Sovraintendenza, cui poi
aggiungerà alcune considerazioni personali.
Per una corretta valutazione della situazione di disagio
determinatasi all'interno dell'Istituto Magistrale di Aosta,
converrà anzitutto considerare che la Presidenza di detto Istituto
è stata retta, per incarico, ininterrottamente dall'anno scolastico
1986-87 all'anno 1990-90. In tale periodo si sono succeduti alla
direzione dell'Istituto tre insegnanti.
La mancanza prolungata di un Preside titolare e la successione
di tre diversi incaricati nell'arco di quattro anni, hanno
determinato quantomeno una certa discontinuità nei criteri e nei
ritmi di conduzione dell'Istituto, cui è pensabile che abbiano
cercato di sopperire con interventi diretti, sul piano del
funzionamento amministrativo, la persona preposta ai servizi di
segreteria e, sul piano del funzionamento didattico, il gruppo o un
gruppo di insegnanti da più tempo in servizio nella scuola.
In secondo luogo, provenendo da altra Regione, la nuova Preside
titolare si presentava come un'estranea all'ambiente e priva
probabilmente di conoscenze concrete della realtà locale, il che
può aver determinato all'interno dell'Istituto, se non prevenzione
o diffidenza nei suoi confronti, quasi certamente uno stato di
comprensibile all'erta.
Queste premesse avrebbero dovuto consigliare al corpo docente -
ed hanno consigliato all'Ufficio scolastico - di affrontare la
nuova situazione con la massima prudenza e senza precipitazione,
tanto più che, oltre alle ultime attestazioni apparse di recente
sul quotidiano La Stampa, non è stata avvertita una condizione di
forte agitazione degli allievi e delle loro famiglie.
Si aggiunga che eventuali accertamenti sulla conduzione
didattica dell'Istituto rientrano nelle specifiche competenze del
personale ispettivo e, siccome i quadri organici regionali non
contemplano posti di tale qualifica a livello di istruzione
secondaria di secondo grado, il Sovraintendente agli Studi,
verificandosene l'esigenza, deve ricorrere ad ispettori di altre
Regioni, per cui una certa cautela è pressoché d'obbligo prima di
attivare tali procedure, soprattutto durante il periodo
scolastico.
La richiesta di audizione, cui l'interpellanza fa riferimento,
formalizzata a fine febbraio, è stata evasa nel corso del mese
seguente in tempi compatibili con gli impegni d'ufficio ed era
stata preceduta da altri incontri - richiesti a titolo personale -
con un docente della scuola, con rappresentanti del Consiglio
d'Istituto e con il capo dei servizi di segreteria.
La situazione è sotto esame e si pensa di pervenire a precise
conclusioni entro le prossime settimane, nel rispetto delle
competenze attribuite ai singoli organi dalla normativa
vigente.
Da parte mia, e in concreto, ho sicuramente avuto modo di
sentire lagnanze e rimostranze, ricevendo svariate volte il gruppo
di insegnanti di ruolo a cui ha fatto riferimento l'interpellante
ed il presidente del Consiglio d'Istituto. In una serie di altri
contatti ho avuto modo di farmi un quadro della situazione. Ça va
sans dire che la persona che ho più sovente visto in questi mesi è
stata la Preside, alla quale mi sono permesso di dare alcuni
segnali e consigli relativi proprio a questa materia di novità di
inserimento, da parte di un personaggio proveniente dall'esterno,
peraltro vincitore di concorso, che doveva fare il conto con la
realtà nella quale si trovava.
Devo dire che parlando ho incontrato qua e là delle difficoltà,
dovute forse ad incapacità mia a spiegarmi ed a dare consigli,
molta prevenzione, forse, e scarso desiderio di compensare una
vicenda. Il mio invito è stato costantemente questo: il punto di
riferimento della scuola, il referente più importante, per quello
che ci riguarda, sono gli allievi, che intanto sono la parte più
debole, che lì si preparano e si educano al resto della loro
esistenza sociale e lavorativa. Quindi la mia preoccupazione di
Assessore alla Pubblica Istruzione sono stati gli allievi, per
creare attorno a loro un clima di possibilità scolastica degna di
questo nome.
Un'altra preoccupazione è stata quella che il buon nome della
scuola, acquisito in anni ed anni di attività, non rischiasse di
essere ottenebrato da comportamenti che talvolta ho avuto anche
modo di ritenere che fossero frutto di atteggiamento prevenuto.
Non so se sono riuscito in questo intento. Mi risulta che da
parte degli insegnanti siano sottolineate alla Preside
manchevolezze, dubbie interpretazioni comportamentali circa la
gestione amministrativa della scuola, ma credo che il
Sovraintendente stia attivando le procedure per intervenire in un
periodo opportuno, quello delle vacanze scolastiche, che non va ad
aggiungere altre situazioni di squilibrio all'interno dell'anno
scolastico, per verificare tutte queste cose.
Presidente
Ha chiesto la parola il Consigliere
Bich; ne ha facoltà.
Bich (Ind)
Egregio Assessore, da moltissimo tempo
noi ci siamo sempre trovati sulla stessa lunghezza d'onda e lei è
stato come una rice-trasmittente che ha sempre emesso e ricevuto
segnali forti e chiari. Mi consenta però di dirle che in questo
caso, forse una distorsione d'onda non le ha fatto percepire alcuni
aspetti della mia interpellanza, oppure, proprio perché ci siamo
voluti attestare su alcuni fogli scritti, abbiamo finito per sviare
un po' le domande.
Nel mio intervento ho chiesto di sapere se l'autorità scolastica
aveva assunto informazioni precise. Con questo non intendo dire che
il personale direttivo proveniente da altre Regioni debba essere
sottoposto a forme di indagine, ma ritengo che, quando nascono
incresciosi contrasti di questo genere, occorrerebbe assumere una
certa conoscenza dei luoghi e delle circostanze.
Secondo punto. Qual è la via o la scelta dell'Amministrazione?
Tale via non può essere quella di un'assoluta e generica mediazione
al di sopra delle parti e delle posizioni, anche perché sembra in
qualche modo assurdo e non utile, buttare alle ortiche il
patrimonio di esperienza di ventidue insegnanti, se non vado
errato, su trentasei (gli ultimi quattordici insegnanti sono
nominati dal Preside e quindi non rientrano in questo tipo di
dialettica) con una dichiarazione in cui si dice: "Ma questi si
sono comportati in modo un po' avventato". Credo che in qualche
modo vada recuperata una certa tonalità con chi ha già svolto
queste esperienze, in modo che non si perda il look che l'Istituto
Magistrale di Aosta ha acquisito e consolidato in modo benemerito
nei decenni passati.
Dichiaro quindi la mia parziale soddisfazione, sperando che
possa divenire completa allorché conosceremo in modo fermo e
complessivo le iniziative ed i provvedimenti
dell'Amministrazione.
