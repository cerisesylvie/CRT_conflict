Classificazione
INFORMAZIONE
Radiotelecomunicazioni



Oggetto del Consiglio n. 2589 del 22 marzo 2007 - Resoconto
OGGETTO N. 2589/XII - Obiettivi e applicazione del Protocollo
d'intesa fra la Regione e le Poste Italiane.
(Interpellanze)
Interpellanza
Appreso che la Regione Valle d'Aosta e Poste Italiane S.p.A.
hanno recentemente siglato un Protocollo d'intesa per il
mantenimento e il potenziamento dei servizi e dei prodotti erogati
sul territorio regionale, con particolare attenzione alle realtà
periferiche e a quelle maggiormente disagiate;
Considerato
·
che la IV Commissione consiliare ha effettuato una serie di
audizioni con dirigenti aziendali e rappresentanti sindacali sulle
disfunzioni del servizio postale in Valle d'Aosta;
·
che, tra i vari elementi di criticità emersi nel corso
delle audizioni, figurano la futura contrazione dell'organico, che
rischia di indebolire ulteriormente l'efficienza del servizio nelle
valle laterali, e lo smantellamento della segreteria della Filiale
di Aosta, che prelude a un probabile declassamento della
medesima;
Atteso che il mercato postale sarà liberalizzato dal
2009;
ciò premesso, i sottoscritti Consiglieri regionali
Interpellano
il Presidente della Regione per sapere:
1) come si concilia l'accordo Regione Valle d'Aosta - Poste
Italiane con le criticità espresse dall'azienda e dai
lavoratori;
2) se e come intende adoperarsi affinché la Valle d'Aosta non
subisca il declassamento della Filiale regionale;
3) se per conseguire gli obiettivi prefissati nella
convenzione sono prevedibili oneri a carico della Regione: in caso
affermativo, per quale entità e per quali finalità.
F.to: Tibaldi - Frassy - Lattanzi
Interpellanza
Richiamata la precedente iniziativa consiliare del 10 gennaio
2007 in cui si evidenziava la necessità di addivenire ad un
Protocollo di Intesa tra Regione Valle d'Aosta e le Poste Italiane,
per favorire non solo la soluzione di criticità inerenti il
servizio postale in Valle, ma anche per utilizzare la rete
capillare degli uffici postali sul territorio per offrire al
cittadino servizi di pubblica utilità;
Appreso dagli Organi di informazione degli incontri che il
Presidente nei mesi scorsi ha avuto con i rappresentanti delle
organizzazioni sindacali dei lavoratori postali, per conoscere
esigenze del personale e criticità del territorio;
Visto che tali problemi continuano a manifestarsi nei diversi
comuni della Valle, non ultimo in quel di Gressan dove i ritardi
nella consegna della posta provoca disagi, in quanto la ritardata
consegna di bollette e fatture equivale a sanzioni;
Visto che il Protocollo di Intesa tra Regione Valle d'Aosta e
Poste Italiane, approvato con D.G. n. 5852 del 29 settembre 2006, è
stato firmato il 5 marzo 2007;
i sottoscritti Consiglieri regionali
Interpellano
il Presidente della Regione per sapere:
1) da chi è stato predisposto il testo del Protocollo di
Intesa, se esso è stato preventivamente discusso con le
organizzazioni sindacali e se queste hanno formulato eventuali
suggerimenti che sono stati presi in considerazione;
2) se nel protocollo ci sono strumenti che consentono di dare
una risposta a disservizi e criticità sul territorio o se si
intendono cercare risposte con altre modalità;
3) come si intende operare per dare concreta attuazione ai
progetti sperimentali di potenziamento sul territorio del ruolo di
erogatore di servizi pubblici da parte delle poste, previsti nel
Protocollo;
4) quante risorse finanziarie sono state o si intendono
impegnare per realizzare i contenuti del Protocollo.
F.to: Squarzino Secondina - Bortot
Presidente
- La parola al Consigliere Tibaldi.
Tibaldi (CdL)
- L'argomento oggetto di queste
interpellanze non è la prima volta che approda in Consiglio
regionale, perché riguarda un servizio di rilevanza pubblica
essenziale. Parliamo della postalizzazione della nostra
corrispondenza, della consegna dei plichi, che viene esercitata da
una società a totale partecipazione statale che è "Poste Italiane
S.p.a.". Una società che ha nella nostra Regione una filiale,
quindi un centro operativo e direzionale autonomo, i cui servizi
con il passare del tempo lasciano sempre più a desiderare.
Come IV Commissione abbiamo avviato una serie di audizioni con i
responsabili locali dell'area postale e abbiamo sentito anche i
sindacati di categoria. Naturalmente sono emerse diverse
considerazioni sulle quali poi ci soffermeremo. Nel frattempo
abbiamo appreso dai giornali della sigla di un protocollo d'intesa,
che è intervenuto fra la Regione e "Poste Italiane" per potenziare
i servizi sul territorio.
Ci siamo soffermati su quello che pubblicavano i giornali e
abbiamo visto che la convenzione prevede alcune cose, diciamo
estremamente generiche, le quali però stridono con le informazioni
che abbiamo assunto in commissione. Si fa riferimento, in questo
protocollo d'intesa, della futura definizione attraverso gruppi di
lavoro appositamente costituiti di collaborazioni e sperimentazioni
fra Regione e "Poste" per la fornitura di servizi di diverso tipo,
con particolare attenzione alle realtà periferiche disagiate del
territorio regionale, perché sappiamo che il servizio postale è più
difficile nelle valli laterali dove gli uffici lavorano con del
personale che è conteggiato a livello decimale... abbiamo appreso
che Fontainemore beneficia di 0,33 unità per il suo funzionamento.
Deve inoltre essere ancora calenderizzato un insieme di incontri
fra la Regione e le "Poste", le parti convengono che l'attuazione
delle iniziative da porre in essere sarà oggetto di appositi
accordi attuativi. Ci sono poi altre clausole che hanno il sapore
dell'acqua fresca, visto che oggi è la giornata dell'acqua.
Decisamente più saporite sono invece le informazioni che abbiamo
assunto in commissione: se, da una parte, la Regione stipula un
protocollo d'intesa per potenziare i servizi, quindi per mantenere
i posti di lavoro e permettere la realizzazione del "Postamat" in
alcune località delle valli laterali, d'altro canto veniamo a
sapere che l'azienda ha predisposto una serie di esodi incentivati,
le procedure di mobilità per 17 persone, il "turnover" non si
osserva più, e questo a discapito di un insieme di servizi che
riguardano in prevalenza la cosiddetta "posta povera" - quella
inviata senza indirizzo -, ma che tendono a rallentare le consegne
della posta cosiddetta "privilegiata" - quella che rappresenta il
prodotto di qualità -; di questi ultimi mesi sono diverse lamentele
che sono state pubblicate sui giornali e che riguardano queste
gravi carenze del servizio.
Altra notizia che abbiamo raccolto è lo smantellamento della
segreteria di filiale, con una certa preoccupazione espressa anche
dai rappresentanti sindacali; può darsi che ci sia una direttiva
centrale di questo tipo che mira alla razionalizzazione
dell'andamento aziendale, visto che "Poste S.p.a." è ormai
informata ai criteri di aziendalizzazione anche in vista di una
futura liberalizzazione del mercato postale dal 2009 in avanti,
però è altrettanto vero che altre Regioni e le Province autonome
non hanno adottato una iniziativa di questo tipo. Allora se si
smantella una segreteria di filiale, il nostro pensiero va alle
prospettive: questo atto rischia di essere il preludio di un
declassamento della nostra Regione da Regione con una propria
struttura postale autonoma - già abbiamo perso il Centro postale
operativo che è stato centralizzato a Torino -, se perdiamo anche
la filiale, crediamo che al di là dei protocolli d'intesa, degli
accordi e delle convenzioni che possono essere siglate dalla
Regione con "Poste Italiane", si va verso un indebolimento del
servizio sul territorio.
Visto il documento che lei, Presidente, ha siglato nelle
settimane scorse, visti i contenuti dello stesso che non dicono
nulla di più di quello che può essere un rapporto di "amitié" che
si tiene fra enti - Regione, noi, e "Poste", loro -, viste anche le
preoccupazioni emerse dall'azienda e dagli stessi dirigenti che
hanno evidenziato una difficoltà ad erogare un servizio completo e
di qualità alla luce delle risorse umane disponibili e della
quadratura dei conti di bilancio, e visto anche la futura
liberalizzazione del mercato, chiediamo come si concilia questo
accordo che lei ha siglato, con le criticità che sono state
espresse dall'azienda e dai lavoratori in IV Commissione, e poi
naturalmente - e torno al problema che ho accennato prima - se
effettivamente può sussistere questo pericolo di declassamento
della filiale, sarebbe grave che Aosta, ancorché numericamente per
quanto riguarda la demografia piccola rispetto ad altre Province
italiane, venga dimenticata come Regione, in particolare come
Regione autonoma. Abbiamo sempre fatto della specialità della
nostra Regione una delle peculiarità per rivendicare
nell'erogazione di servizi come questi - si parla anche di ferrovia
o di altri servizi pubblici - la ragione per cui dobbiamo
potenziare un certo servizio, d'altro canto ci sentiamo dire da
"Poste S.p.a." che la segreteria verrà smantellata. Sappiamo che
Trento e Bolzano non hanno agito in questa direzione.
La terza domanda: ci sembra strano che un protocollo d'intesa
volto a garantire un servizio efficiente di qualità e a potenziarlo
sul territorio, non preveda oneri da parte della Regione. Ben
venga, ma sappiamo che per il servizio ferroviario la Regione ha
corrisposto oneri non indifferenti a "Trenitalia" per poi avere un
servizio lo stesso scadente e che è sempre soggetto al nostro
controllo ispettivo attento per quanto riguarda la pulizia dei
treni, la puntualità degli orari, eccetera... questo protocollo
sembra quasi voler dire, sigliamo qualcosa per tacitare eventuali
proteste che purtroppo continuano, perché le lamentele per il
disservizio permangono.
Vorremmo sapere se questo protocollo è il preludio, visto che si
parla di convenzioni e di gruppi di lavoro in futuro, ad eventuali
interventi economici della Regione in un settore che però dal 2009
sarà liberalizzato.
Presidente
- La parola alla Consigliera Squarzino
Secondina.
Squarzino (Arc-VA)
- Riprendiamo una iniziativa
precedente, fatta al mese di gennaio, in cui ponevamo
all'attenzione del Presidente la criticità del servizio postale in
Valle d'Aosta su due aspetti critici: da un lato, la difficoltà di
rispondere alle esigenze del territorio anche nei punti più
lontani; dall'altra, la difficoltà da parte degli addetti che
vedevano diminuire la possibilità di lavorare e lamentavano una non
organizzazione coerente del lavoro rispetto agli obiettivi che
l'azienda intendeva raggiungere. Già allora lo stesso Presidente
aveva individuato come possibile soluzione questo protocollo,
dicendo: "noi siamo d'accordo, ma non ce lo firmano, è bloccato a
Roma"; adesso questo protocollo è stato firmato, abbiamo visto che
la Regione si era pronunciata in questo senso fin da settembre
dello scorso anno, nel senso che aveva intravisto nel protocollo un
modo per riuscire ad avere strumenti per agire in questa
situazione, e adesso questo protocollo finalmente è firmato.
Da quanto abbiamo letto, sia la deliberazione, sia il protocollo
sembrano una serie di dichiarazioni di intenti e abbiamo difficoltà
a capire come, da qui, possano procedere azioni concrete che vadano
nella direzione di risolvere i due corni del problema. Intanto,
visto che è passato molto tempo da settembre a marzo, volevamo
capire se questo protocollo era stato visto con i sindacati e i
rappresentanti del personale, cioè se anche questi erano riusciti
ad evidenziare le loro preoccupazioni in modo da trovare una
soluzione all'interno del protocollo stesso. Sappiamo che il
Presidente si è incontrato con i sindacati e ha preso a cuore i
loro problemi, ma volevamo capire se questi problemi erano stati
evidenziati con i sindacati prima della firma del protocollo e in
che modo le proposte dei sindacati sono entrate nel protocollo o
come si vuole utilizzare oggi il protocollo per rispondere ai
disservizi.
Siamo preoccupati di una cosa: questo protocollo a noi sembra
che sia una dichiarazione di intenti, in cui si dice che verranno
organizzati gruppi di lavoro, che verranno individuati dei progetti
su cui fare delle convenzioni e soprattutto la deliberazione di
Giunta con cui è stato approvato il protocollo di intesa porta due
punti: 1) approvare il protocollo; 2) dare atto che la presente
deliberazione non comporta oneri a carico del bilancio della
Regione.
Volevamo capire come intende la Regione attuare gli interventi
che sono prefigurati all'interno del protocollo, senza impegnare
delle risorse; oppure può darsi che questa affermazione fatta a
settembre 2006 sia stata poi superata da decisioni politiche
diverse, quindi vorremmo sapere se sono state impegnate delle
risorse o se si intendono impegnare e l'entità complessiva delle
stesse.
Presidente
- La parola al Presidente della Regione,
Caveri.
Caveri (UV)
- La Regione non è e non può essere l'asso
pigliatutto dei mal di pancia che ci sono sul territorio regionale,
glielo ripeto: "repetita iuvant", perché fino a prova contraria
oggi le "Poste" come le altre aziende statali non dipendono dalla
Regione autonoma Valle d'Aosta, ma dipendono dalle decisioni che
vengono assunte dal Governo. A questo proposito ricordo che uno
degli ultimi atti positivi per la nostra Regione è l'accoglimento
di una proposta che mi sono permesso di fare come Presidente
portavoce dei problemi della montagna nella Conferenza delle
Regioni, perché nell'approvare la variazione della direttiva sulle
"Poste" in sede parlamentare, malgrado il relatore fosse il
Senatore Perrin, ci si era completamente dimenticati di citare i
territori di montagna. Per fortuna, i Presidenti di Regione sono
accorsi al "capezzale" del Parlamento e hanno previsto di inserire
i territori montani che non figuravano nella relazione al Senato;
ciò significa che noi e gli enti locali, nell'incontrare i
sindacati, abbiamo ribadito proprio questo aspetto: non siamo nella
situazione di poter immaginare di regionalizzare...
(interruzione della Consigliera Squarzino Secondina, fuori
microfono)
... li abbiamo incontrati prima della stipula dell'accordo,
abbiamo sottoposto loro ricordando, fra l'altro, che la situazione
della firma di questo accordo è la situazione della firma di un
accordo che era stato bloccato dal Ministro Gentiloni, perché il
ministro ritiene che gli accordi delle Regioni debbano oggi far
parte di una sorta di "format", di una sorta di accordo quadro che
dovrebbe essere segnalato alle Regioni dal ministero competente. In
questa occasione il nostro impegno per giungere alla stipula
dell'accordo ha fatto sì che i vertici delle "Poste" comprendessero
la necessità di scrivere questo accordo, accordo che deve tenere
conto di due circostanze. La prima è che siamo in vista della
liberalizzazione: nel 2009 la situazione monopolistica delle
"Poste" nel servizio universale sarà spazzata via, questo significa
che lo Stato dovrà predisporre dei bandi di gara a cui
parteciperanno soggetti diversi dalle "Poste italiane". Su questo,
con buona pace del collega Bortot che è, come "no global",
contrario a...
(interruzione del Consigliere Bortot, fuori
microfono)
... il 2009 è vicino, collega Bortot, anche perché nel 2009 si
arriva alla conclusione di un percorso che oggi consente già un
grosso spazio. La famosa "Xerox" che viene nello stabilimento di
Pont-Saint-Martin è un'azienda che si occupa già di spedizioni
postali e di imbustamento in tutta quella parte che è già stata
liberalizzata, non per il territorio valdostano ma per tutto il
nord Italia; quindi va detto che abbiamo, da un lato, questa
prospettiva della liberalizzazione che già agisce oggi, quindi per
esempio tutta una serie di privilegi che nel tempo le "Poste"
avevano ottenuto - spese di riscaldamento, elettricità, affitto
gratuito da parte dei Comuni - sono finiti, e nello stesso tempo le
"Poste italiane" chiedono ai Comuni di regolarizzare i contratti
perché eravamo di fronte a una violazione palese dei principi di
concorrenza. Questo per dire che questa questione della
liberalizzazione agirà anche sui contenuti che daremo al
protocollo.
Naturalmente abbiamo firmato un protocollo quadro generale, lo
avremmo voluto anche più dettagliato, ma questo è quello che siamo
riusciti a negoziare molto faticosamente con le "Poste". Cosa
metterci dentro, nel rispetto delle regole di concorrenza, lo
abbiamo già in testa e verrà declinato con delle deliberazioni di
Giunta fin dalle prossime settimane. Il primo atto sarà quello in
alcuni Comuni della Valle di avere degli sportelli bancomat e degli
sportelli automatizzati per la trattazione del materiale postale;
sarà il fatto di far smettere i 2 uscieri che si aggirano per tutti
gli uffici regionali a portare la posta, e di affidarlo a personale
postale; la trattazione della posta in arrivo e partenza potrà
essere oggetto di un ufficio postale all'interno della nostra
Amministrazione; ci sono cioè degli elementi concreti. Tuttavia è
inutile che ci nascondiamo dietro un dito; oggi ci troviamo di
fronte a un reale disimpegno delle "Poste" in Valle d'Aosta, che
non verrà arrestato definitivamente da qualunque accordo si faccia,
perché questa è un'azienda che ritiene la nostra Regione un
territorio di frontiera, tanto che nella logica della gestione dei
postini siamo con Alba-Asti, che non si sa con quale logica...
fosse Cuneo, territorio montano...
(nuova interruzione della Consigliera Squarzino Secondina,
fuori microfono)
... può darsi, sarà alfabetica. Devo dire che quando incontro il
"country manager" del nord Italia, questa è la considerazione che
le aziende statali hanno nei confronti della Valle d'Aosta!
È evidente che mentre in passato potevamo dare dei soldi, ci
troviamo in una situazione, oggi, in cui quello che possiamo fare è
chiedere delle prestazioni. Tibaldi intelligentemente pone il
problema di Bolzano e in parte di Trento. La situazione di Bolzano
deriva da una norma di attuazione fatta una ventina di anni fa, in
cui per salvaguardare il principio della proporzionale etnica - la
possibilità di avere personale non bilingue, ma monolingue delle 3
etnie: italiana, tedesca, ladina -, alcune strutture, che sono
state smantellate altrove, lì sono rimaste. Ed essendo norme di
attuazione che erano precedenti alla trasformazione delle "Poste"
in s.p.a., Bolzano è riuscita a portarsi dietro questa eredità;
Trento non ha nulla, ma essendo vicino a Bolzano, in una logica di
non eccessiva valorizzazione del Sud Tirolo non potevano ovviamente
trattare diversamente Trento, anche se Trento è più legata dal
punto di vista del servizio postale, come avviene fra noi e il
Piemonte, ad alcune funzioni che ci sono in Veneto, ma io non mi
stupisco. Là dove non c'è la Regione, con buona pace di Curzio
Maltese e del fatto che io sono Fidel Castro se la Valle d'Aosta è
Cuba, se qui non ci fosse la Regione autonoma, noi saremmo morti e
sepolti e chiederemmo probabilmente l'annessione al Piemonte!
Perché questa è la considerazione che c'è nei confronti della Valle
d'Aosta dove ci sono servizi statali, che sia la sede INAIL, che
sia la sede INPS, che siano le "Ferrovie dello Stato" o le "Poste
Italiane", e questo in una logica by-partisan, quadri-partisan, la
logica è questa!
L'accordo che abbiamo stipulato non è forse il migliore degli
accordi possibili, perché quando abbiamo presentato un testo alle
"Poste", per firmarlo le "Poste" lo hanno mondato di tutti quegli
impegni più cogenti che ritenevamo dovessero esserci all'interno
del testo. Ritenevamo comunque utile firmarlo lo stesso, così come
riterremo utile dare attuazione a quegli aspetti che citavo
precedentemente. Questo fermerà l'emorragia di personale oppure le
"Poste" della Valle d'Aosta, a fronte di un principio di
liberalizzazione del mercato, faranno la fine che ha fatto "SIP",
"TELECOM" - ex "SIP" - con una desertificazione completa?
A noi è stato detto, come i sindacati sanno, che oggi esiste la
possibilità di assunzioni nuove; peccato che le assunzioni nuove
avvengano sulla base di un accordo sindacale nazionale che prevede
la stabilizzazione dei precari, e in Valle d'Aosta non ce ne sono,
per cui la beffa sarà che otterremo delle assunzioni di personale,
ma che verrà da fuori! Cornuti e mazziati! Va benissimo qualunque
sia il lavoratore che viene in Valle d'Aosta, siamo contenti, ma va
detto che la ragione per cui si fanno certi accordi è che il
postino che viene nella nostra Regione non scambi Ayas con Oyace, e
questo era capitato con un Assessore regionale - di cui non faccio
il nome - che, dopo 10 minuti che incontrava il Sindaco di Oyace,
pensava di parlare con il Sindaco di Ayas, ma questa è
aneddotica.
Cercheremo e siamo disponibili a confrontarci con la commissione
consiliare, di fare in modo che si sia "sugo" a questo accordo, vi
dimostreremo in poche settimane che questo avverrà, ma è vero che
dobbiamo anche cominciare a prepararci a cosa capiterà nel mare
agitato della liberalizzazione. Non solo dovremo continuare a
dialogare con "Poste", ma quando "Poste" perderà dei servizi -
potrebbe perdere i pacchi e perfino la posta universale - dobbiamo
cercare di dialogare, come stiamo facendo nel settore delle
telecomunicazioni, dove non ragioniamo più solo con "TELECOM", ma
anche con gli altri soggetti, si tratterà di trovare quelle misure
che possano salvaguardarci.
Potrà avvenire che qualche sportello postale finirà per
chiudere? È possibile. Se guardiamo al modello francese e a quello
svizzero, sono nate delle logiche diverse rispetto alle "Poste"; ad
esempio alcune frazioni non sono più servite singolarmente, per cui
esiste una casella postale all'interno del paese in cui gli
abitanti hanno la chiave della loro casella e vanno lì, perché il
postino non va più in là; ci sono esperienze interessanti in
Francia di sportelli bancari mobili, perché in alcuni casi nel
paesino arriva 2 o 3 volte la settimana lo sportello mobile.
La logica che speriamo di poter avere nel rapporto con "Poste" è
quella di un confronto serio e serrato. Chi era presente
all'incontro sa che l'ultima volta ho espresso il mio vivo disagio,
dovuto al fatto che da quando sono Presidente della Regione, ogni
volta incontro dei dirigenti delle "Poste" diversi, ai quali ogni
volta devo dire le stesse cose, cioè devo rispiegare le nostre
difficoltà. Allora mi auguro, con la collaborazione dei
Parlamentari valdostani, che si possa avere uno scatto e
naturalmente cercheremo di vedere se, con una norma di attuazione,
si possa fare in modo che questa filiale non sia la filiale
ballerina che c'è adesso, perché questa è una filiale finta, tutti
i servizi sono ormai su Torino e alcuni addirittura a Roma! Questo
avviene perché hanno fatto un discorso di divisionalizzazione, per
cui i vertici di alcune strutture non sono più territoriali, ma
centrali, con la conseguenza che più distante è l'interlocutore più
difficile è avere delle risposte!
Si dà atto che, dalle ore 11,40, riassume la presidenza il
Presidente Perron.
Président
- La parole à la Conseillère Squarzino
Secondina.
Squarzino (Arc-VA)
- Due parole solo, perché conclude il
collega Bortot. Mi permetta una battuta: abbiamo fatto bene a
rivolgerci a lei visto che è lei il salvatore delle "Poste";
speriamo anche che i vari dirigenti delle "Poste" che cambiano non
si trovino, anche loro, di fronte a Presidenti di Regione che
cambiano...
A parte le battute, credo che il problema sia importante ed è
chiaro che non si risolve così, solo in un dialogo fra di noi. Mi
sembra che dall'insieme dei problemi che oggi il Presidente ha
evidenziato, ci siano, a nostro avviso, degli spazi per agire, nel
senso che il nostro obiettivo dovrà essere quello di garantire il
servizio agli utenti; poi come, in che modo, sotto quali forme,
credo che si vedranno di volta in volta, ma il problema è garantire
il servizio agli utenti, perché non possiamo accettare che la
nostra Regione di montagna sia tagliata fuori da una serie di
servizi che sono essenziali.
Condividiamo il giudizio su questo protocollo d'intesa, che è
una scatola molto grande e quasi vuota, che va riempita pezzo a
pezzo; vedremo nelle deliberazioni che saranno fatte quali sono gli
spazi che si cominciano ad occupare, perché nel momento in cui
tutti i possibili servizi e le possibili sinergie saranno
effettuate fra Regione e "Poste", si mettono anche alcuni mattoni
che poi è difficile smantellare. Ancora: se si attuano tutte le
possibilità che sono presenti nel protocollo, credo che garantiamo
effettivamente al personale una possibilità di lavoro ulteriore,
garantiamo la possibilità di continuare ad avere un'occupazione in
Valle come tutti speriamo.
Presidente
- La parola al Consigliere Bortot.
Bortot (Arc-VA)
- Per dire alcune cose che non ha detto
la collega. Intanto sono d'accordo con il tono che ha dato il
Presidente all'argomento; anche se è molto serio, ne possiamo
discutere con un po' di serenità.
Ho sentito le sue dichiarazioni, meno male, perché quando ho
visto la convenzione, siccome lei è una persona intelligente, ho
pensato: "ma che cavolo ha firmato il Presidente"? Questa è una
scatola vuota che può servire ai dirigenti delle "Poste" per farsi
belli a Roma e poi pretendere altrettanto dalle altre Regioni e,
alla fine, non capiamo se avremo il servizio come era garantito
dalle "Poste". Ora, che Curzio Maltese scriva quelle cose non mi
scandalizza, cioè se le acque sono valdostane e la "CVA" è di
proprietà pubblica e una serie di aziende sono di proprietà
pubblica, non mi dà alcun fastidio, perché dove vedo che queste
cose vengono privatizzate, aumenta il disservizio ai cittadini, non
gli utenti, perché adesso anche le "Poste" ci chiamano "utenti", ci
riempiono la casella postale di pubblicità che non vogliamo e che è
quella che rende loro di più, ma poi non funziona la posta, quella
normale!
Per farla breve, occorre stare molto attenti a quello che
scriveremo nei regolamenti o protocolli o accordi aggiuntivi di
questa convenzione, perché c'è una discrasia fra quanto abbiamo
sentito in audizione dai sindacati per quanto riguarda il taglio
dei dipendenti e quindi al servizio, e la possibilità di non avere
molti uffici postali in cambio... di che cosa, in Valle d'Aosta?
Non vorrei che diventasse il contratto di servizio delle
"Ferrovie", che è stato completamente svuotato, fatto con
buonissime intenzioni, ma dove le "Ferrovie" incassano e il
servizio diminuisce!
Su questa cosa prima di tutto dobbiamo stare attenti; poi
continuo ad insistere, Presidente, che mentre a noi vengono date
più prerogative statutarie da parte dello Stato, a livello di UE ci
vengono tolte... bisognerà fare un fronte comune! Da un lato,
vorremmo... e siamo d'accordo - anche se non io - sulle
liberalizzazioni, e poi siamo qui a valutare le conseguenze che
queste hanno sulla nostra Regione, dato che le liberalizzazioni
sono fatte per fare profitti e non per dare servizi, evidentemente
i 3/4 dei nostri paesi di montagna non saranno serviti. Allora
penso ad un accordo, ad un federalismo delle Regioni dell'Arco
alpino, almeno quelle a sud, quelle italiane, e aprire un
contenzioso, intanto con la signora Lanzillotta - anche se è un
Ministro amico -, e soprattutto con l'UE. Questo processo di
liberalizzazione e di privatizzazione non è irreversibile, tanto
che l'acqua dal decreto Lanzillotta è stata tolta e chi dice che
non si possono togliere le "Poste" e altri tipi di servizi se si fa
una vertenza istituzionale? Non è detto che debba sempre esserci
io, in piazza, può venire anche l'Assessore Marguerettaz o anche il
Presidente, qualche risultato lo abbiamo portato a casa...
immaginate se avessimo fatto le Olimpiadi, che disastri dovremmo
gestire... comunque parlando seriamente - ripeto - queste
privatizzazioni non sono irreversibili, occorrono decisioni del
Consiglio e del Governo, o perlomeno rendere inefficaci le
liberalizzazioni quando significa "taglio dei servizi". Va bene la
concorrenza più sfrenata, però un accordo quadro che garantisca i
servizi fino all'ultimo cittadino in cima al Monte Bianco, allora
mi va bene. Si sa che entrano in concorrenza, ma non che vincola
l'appalto perché tagliano i servizi; quei servizi sono garantiti e
poi che si facciano la concorrenza finché vogliono!
Morale: occorre approfondire e definire a priori i protocolli,
le convenzioni e i regolamenti che da quella convenzione
conseguono; mettiamoci in rete tutti: lei, come Governo lo può fare
meglio di noi all'opposizione, facciamo degli accordi e vediamo di
fare un fronte per ridurre i danni delle conseguenze di queste
privatizzazioni. Se siamo convinti - mi rivolgo ora a tutto il
Consiglio - questo si può fare, perché rientra nelle prerogative di
difesa del nostro Statuto e non credo che ci possano essere
liberalizzazioni o mercato che possano entrare nel merito di queste
prerogative. Il mercato e le privatizzazioni vengono dopo, ma
dobbiamo anche essere convinti!
Presidente
- La parola al Consigliere Tibaldi.
Tibaldi (CdL)
- Bisogna anzitutto informare i Caremesi
che in caso di eventuale adesione alla Valle d'Aosta, oltre al
rischio di vedere una "Carte Vallée" ridimensionata in termini di
portata e di potere di acquisto rispetto al momento attuale o al
passato, avranno anche dei disservizi postali...
Presidente, d'accordo con lei sul fatto che la Regione non può
essere l'asso pigliatutto, perché non può farsi carico di tutti i
servizi pubblici, erogati da aziende statali che, di fatto, non
vengono effettuati nei modi dovuti. C'è già la tendenza della
comunità valdostana a sedersi sul Palazzo regionale... questa
tendenza dobbiamo invertirla, Consigliere Bortot, non può la
Regione acquistare anche quel ramo di "Poste" che risiede nel
nostro perimetro geografico e farsene carico. Lo strumento
economico che mi pare di capire sarà utilizzato nelle convenzioni
che verranno stipulate dalla Regione in attuazione del protocollo
d'intesa, se ho capito bene l'intervento regionale con dei soldi
per dare più efficacia al servizio postale, potrà valere fino al
2009, altrimenti si entra nell'ambito della concorrenza sleale. È
lo strumento politico, quello sul quale dobbiamo fare leva, allora
diventa umiliante sapere che Trento e Bolzano in particolare hanno
utilizzato la leva politica per tempo, "blindando" determinate
prerogative e, di conseguenza, anche garantendo l'esecuzione di
servizi pubblici sul loro territorio e noi abbiamo sprecato del
tempo!
Presidente Caveri, è vero, lei dice: "abbiamo dei Parlamentari
che dovrebbero far sì che queste prerogative venissero adottate in
sede nazionale e nelle sedi romane competenti", ma questo non
avviene. Allora facciamo in modo che questo collegamento
Aosta-Roma, visto che il Governo è amico dei Parlamentari
valdostani attuali, possa combinare qualcosa di positivo,
altrimenti perdiamo delle occasioni! La Regione non può però
nemmeno fare da spettatrice di una situazione che si sta
deteriorando, sembra quasi che guardiamo una partita di calcio i
cui giocatori, più o meno disordinatamente, si muovono in campo con
più palloni peraltro, e noi guardiamo. È un servizio che non può
essere solo osservato, quindi il protocollo d'intesa lei dice che è
l'inizio di una serie di rapporti che saranno poi definiti; va
bene, si faranno i chioschi multimediali, ci darà del personale
postale che provvederà alla consegna di corrispondenza fra uffici
pubblici, ci sarà il "Postamat", ci saranno le "Poste Italiane" che
consegneranno anche i referti sanitari e le medicine in ausilio
alle persone anziane, però non dimentichiamo il "core business",
ovvero la corrispondenza che si chiami "posta prioritaria" o "posta
ordinaria" o "posta universale" o la posta più povera, quella degli
invii senza indirizzo, cioè non dimentichiamo che le "Poste", per
vocazione, dovrebbero soddisfare questo servizio e poi... ben
vengano gli altri!
Allora il rischio qual è? Il rischio arriva con la
liberalizzazione, a cui non siamo assolutamente contrari, ma non
per vocazione o per ideologia: perché la liberalizzazione è
operativa in alcune città e permette di colmare quei disservizi che
"Poste Italiane" non riesce più ad effettuare. Se va avanti così,
"Poste italiane" in Valle d'Aosta sta servendo su un piatto
d'argento il mercato ad altri concorrenti privati, che si
radicheranno in Valle e, radicandosi in Valle i concorrenti
privati, che naturalmente guardano al "business" oltre che al
servizio e senz'altro saranno in grado di effettuare un servizio
più di qualità rispetto all'attuale, guarderanno a quel corridoio
urbano che si sviluppa fra Courmayeur e Pont-Saint-Martin passando
per Aosta, perché il 77% del fatturato di "Poste Italiane" si
sviluppa lungo l'asse fluviale della Dora Baltea, mentre le valli
verranno dimenticate a dispetto del potenziamento con chioschi
multimediali e "Postamat" nell'asse mediano di ogni valle
laterale.
Nel 1999 una legge istituiva i cosiddetti "negozi
polifunzionali", ne abbiamo parlato più volte. Questi non
dovrebbero essere solo degli esercizi commerciali per vendere
generi alimentari o altri generi a favore dell'utenza, ma
dovrebbero allocare al loro interno determinati servizi importanti
e i servizi postali potrebbero essere uno di questi. Nei colloqui
che abbiamo avuto in commissione abbiamo notato una certa
difficoltà nel coniugare queste due esigenze, la Regione potrebbe
farsi fautrice di far assimilare questi concetti in maniera più
immediata a chi dirige "Poste Italiane". Poi abbiamo appreso con un
certo sconforto che anche lei, Presidente, considera persa la
partita sulla filiale, ci parla di "filiale finta"; è una filiale
che è in fase di smantellamento, abbiamo già visto lo
smantellamento e la decentralizzazione di alcuni servizi a Torino
come il Centro postale operativo, la perdita del timbro sul
francobollo, nota di orgoglio, sappiamo che lei si è battuto in
Parlamento anni addietro per avere Valle d'Aosta/Vallée d'Aoste, ma
ormai vediamo prevalere "CPO Torino", e anche questo è un sintomo
del declassamento del servizio postale in Valle d'Aosta rispetto ad
altre Regioni.
È vero, la Valle d'Aosta non è considerata Regione, a livello
nazionale spesso la nostra Regione viene dimenticata e allora
facciamo leva sui nostri strumenti politici. Non abbiamo solo 2
Parlamentari che sono in questo momento incardinati in un assetto
di maggioranza di un Governo che dovrebbe essere amico, quindi
Consiglieri Bortot e Squarzino suonate il campanello che la
ricreazione è finita e si deve anche lavorare oltre ad aumentarsi
gli stipendi, abbiamo anche membri in Commissione paritetica che
sono autorevoli, hanno occupato il suo stesso scranno, e possono
essere più operativi di commissioni paritetiche che si sono
realizzate in passato. La norma di attuazione sul servizio postale
può essere il primo compitino che si assegnano Rollandin e Louvin,
uno di parte statale e uno di parte regionale, al di là delle
chiacchiere. Hanno solo da imitare quello che è stato fatto a
Bolzano, ovviamente con le differenziazioni del caso, ma che si
facciano parte attiva. La leva politica, e quindi gli strumenti
politici, sono l'unica strada che siamo in grado di percorrere,
perché la leva economica dal 2009 in poi non potrà essere
attuata.
Presidente, la ringraziamo della risposta; ci sono diversi punti
di convergenza, però a questo punto credo che la politica non possa
continuare ad essere spettatrice di questo disagio che si traduce
in un disservizio continuo ai danni del cittadino e delle imprese
valdostane.
