Classificazione
ASSISTENZA SOCIALE
Assistenza socio-sanitaria



Oggetto del Consiglio n. 78 del 26 luglio 2018 - Resoconto
OGGETTO N. 78/XV - Reiezione di mozione: "Esenzione del
ticket sanitario per le prestazioni conseguenti ad atti di violenza
sessuale e domestica".
Fosson (Presidente) -
Punto n. 41 dell'ordine del giorno.
La parola al Consigliere Mossa per l'illustrazione.
Mossa (M5S) -
Il contrasto alla violenza di genere non è
soltanto una grande questione di civiltà e di rispetto dei diritti
umani, ma è anche una vera e propria questione sociale dal momento
che riguarda classi, famiglie, generazioni e gruppi etnici di
riferimento. Come sostiene l'Organizzazione mondiale della sanità,
è inoltre un grave problema di salute pubblica che incide
direttamente sul benessere fisico e psichico delle donne e
indirettamente sul benessere sociale e culturale di tutta la
popolazione; è una questione epocale per dimensione e sviluppo nel
tempo troppo spesso colpevolmente sottovalutata. Allo stesso tempo
la violenza di genere è anche un fenomeno assai difficile da
contrastare, perché si annida negli interstizi della società,
spesso sfuggenti e insospettabili, manifestandosi perlopiù
silenziosamente nella vita quotidiana e riuscendo a presentarsi
come evento accidentale persino nella percezione delle vittime
stesse. Vittime che, dopo aver subito violenza, hanno grandi
difficoltà a condurre una vita lavorativa e socialmente
equilibrata. Questo nonostante la cronaca veda crescere
incessantemente e a dismisura il numero di donne vittime di
violenza, è difficile da concepire, da ammettere, da
razionalizzazione, da accettare in una società democratica
civilizzata e culturalmente avanzata come la nostra, dove le
questioni affettive, familiari e di coppia vengono relegate ad una
dimensione privata.
Il fenomeno nella sua globalità è complesso da analizzare, in
quanto gli autori di reato commettono gli episodi perlopiù entro le
mura domestiche e ciò comporta, dato il legame spesso di natura
intrafamiliare tra autore e vittima, il silenzio di quest'ultima,
che concorre ad accrescere il cosiddetto "numero oscuro". Da ciò
derivano i limiti dell'analisi di un fenomeno per sua natura
sommerso, del quale non è facile tracciare i contorni. Per lungo
tempo è stato considerato, come osservato, un fenomeno privato da
relegare nel segreto del focolare domestico. Si è ritenuto anche
che gli uomini violenti fossero degli individui di ceto sociale
basso, degli individui poveri, frustrati, alcolizzati che si
vendicavano sulla donna del proprio decadimento sociale e delle
umiliazioni subite, mentre attualmente, in base a dati statistici,
si sa che il fenomeno è molto più ampio e tocca tutti i ceti
sociali e tutte le culture.
Le donne che hanno subito violenza invece provano vergogna, si
sentono in colpa, si considerano inadeguate e incapaci di reagire.
La violenza è infatti un attacco all'integrità fisica e psichica
della donna che produce pesanti effetti e conseguenze, un potente
fattore di rischio per la salute mentale della donna. La legge
regionale n. 4 del 25 febbraio 2013, finalizzata ad assicurare alle
vittime di violenza di genere misure di sostegno, prevede una
relazione annuale da parte del Forum permanente contro le molestie
e la violenza di genere. Da tali relazioni si evince che le
attività volte alla prevenzione e alla sensibilizzazione del
fenomeno stanno riscuotendo un significativo successo: questo vuol
dire che si sta viaggiando nella direzione giusta, ma siamo ancora
molto lontani dal contrastare questo fenomeno a 360 gradi. Le
misure di sostegno - per dirne una - sono ancora insufficienti. Con
la nostra mozione impegniamo il Governo regionale a garantire
l'esenzione del
ticket
sanitario per tutte le prestazioni
conseguenti ad atti di violenza di genere. Il pacchetto,
chiamiamolo così, dovrebbe comprendere visite psicologiche,
infettivologiche, psichiatriche, pediatriche e altre. In sostanza,
tutte le visite collegate alle lesioni subite per accompagnare il
percorso delle vittime negli anni a venire, alla riabilitazione e
al superamento dei traumi fisici e mentali.
L'approvazione di questa mozione non sarà certo ancora
sufficiente a risolvere il problema, si va per gradini. Potrebbe
essere considerata come un palliativo, ma servirà sia come aiuto e
sostegno economico per le vittime, ma anche per rendere queste
ultime consapevoli che le istituzioni sono sensibili a questo
fenomeno, non solo in maniera formale e di facciata, ma anche in
maniera sostanziale e quindi contribuirà a rendere consapevoli che
non sono e non saranno più sole.
Presidente -
La parola alla Consigliera Pulz.
Pulz (IC) -
Ringraziamo di cuore i colleghi Cinque Stelle
per questa importante mozione, che ovviamente noi sosterremo. Mi
permetto soltanto di segnalare alcune questioni. Nella conclusione
del vostro testo si parla della tutela totale delle donne vittime
di violenza; il problema è che questa esenzione del
ticket
sanitario varrebbe per le donne che denunciano tale violenza, che
decidono di denunciarla, ma bisogna tenere presente, colleghi
uomini, che sono moltissime le donne che, purtroppo, per svariati
motivi, non sporgono denuncia e anche quelle donne (forse
soprattutto loro) hanno diritto a cure e sostegno psicologico, e
non soltanto, senza proprio questo vincolo della denuncia, che
costituirebbe in certi casi una pressione insostenibile sulla
vittima soprattutto nel momento in cui, giunta in pronto soccorso,
deve ancora accettare se essere presa in carico dal servizio.
Alla luce di questo enorme problema, ritengo che sarebbe
altrettanto utile istituire un fondo strutturato per le donne
vittime di violenza già prese in carico e questo fondo - lo abbiamo
accertato - in Valle d'Aosta non è mai stato introdotto, mentre vi
è un finanziamento con fondi europei per il reinserimento
lavorativo e abitativo delle donne vittime di violenza. Credo che
sarebbe importante ispirarci a quanto avviene fuori Valle. Vi parlo
del vicino Piemonte, la Regione Piemonte, con la legge regionale
del 17 marzo 2008, n. 11 (Fondo di solidarietà per il patrocinio
legale alle donne vittime di violenze e maltrattamenti), ha
introdotto questo fondo che si occupa delle spese di assistenza
legale alla vittima. Inoltre, con l'abrogazione del 24 febbraio
2016, n. 4, sempre la Regione Piemonte ha introdotto interventi di
prevenzione e contrasto alla violenza di genere e per il sostegno
non solo delle donne vittime di violenza, ma anche per i loro
figli. Io credo che potremmo ispirarci a questa legge regionale del
Piemonte per istituire un fondo del genere anche in Valle d'Aosta;
mi piacerebbe capire qual è l'opinione in merito del Consiglio, che
adesso è un po' stanco, ma comprensibilmente, perché a questa
specifica legge regionale noi intendiamo lavorare, ci lavoreremo
senz'altro.
Presidente -
La parola all'Assessore Certan.
Certan (ALPE) -
Vista l'ora tarda, non mi permetto certo
di dare voti, anche se potrei avere anch'io l'abilitazione a farlo,
però mi permetto di fare alcune precisazioni riguardo a questa
mozione, che sicuramente tratta e pone l'accento su una tematica
assolutamente importante e di attualità. Lei, collega Mossa, l'ha
definita una questione di civiltà sociale e assicuro che condivido,
è anche un problema direi culturale, poiché non è solo un problema
attuale.
È sicuramente - e lo ha ribadito la collega Pulz - un fenomeno
complesso poiché ha diverse sfaccettature e spesso non è così
comprensibile, quindi è un problema che deve essere trattato - e
parlo di violenza in generale, non solo di violenza di genere, di
violenza sulle donne -, che dovrebbe essere affrontato da
specialisti.
Mi permetto di riprendere soprattutto l'impegno, poi
specificherò anche riguardo ad altri passaggi dicendo che a
tutt'oggi è già vigente un protocollo dell'Azienda USL, è dal 2009
che esiste questo protocollo sulla gestione a partire dal pronto
soccorso della violenza sessuale nei confronti di soggetti di sesso
femminile. Tale protocollo definisce le modalità operative di presa
in carico della persona rispetto alle attività e alle
professionalità da attivare nel pronto soccorso, alle dimissioni
oppure al ricovero, al
follow-up
. Il protocollo è di fatto
allargato ai casi (non rari) dove il confine tra la violenza
sessuale e la violenza di genere
tout court
è ancora incerto
e/o in via di definizione, che è il caso che citava la collega
Pulz. Tale protocollo di gestione comprende già, tra le altre cose,
le visite in ginecologia in regime di
day hospital
gratuite
dal 2009.
Rispetto a questa importante tematica, aggiungo altre
informazioni. Al protocollo aziendale di presa in carico sanitario
di cui sopra si aggiunge un protocollo operativo sottoscritto nel
2004 tra l'Assessorato della sanità, salute e politiche sociali e
l'Azienda, struttura di Medicina d'urgenza, che definisce la
procedura per collocare con urgenza una donna maggiorenne residente
in Valle d'Aosta, sola o con figli minori, nell'ambito di un
servizio definirei protetto di prima accoglienza per le donne e per
i figli minori. Aggiungo anche che recentemente con il decreto del
Presidente del Consiglio dei ministri del 24 novembre 2017 sono
state approvate le linee guida nazionali per le aziende sanitarie e
le aziende ospedaliere in tema di soccorso e assistenza
socio-sanitaria, percorso per le donne che subiscono violenza. Si
tratta di linee guida di indirizzo e di orientamento per le aziende
sanitarie e aziende ospedaliere in tema di soccorso e assistenza
socio-sanitaria per le donne vittime di violenza che dovranno
trovare applicazione - questo testo era del 24 novembre, credo sia
apparso sulla Gazzetta Ufficiale nel mese di gennaio - entro e non
oltre un anno dalla loro entrata in vigore, quindi da gennaio 2018
fino a gennaio 2019. A seguito di tale intervento normativo è in
corso un aggiornamento di cui si occupa un gruppo di lavoro
interdipartimentale in base alle nuove linee guida del Ministero
della salute. Questo percorso di fatto comprende tutte le persone
vittime di violenza di genere, sia maschi che femmine, compresa la
violenza sessuale, la violenza domestica.
L'Azienda USL, tra l'altro, siglerà insieme all'Amministrazione
regionale, alla Presidente, agli Assessori alla sanità,
all'istruzione e all'agricoltura un protocollo d'intesa promosso
dalla Procura della Repubblica di Aosta il 31 luglio per la
prevenzione e il contrasto delle violenze nei confronti della
persona e della comunità familiare. Tale obiettivo è stato recepito
anche dal Forum permanente contro le molestie e la violenza di
genere, organismo anche questo interistituzionale istituito con la
legge di cui parlavate prima: la legge regionale, che nella
predisposizione del nuovo piano triennale antiviolenza 2018/2020
porrà attenzione sia alla formulazione di protocolli operativi,
adeguandoli alla rete già esistente, sia alla progettazione di
iniziative, che possono essere iniziative formative come avete
proposto, dedicate al personale sanitario, compreso quello
convenzionato dedicato, insieme alla rete antiviolenza
territoriale, alla presa in carico sociale e sanitaria delle donne
che subiscono violenza: questo per dire che sul territorio
sicuramente ci sono già diverse iniziative.
Io quindi direi che l'impegno su cui voi proponevate di
garantire l'esenzione dal
ticket
sanitario per tutte le
prestazioni sanitarie conseguenti ad atti di violenza, credo sia
superato dal fatto che è già attualmente così. Sono d'accordo con
la collega Pulz che è difficile ed è critico il momento di presa in
carico, ma, una volta che si accede al pronto soccorso,
generalmente la situazione poi viene presa in carico e dopo tutto
il percorso è già definito.
Devo anche dire che nell'ultimo Consiglio regionale della scorsa
legislatura, credo a marzo 2018, avevamo approvato all'unanimità
una mozione che trattava di questa tematica, si chiamava: "Azioni
per contrastare ogni forma di sopruso e di violenza sui minori e
sulle donne", quindi c'è già una mozione che potrebbe essere
utilizzata anche da questo Consiglio regionale come traccia. Non so
se quindi c'è la disponibilità da parte dei colleghi firmatari a
cambiare l'impegno, io proporrei di mettere: "
impegnare la
Giunta regionale a lavorare in sinergia con l'Azienda al fine di
portare alla discussione della commissione consiliare competente al
più presto gli adeguamenti al decreto del Presidente del Consiglio
dei ministri del 24 novembre 2017
", quindi di portare in
commissione questi passaggi che sono stati finora definiti,
eventualmente approfondirli per arrivare all'adeguamento di questo
documento.
Vi è quindi la disponibilità da parte nostra di discuterne con
la commissione competente, proprio perché la tematica è importante,
dunque eventualmente in quella sede andiamo a definire. Presa
tout court
così com'è scritta, non ci sembra corretta e
quindi noi non la approveremmo, pertanto proponiamo questo testo in
cui riprendiamo le normative di legge che ci sono in parte, in
parte abbiamo aggiunto il protocollo che si andrà a firmare il 31
luglio con la Procura e poi c'è l'impegno comunque a lavorare
insieme alla commissione su questo tema. Queste sono le nostre
proposte. Ho preparato alcune copie: una per gruppo, non le ho per
tutti, però, se volete, possiamo darvi il testo per una
valutazione.
Presidente -
Sospendiamo i lavori per cinque minuti, così
potete consultarvi. La seduta è sospesa.
La seduta è sospesa dalle ore 23:06 alle ore 23:27
.
Fosson (Presidente) -
Riprendiamo i lavori. La
maggioranza ha approfittato di questa interruzione per una riunione
per accelerare i tempi. La parola all'Assessore Certan.
Certan (ALPE) -
Nel momento di confronto che abbiamo
avuto non siamo riusciti a trovare una soluzione condivisa e
apprezzata dai proponenti. Io, a nome della maggioranza, mantengo
la proposta di portare tutto in commissione, dove condividere
questo percorso ed eventualmente migliorare, adeguare tutte le
leggi che ci sono. Noi ci asterremo su questo testo.
Presidente -
La parola al Consigliere Mossa per
dichiarazione di voto.
Mossa (M5S) -
I traumi delle vittime per violenza di
genere, purtroppo, possono protrarsi per molto tempo, non solo per
le vittime inserite nel protocollo, ma anche per le altre. Non è
detto poi che il protocollo possa servire alla vittima, che magari
non si sente curata da quel protocollo e preferisce usare una via
traversa, ma ha sempre subito un trauma da violenza. Stiamo
parlando della stragrande maggioranza di queste vittime. L'essere
vicini come istituzioni a queste vittime non deve essere solo una
formalità di facciata, dobbiamo prendercele in carico, a meno che
non si trovi un contrasto e una prevenzione davvero efficace per
tutta la durata dei traumi, anche se questi potrebbero durare per
tutta la vita, per questo noi portiamo avanti la nostra
mozione.
Presidente -
La parola alla Consigliera Pulz.
Pulz (IC) -
Vorrei precisare che a questo punto mi
asterrò, perché la questione, come ho cercato di spiegare e come
anche l'Assessore ha detto, è più complessa di così, c'è tutto il
problema delle donne che, per vari motivi che non sta certo a noi
giudicare, non denunciano la violenza, quindi io avrei preferito
che la questione venisse trattata nella sua complessità. È chiaro
poi che la V Commissione potrà farsene carico, però già in questa
occasione avrei gradito che i colleghi, che peraltro continuo a
ringraziare per l'idea di sottoporci questa enorme problematica,
avessero reso la questione in tutta la sua complessità, perché non
si può soltanto parlare della questione del
ticket
: questo
ce lo dice anche il Centro donne contro la violenza, che ha una
visione molto ampia della questione.
Presidente -
Non ci sono altri interventi, pongo in
votazione la proposta di mozione.
La votazione è aperta. La votazione è chiusa.
Presenti: 33
Votanti           
: 4
Favorevoli: 4
Astenuti: 29 (Aggravi, Baccega, Bertschy, Bianchi, Borrello,
Certan, Chatrian, Cognetta, Daudry, Distort, Farcoz, Fosson,
Gerandin, Luboz, Lucianaz, Manfrin, Marquis, Minelli, Morelli,
Nogara, Pulz, Restano, Rini, Rollandin, Sammaritani, Sorbara,
Spelgatti, Testolin, Viérin)
Il Consiglio non approva.
