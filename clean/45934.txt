Classificazione
ASSISTENZA SANITARIA E OSPEDALIERA
Personale medico e paramedico



Oggetto del Consiglio n. 2507 del 25 maggio 2023 - Resoconto
OGGETTO N. 2507/XVI - Interrogazione: "Informazioni relative
ai profili professionali B1, B2, C2 e D nel comparto unico e
nell'azienda USL della Valle d'Aosta".
Bertin (Presidente) -
Punto n. 23. Risponde il Presidente
della Regione.
Testolin (UV) -
L'interrogazione della consigliera
Guichardaz chiede se corrisponde al vero l'invio di un'informativa
in merito all'indizione di una procedura di mobilità volontaria
esterna rivolta al personale appartenente al comparto unico e
all'Azienda USL della Valle d'Aosta da parte del Dipartimento
personale e organizzazione.
Per quanto riguarda questa domanda, il 3 maggio scorso è stata
inviata un'informativa alle organizzazioni sindacali in merito
all'indizione di una procedura di mobilità volontaria esterna
rivolta al personale appartenente al comparto unico e all'Azienda
USL della Valle d'Aosta per la copertura di n. 23 posti vacanti,
per i profili professionali B1, B2, C2 e D nell'ambito degli organi
dell'Amministrazione regionale.
I sindacati, nel corso dell'incontro che si è tenuto il 16
maggio, hanno chiesto di attivare il confronto con
l'Amministrazione regionale per effettuare approfondimenti
congiunti sullo schema proposto.
La seconda domanda, "Se vi siano dichiarazioni di esubero nel
comparto unico o nell'Azienda USL della Valle d'Aosta per i profili
professionali B1, B2, C2 e D": l'Azienda USL della Valle d'Aosta ha
comunicato che non sussistono esuberi di personale per i profili
professionali in argomento, mentre per il resto solo l'ARPA, per
quanto di conoscenza degli uffici, ha dichiarato l'esubero di
un'unità di personale.
La terza domanda, "Quante siano le graduatorie ancora aperte
rispetto ai profili professionali B1, B2, C2 e D e quanti siano
ancora i candidati disponibili nelle stesse rispettivamente nel
comparto unico, dato complessivo e nell'Azienda USL della Valle
d'Aosta": per quanto riguarda l'Amministrazione regionale a
tutt'oggi risulta non esaurita la graduatoria relativa alla
procedura selettiva unica per l'assunzione a tempo pieno e
indeterminato di 43 collaboratori categoria C, posizione C2, nel
profilo di assistente amministrativo contabile, di cui 40 posti da
assegnare agli organici della Regione e 3 posti da assegnare agli
organici di altri enti del comparto unico della Valle d'Aosta con 4
candidati idonei ancora disponibili.
La USL ha comunicato invece di non avere graduatorie aperte per
i profili professionali indicati.
La quarta domanda, "Quanti sono i concorsi attualmente in
espletamento rispetto ai profili professionali di B1, B2, C2 e D
rispettivamente nel comparto unico, dato complessivo, e
nell'Azienda USL della Valle d'Aosta": in espletamento della
procedura selettiva unica per esami per l'assunzione a tempo pieno
e indeterminato di 36 funzionari categoria D nel profilo di
istruttore amministrativo, di cui 34 posti da assegnare
all'organico della Giunta regionale, nel corpo valdostano dei
Vigili del fuoco e delle istituzioni scolastiche ed educative,
dipendente della Regione con riserva di 10 posti al personale
interno dell'Amministrazione regionale e due posti da assegnare
all'organico del Consorzio dei Comuni della Valle d'Aosta ricadenti
del bacino imbrifero montano della Dora Baltea, BIM.
Inoltre sono in corso due procedure selettive per l'assunzione a
tempo pieno e determinato di 8 collaboratori categoria C posizione
C2 nel profilo di assistente amministrativo contabile da assegnare
all'organico della Giunta regionale per il rafforzamento
amministrativo dei soggetti beneficiari attuatori di interventi
finanziati nell'ambito del PNRR o del PNC, ai sensi dell'articolo 7
della legge regionale 21/12/22 n. 32 e di 15 funzionari categoria D
nel profilo di responsabile amministrativo contabile da assegnare
all'organico della Giunta regionale per il rafforzamento
amministrativo dei soggetti beneficiari attuatori di interventi
finanziati nell'ambito sempre del PNRR PNC, ai sensi dell'articolo
7 della legge regionale 32/22.
La USL ha comunicato che attualmente è in fase di espletamento
il concorso pubblico per titoli ed esami per l'assunzione a tempo
indeterminato di 40 assistenti amministrativi e che nel Piano di
assunzione 2023 è prevista l'indizione di un concorso pubblico per
l'assunzione a tempo indeterminato di 8 collaboratori
amministrativi professionali.
Presidente -
Replica la consigliera Erika Guichardaz.
Guichardaz E. (PCP) -
Credo che sia piuttosto evidente
dalla sua risposta... non so bene qual è l'intenzione
dell'Amministrazione regionale, cioè l'USL denuncia gravi carenze,
continua a fare concorsi, nel PIAO ci dice che vuole arrivare a 42
nuove assunzioni e la Regione propone una mobilità volontaria?
Allora io capirei vi fossero degli esuberi negli altri enti,
allora potremmo pensare a una mobilità volontaria, ma vista la
situazione che lei ci ha giustamente profilato nella sua risposta,
io mi chiedo dove stiamo andando, cioè l'idea è quella di rubarsi
le persone da un posto all'altro? Non credo che sia questa la
pianificazione che dobbiamo mettere in piedi per riuscire a coprire
i posti dell'Amministrazione regionale.
Già lo studio della Bocconi ci ha dato degli interessi
interessanti spunti di riflessione, rispetto al disastro che
troviamo purtroppo all'interno anche dell'Amministrazione regionale
ma molto probabilmente se noi andassimo ad analizzare anche gli
altri enti, non troveremmo una cosa molto diversa.
Quindi non posso che auspicare che mobilità di questo tipo non
escano di qui a breve a meno che, ripeto, non vi siano degli
esuberi e allora può aver senso, ma, nel caso in cui non vi siano
esuberi, è veramente fuori da ogni logica pensare di rubarsi il
personale a vicenda.
