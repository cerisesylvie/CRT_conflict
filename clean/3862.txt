Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 135 del 12 marzo 1981 - Resoconto
OGGETTO N. 135/81 - DISEGNO DI LEGGE CONCERNENTE: "MODIFICAZIONE
DELLA LEGGE REGIONALE 10 DICEMBRE 1980, N. 49, CONCERNENTE:
'MODIFICAZIONE DELLA PIANTA ORGANICA DEL PERSONALE
DELL'AMMINISTRAZIONE REGIONALE E DELL'ORDINAMENTO DEI SERVIZI
REGIONALI'".
Presidente
- La parola al Presidente della Giunta.
Andrione
(UV)
- Su questo disegno di legge, forse
anche a torto, si sono innestate delle polemiche, delle
affermazioni non sempre fondate.
Si tratta di organizzare un concorso pubblico aperto al maggior
numero di persone possibile, che non terrà conto soltanto dei
titoli accademici - perché sovente, purtroppo, i titoli accademici
non garantiscono l'effettiva competenza in materia di questo genere
- ma si baserà su delle prove pratiche eseguite sulla nostra
macchina che, di conseguenza, stabiliranno la competenza e la
capacità della persona che sarà chiamata a quel dato lavoro
effettuato su quella macchina.
È stato sollevato per contro e in maniera fondata, un altro
problema: quello della collocazione specifica dell'elaboratore
elettronico all'interno dei vari servizi regionali, ed è stato
giustamente sottolineato come un servizio di questo genere debba
essere collocato "in staff", cioè debba essere a disposizione del
più grande numero possibile di servizi regionali e non regionali,
ivi compresi, per esempio, servizi per il Comune o per altri enti
del genere. La Giunta regionale, di conseguenza prega il Consiglio
di approvare questo disegno di legge, impegnandosi a non espletare
il concorso fino a quando anche il disegno di legge che abbiamo in
preparazione per la collocazione dell'ufficio meccanografico non
venga approvato dal Consiglio regionale.
Credo che in questo modo potremo alleggerire i lavori del
Consiglio evitando di trascinarci dietro il disegno di legge per
molto tempo e che le giuste richieste potranno essere soddisfatte
in modo razionale.
Presidente
- È aperta la discussione sul disegno di legge
n. 251.
La parola al Vice-Presidente Faval.
Faval
(UV)
- Avendo richiesto in due occasioni il
rinvio della discussione di questo oggetto all'ordine del giorno,
sentite le spiegazioni formulate dal Presidente della Giunta e
tenuto conto soprattutto dell'impegno che la Giunta si assume di
non indire il concorso fino a quando non sarà presentato
contemporaneamente al Consiglio un progetto di ristrutturazione del
centro che prevede, come ha detto il Presidente della Giunta,
autonomia rispetto a qualsiasi Assessorato e in dipendenza di
tutti, per fornire un lavoro che deve essere destinato anche al di
fuori dell'Amministrazione regionale, credo che tale disegno di
legge possa essere votato dal Consiglio regionale e, a nome
dell'Union Valdôtaine, annuncio il voto favorevole.
Presidente
- Ha chiesto di parlare il Consigliere Tonino.
Ne ha facoltà.
Tonino
(PCI)
- Questo disegno di legge è stato
rinviato alcune volte, non sempre con delle motivazioni
comprensibili; solo la motivazione di ieri è stata comprensibile:
l'assenza del Presidente della Giunta. Tra l'altro, ieri, in
assenza del Presidente della Giunta, abbiamo fatto cenno al fatto
che le assenze del Presidente della Giunta sono, si dice, dovute
alla necessità di spingere affinché il progetto di riparto fiscale
sia approvato dal Governo. Ieri abbiamo letto sui giornali - non ho
avuto il tempo di guardarli oggi - il nutrito ordine del giorno del
Consiglio dei Ministri e non abbiamo trovato il riparto fiscale
della Valle d'Aosta, non so se perché l'argomento è di poca
rilevanza, o se fosse inserito in quelle voci varie che ieri
l'Avanti riportava con particolare attenzione.
Sarebbe opportuno, non se se ora o in altra occasione, che il
Presidente illuminasse il Consiglio sull'iter di questo riparto
fiscale.
Scopro adesso che una delle ragioni del rinvio è quella di
vedere l'espletamento di questo bando di concorso in funzione di un
riordino del centro elaborazione dati. Questo mi fa dire che il
progetto di legge è quanto meno opportuno in un momento di questo
tipo.
La seconda osservazione è più di fondo, che si fa finta di non
recepire, anche se è stata avanzata da tutte le organizzazioni
sindacali e riguarda il fatto che qui si introduce una deroga.
Nella prima proposta fatta dalla Giunta non si parlava di deroghe,
di una deroga a una legge che è costata fatica in termini di
rapporti tra Giunta e personale, Consiglio e personale e che è,
secondo noi, oggi ingiustificata. Mi spiego in modo molto semplice:
non è assolutamente detto che all'interno del personale regionale
non ci sia qualcuno adatto a ricoprire questo posto di dirigente.
Sarebbe stato molto più corretto se la Giunta avesse bandito il
concorso nei termini previsti dalla legge quadro sul personale
regionale e soltanto dopo aver effettivamente accertato la non
esistenza di capacità all'interno del personale regionale, pensare
e proporre al Consiglio delle deroghe.
In questo modo si crea un precedente, secondo noi
pericolosissimo: qualsiasi normativa prevista dalla legge quadro
sul personale può essere, per giudizio parziale della Giunta o
della maggioranza, modificata ogni volta. Viene naturalmente da
pensare che in questo modo sia possibile bandire dei concorsi che
sono fatti più ad personam che non nell'intento di avere il massimo
di partecipazione al concorso stesso. Questo è il fatto più
negativo ed è una delle ragioni per le quali assolutamente non ci
sentiamo di condividere questo disegno di legge.
Presidente
- La parola al Consigliere De Grandis.
De Grandis (PRI)
- Mi sembra che le preoccupazioni che
sono state espresse circa il ricorso a una droga della legge delle
assunzioni venga ingigantito rispetto a quella che è un'esigenza
reale di funzionamento della pubblica amministrazione.
Io mi chiedo: il fine che dobbiamo raggiungere è quello della
funzionalità, quello di dare un servizio efficiente alla
collettività o è quello di preoccuparsi di non spostare un qualche
articoletto di legge o di allargare certe possibilità di concorso?
Qui mi sembra che il rapporto fra le due cose sia estremamente
sproporzionato.
La finalità che dobbiamo raggiungere è quella della
funzionalità, di dare un servizio efficace alla collettività ed è
fuori discussione che un servizio come quello meccanografico è di
fondamentale importanza. Non c'è amministrazione pubblica o privata
che non ricorra all'elettronica per snellire le proprie procedure,
per diventare efficiente sul piano operativo. Cosa vogliamo fare?
Rimanere ancorati a vecchi sistemi meccanografici ormai obsoleti e
superati che non rispondono più alle esigenze? Abbiamo necessità di
avanzare e siccome è risaputo che nella pubblica amministrazione è
difficile raccogliere cervelli particolarmente preparati, sotto il
profilo professionale, proprio per le remunerazioni che sono quel
che sono rispetto a un'impresa privata, dobbiamo trovare alcuni
correttivi che ci consentano di reperire personale all'altezza
della situazione. È inutile infatti avere una grande e bella
macchina che oggi utilizziamo al 30%.
Non possiamo quindi fermarci davanti a un fatto che oserei
definire addirittura burocratico, come il non fare una deroga a una
legge soltanto per il timore di aprire chissà quali brecce. La
deroga è accettabilissima, anzi doverosa quando l'obiettivo è ben
chiaro e preciso come in questo caso, cioè di riuscire a reperire
del personale effettivamente in grado di far funzionare questa
macchina nell'interesse della regione e della collettività.
Presidente
- La parola al Consigliere Viberti.
Viberti
(DPROL)
- Non credo di essere molto
preparato nel campo specifico, comunque le parole del collega De
Grandis mi hanno solleticato perché mi chiedo come è possibile che
l'amministrazione si doti di cose che non è in grado di utilizzare.
Questa stessa amministrazione oggi ci propone di porre rimedio a un
errore che ha commesso. La mia fiducia nella maggioranza la
conoscete tutti e mi spinge ancora una volta a non votare a favore
di questa scelta. Oltre alle varie lettere infatti che ogni
Capogruppo e addirittura ogni consigliere ha ricevuto in merito -
secondo me alcune di queste esprimevano delle giuste preoccupazioni
rispetto alla scelta che si vuol far fare al Consiglio - mi sembra
che manchi a monte una capacità di programmare e di individuare le
cose e il tipo di persona di cui abbiamo bisogno. Non credo quindi
che si debba votare questa legge oggi ma nel momento in cui al
Consiglio venga presentato un programma ben preciso, con delle
scelte ben precise.
Il Presidente della Giunta ha detto: "non espleteremo il bando
di concorso fintanto che non avremo quest'altra proposta di legge".
Perché allora la Giunta viene oggi con questa modifica? Venga
quando saprà quello che vuol fare, non facciamo le cose sempre a
pezzetti perché in questo modo andiamo contro gli interessi della
collettività. Qui si fanno gli errori e poi si corre ai ripari e
questa è una dimostrazione di come si lavora e di come si è sempre
lavorato. Mettiamoci più tempo ma facciamo le cose quando sappiamo
come vanno fatte, non tamponiamo sempre perché l'impressione che la
pubblica amministrazione dà è quella di una macchina piena di
aggiustamenti fatti un giorno da un meccanico, un giorno dall'altro
e il giorno dopo da un altro ancora. Questa macchina funziona male
perché, a suo tempo, è stata forse ben programmata, ma non ha
saputo adeguarsi alle esigenze, e mano a mano sono intervenuti dei
meccanici che non erano dei professionisti ma dei dilettanti.
Secondo me anche questa proposta di legge è da dilettanti perché lo
stesso Presidente della Giunta ci dice che non è con questa che si
risolve ma con l'altra. Allora, portatecele assieme, fateci vedere
su che cosa dobbiamo esprimerci.
Chiedo scusa, Signor Presidente, se l'annoio, ma credo che sia
nel mio diritto, questo credo prevede il regolamento.
Se poi Lei è profondamente tediato non ha altro da fare che
alzarsi e uscire dall'aula, come fanno spesso altri colleghi.
Io, tutte le volte che mi alzo, non lo faccio per dare fastidio
a lei, ma semplicemente per esprimere quello che mi passa per la
testa. La mia testa, forse, come lei ha sottolineato, è più
interessata alle legge 180 e dovrebbe essere messa a disposizione
di medici in grado di farla funzionare come la sua che è da tutti
riconosciuta la migliore in questo Consiglio.
Ma io so che fra pochi mesi tornerò a fare il mio lavoro di
artigiano, per cui il mio modesto cervellino è sufficiente quando
devo misurare un pezzo di tubo e le assicuro che quando faccio un
impianto funziona bene. Non sarò capace, forse, di fare delle leggi
o di programmare il funzionamento di un'amministrazione, però ho la
pretesa di capire le cose e mi sembra di capire che con questa
legge si fa una sciocchezza e non si mette il Consiglio di fronte a
un progetto preciso.
Presidente
- La parola al Consigliere De Grandis.
De Grandis
(PRI)
- Solo per fornire un piccolo
chiarimento al Consigliere Viberti che si preoccupa molto di questa
legge temendo che sia un rimedio in qualche modo agli errori fatti
nelle scelte iniziali.
Io contesto il fatto che sia stato un errore la scelta del
sistema informativo regionale, non solo perché nasce su una
proposta che è venuta da me, ma soprattutto perché è una scelta
sicuramente esatta, precisa ed efficace. Che poi nell'ambito
dell'amministrazione, non si siano trovati elementi che abbiano
potuto accedere a una preparazione tale da consentire il
funzionamento massimo di questo strumento è un'altra questione.
D'altra parte, se io avessi maggiore potere all'interno di
questa assemblea, invece di essere il 35°, questo sistema non
sarebbe nato come gestione diretta dell'amministrazione regionale,
ma l'avrei fatto diventare una società per azioni.
Perché questo? Soltanto per svincolarlo dalla infinita serie di
pastoie che imbrigliano l'amministrazione pubblica e che rendono
inefficaci anche i sistemi più sofisticati. Io vengo da un'altra
pubblica amministrazione, l'INAIL, dove sono stati spesi centinaia
di miliardi per sofisticatissime macchine elettroniche e ci sono
delle perdite tremende soltanto perché il personale che viene
adibito a queste funzioni è impreparato: si istruisce nell'ambito
dell'istituto e, quando si è ben istruito, va nelle aziende
private. Questo rischia di succedere anche da noi, perché il
divario tra retribuzioni della pubblica amministrazione e del
settore privato, in questo campo dell'elettronica, è enorme. Non si
può pretendere quindi che uno con le capacità professionali di un
certo livello venga a lavorare qui, per chi? Per la gloria? Noi non
possiamo chiedere a nessuno di fare il missionario, ma dobbiamo
guardare in faccia la realtà. Si sta facendo, ora, uno sforzo, da
una parte, per reperire il personale che sia in grado di dare una
maggiore spinta a questo centro, e, dall'altra, di dare al centro
stesso una struttura tale che lo metta in condizioni di lavorare
per tutto il settore pubblico e non soltanto per privilegiare
alcuni settori che lo possono gestire direttamente. Tale personale,
messo alle dirette dipendenze della Presidenza della Giunta, può
fare un servizio per la collettività più equo, più giusto e
valutare anche meglio le relative precedenze.
C'è il grosso problema della sanità da gestire ed è importante
gestirlo con questa macchina, così come il problema dell'anagrafe
elettorale. Se facciamo in fretta nell'83 possiamo avere le
elezioni gestite dalla macchina, altrimenti continueremo a fare i
segnini a mano per ore e ore per tutta la notte.
Qui si tratta di un estremo sforzo per cercare di mantenere la
macchina nell'ambito dell'amministrazione regionale e,
personalmente, la vedrei meglio gestita da una società per azioni
di cui la Regione ha il capitale maggioritario, il 51-52%, in modo
che sia sempre sotto il diretto controllo dell'amministrazione
regionale ma gestita come un'azienda privata.
Presidente
- La parola al Presidente della Giunta.
Andrione
(UV)
- Tra il momento in cui si approva
una legge di questo genere e il momento in cui si è pronti ad
espletare il concorso ci vuole un tempo che si valuta a mesi ed è
preferibile essere pronti prima possibile, perché non si tratta di
venire in Consiglio a sottoporre delle procedure, ma semplicemente
di allargare la competenza di questo servizio che è nato, come
dipendenza dall'Assessorato alle Finanze per la gestione del
bilancio e dei conti, 20 anni fa e che ha visto aumentare i suoi
compiti per una normale evoluzione. Questo deve essere trattato
come organico regionale, cioè come dipendenza funzionale; non con
dei programmi, perché non andiamo a discutere in Consiglio cosa si
fa per il programma della sanità o per l'anagrafe elettorale o per
quella scolastica.
Si tratta quindi semplicemente di procedere in modo da guadagnar
tempo per poter avere più o meno contemporaneamente tecniche,
personale e leggi di funzionalità.
Punto secondo: l'amministrazione regionale cerca di avere dei
concorsi che, come dice la parola, siano concorrenziali, vale a
dire che ci sia più di un candidato e, di conseguenza, fa le cose
in modo da ottenere che tale concorrenza esista, preferendosi
sempre poter giudicare su più persone perché in quel caso non è il
livello unico che diventa sufficienza.
Per quanto riguarda invece la parentesi aperta dal Consigliere
Tonino, a parte il fatto che un Presidente della Giunta potrebbe
tranquillamente vivere a Roma perché è convocato almeno a due
riunioni al giorno - ce n'è stata una interessante lunedì
pomeriggio con il Min. Pandolfi in materia di energia, e il famoso
decreto 55bis che adesso va alla Camera, già approvato dal Senato,
riguardante direttamente le energie e quindi anche la nostra
regione - martedì ero a Roma con l'Assessore Ramera per contattare
praticamente quasi tutti i membri dell'attuale Gabinetto, in quanto
è probabile si discuta il famoso contributo direttamente al
Consiglio dei Ministri.
Si tratta della questione se il 1980 non ci viene riconosciuto,
si andrà a discutere di sostanza, di lire. È meglio quindi che i
membri del Gabinetto Forlani siano informati a priori, perché se
dovessi far esplodere una bomba di quel genere senza che nessuno lo
sappia, rischio di rimanere ucciso dalle schegge. Questo spero -
non prendo nessun impegno perché la politica romana è quella che è
- che appaia al punto 1 nell'ordine del giorno del Consiglio dei
Ministri la prossima settimana perché la legge finanziaria per la
Valle d'Aosta è considerata questione importante. Se necessario
ritornerò a Roma, non "mollo l'osso" fino a quando non mi saranno
dati i soldi necessari.
Presidente
- Passiamo all'esame dell'articolato del
disegno di legge 251. C'è qualcuno che chiede la parola sull'art.
1?
La parola al Consigliere Tonino.
Tonino
(PCI)
- Faccio una dichiarazione di voto
sull'art. 1, che vale anche per gli altri articoli, dicendo che
votiamo contro questo disegno di legge. Credo, però, opportuno,
affinché non ci siano confusioni, chiarire quali sono i motivi
reali per cui votiamo contro e sgombrare il campo da alcuni altri
problemi che sono per noi di grossa importanza.
Mi riferisco alla necessità che il centro funzioni meglio, che
svolga effettivamente la funzione che deve svolgere in una Regione
moderna. Da questo punto di vista noi non saremmo assolutamente
contrari anche a pensare a delle società per azioni - lo hanno
fatto altre Regioni e sono esperienze interessanti -, abbiamo tutto
l'interesse che un centro di questo tipo sia altamente qualificato.
Per quanto riguarda i concorsi è fuori di dubbio che debbano essere
seri, in cui, se è possibile, ci siano molti concorrenti, e tali
che se nessun concorrente dimostra di aver le capacità per svolgere
quella mansione, nessuno deve essere assunto. E questa deve essere
una prassi normale. In questo caso - e qui ritorno al perché siamo
contrari - questa verifica non è stata fatta. Si doveva verificare
se all'interno dell'amministrazione regionale mancava il personale
qualificato, rispettando un accordo che ci deve impegnare tutti
stipulato con le organizzazioni sindacali e solo dopo la verifica
dell'impossibilità di operare all'interno delle leggi, saremmo
stati disponibili a pensare ad altri concorsi e addirittura a fare
la SPA.
Facciamo prima le verifiche e poi agiamo di conseguenza.
Questo metodo ci sembra l'opposto e per questo non possiamo
assolutamente condividerlo.
Presidente
- Do lettura dell'art. 1.
Articolo 1
L'art. 9 della legge regionale 10 dicembre 1980, n. 49 è così
sostituito: "Per la nomina ai posti di analista e di capo centro
elaborazione dati è richiesta la laurea in informatica ovvero un
diploma di scuola secondaria di secondo grado integrato da una
anzianità di servizio almeno quinquennale maturata in posti di capo
centro, analista o programmatore presso un qualificato centro di
elaborazione dati".
Metto in votazione l'art. 1.
Esito della votazione:
Presenti: 28
Votanti: 26
Favorevoli: 18
Astenuti: 2 (Tripodi e Minuzzo)
Contrari: 8
Maggioranza: 15
Il Consiglio approva.
Presidente
- Do lettura dell'art. 2:
Articolo 2
L a presente legge è dichiarata urgente ai sensi del terzo
comma dell'art. 31 dello Statuto Speciale ed entrerà in vigore il
giorno successivo a quello della sua pubblicazione nel Bollettino
Ufficiale della Regione.
È fatto obbligo a chiunque spetti di osservarla e di farla
osservare come legge della Regione Valle d'Aosta.
Metto in approvazione l'art. 2.
Esito della votazione:
Presenti: 28
Votanti: 26
Favorevoli: 18
Astenuti: 2 (Minuzzo e Tripodi)
Contrari: 8
Il Consiglio approva.
Il Consiglio è chiamato a votare il complesso della legge a
scrutinio segreto.
Esito della votazione:
Présents: 29
Votants: 27
Favorables: 18
Abstentions: 2 (Minuzzo e Tripodi)
Contre: 9
Il Consiglio approva.
