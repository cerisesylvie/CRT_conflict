Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3227 del 25 novembre 1987 - Resoconto
OGGETTO N. 3227/VIII - MOZIONE D'ORDINE - SOLIDARIETÀ DEL
CONSIGLIO CON I LAVORATORI IN SCIOPERO.
PRESIDENTE:
Ha chiesto di parlare il Consigliere Mafrica,
per mozione d'ordine, ne ha facoltà.
MAFRICA - (P.C.I.):
Siccome oggi è il giorno in cui in
tutto il paese c'è uno sciopero generale, ritengo che possa essere
utile che il Consiglio sospenda i lavori per un tempo significativo
a sostegno della battaglia dei lavoratori di tutto il paese, perchè
credo che in questo momento abbia la sua importanza sia l'unità
delle organizzazioni sindacali, sia il tipo di battaglia che viene
fatta per una organizzazione sociale migliore.
PRESIDENTE:
C'è qualche altro Consigliere che intende
prendere la parola sulla proposta del Consigliere Mafrica? La
Presidenza propone, se il Consiglio è d'accordo, di fare una
sospensione di cinque minuti alle 11,30, come adesione a questo
sciopero. Gradirei avere delle proposte dai signori
Consiglieri.
Ha chiesto di parlare il Consigliere Torrione, ne ha
facoltà.
TORRIONE - (P.S.I.):
In effetti credo che il Consiglio
possa offrire una testimonianza di solidarietà, però una
testimonianza che non contrasti eccessivamente con i lavori del
Consiglio stesso.
Proponiamo di aderire alla proposta del Consigliere Mafrica con
mezz'ora di sospensione del Consiglio.
PRESIDENTE:
Ha chiesto di parlare il Vice Presidente De
Grandis, ne ha facoltà.
DE GRANDIS - (P.R.I.):
Sono in grande imbarazzo, perchè
da una parte voto la Finanziaria come partecipante al Governo
nazionale e dall'altra devo sostenere lo sciopero contro la
Finanziaria. Cosa dico ai miei elettori? Che sono "De Grandis
dimezzato"?
Mi sembra un atto senza significato, insulso, un atto assurdo
che non ha nè capo nè coda.
PRESIDENTE:
Ha chiesto di parlare il Consigliere
Baldassarre, ne ha facoltà.
BALDASSARRE - (P.S.D.I.):
Sono sorpreso per le
affermazioni fatte dal Vice Presidente De Grandis; abbiamo anche
noi approvato con i nostri rappresentanti la Finanziaria, non si
tratta di uno sciopero; si chiede la sospensione del Consiglio di
mezz'ora - mi sembra che quella fatta dal Consigliere Torrione sia
la proposta più onesta - per esprimere solidarietà nei confronti
dei lavoratori, dei pensionati, dei disoccupati. Noi dobbiamo
esprimere questa solidarietà e la possiamo esprimere anche in
questa maniera, simbolicamente, perché la mezz'ora di sospensione
dei lavori del Consiglio regionale è un atto simbolico, quindi non
credo che siamo in contraddizione con i partiti che appoggiano la
Finanziaria. Oltretutto, il fatto di appartenere ad un partito non
deve significare di accettare tutte le decisioni; si possono avere
delle situazioni di contrapposizione, anche su particolari
provvedimenti, che esponenti dello stesso partito possono e non
possono condividere, ma non è questo il problema.
Quindi, mi sono preoccupato delle affermazioni fatte dal collega
De Grandis; qui vogliamo esprimere la solidarietà a quella massa di
disoccupati, vogliamo esprimere solidarietà al Mezzogiorno, la
stessa solidarietà la vogliamo dimostrare ai disoccupati della
Valle d'Aosta, ai giovani che sono alla ricerca di un lavoro. Ecco
perchè mi associo alla proposta fatta dal Consigliere Torrione,
quella di una sospensione di mezz'ora del Consiglio regionale nella
mattinata; non mi sembra eccessivo dedicare mezz'ora per esprimere
la nostra solidarietà a gente che ne ha bisogno.
PRESIDENTE:
Ha chiesto di parlare il Consigliere Ricco,
ne ha facoltà.
RICCO - (D.C.):
Anche noi possiamo esprimere la
solidarietà nei confronti di tutti coloro che ha appena menzionato
il Consigliere Baldassarre, lavorando. Se si facesse meno
demagogia, sarebbe meglio. Ci dichiariamo contrari alla proposta di
sospensione.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA - (P.C.I.):
Credo di non poter accettare l'accusa
di demagogia, visto che sono stato a nome del Gruppo comunista
colui che ha proposto questa sospensione significativa. Mi pare che
l'intero movimento sindacale abbia unitariamente proclamato uno
sciopero generale dopo anni, e non è una cosa da poco; alcuni
giorni fa c'è stata una manifestazione unitaria dei Sindacati, dei
pensionati, per i problemi che hanno le categorie più deboli del
paese. Non si può dire da una parte che i Sindacati stanno perdendo
di credibilità e che quindi queste spinte corporative che nascono
in tutti i settori non possono più essere controllate e richiedono
una legge antisciopero, e dall'altra togliere credibilità agli
impegni presi con le Organizzazioni Sindacali, quindi noi ribadiamo
la richiesta e chiediamo che venga messa ai voti, perchè che la
Democrazia Cristiana partecipi alle manifestazioni dei pensionati a
Roma e poi qui dica che si perde tempo a dare mezz'ora di
solidarietà ad uno sciopero generale dopo anni, proclamato
unitariamente alle Organizzazioni Sindacali, ci sembra
eccessivo.
PRESIDENTE:
Ha chiesto di parlare il Consigliere
Torrione, ne ha facoltà.
TORRIONE - (P.S.I.):
Credo che questo atteggiamento
manicheo di dire o sto tutto da una parte o sto tutto dall'altra
non sia frutto di una riflessione approfondita. Partecipiamo al
Governo e alla manovra finanziaria in prima persona, visto che il
Ministro del Tesoro è socialista, ma ci rendiamo conto che la
situazione del paese è una situazione grave, che involge una crisi
di identità e di autorità delle Organizzazioni Sindacali; gli
scioperi selvaggi dei Cobas hanno messo in ginocchio il paese, e
qui potremmo aprire un dibattito estremamente ampio ed articolato
sul perchè si è arrivati ai Cobas, ma non è questo nè il momento nè
l'occasione. Però ritengo che tutto sommato una testimonianza
concreta ad una situazione di difficoltà che attraversa il paese,
vuoi per la crisi del Sindacato, vuoi perchè intere fasce di
cittadini hanno dimostrato - come recentemente si è potuto vedere -
il loro disappunto verso una manovra finanziaria che per certi
versi colpisce anche le categorie più deboli (ne cito una per
tutte: i pensionati), credo che mezz'ora di sospensione del
Consiglio vada interpretata come un attimo di riflessione dei
rappresentanti della collettività regionale nei confronti di un
problema che è complesso e difficile, ma che credo meriti un
approfondimento anche da parte delle forze politiche presenti in
questo consesso.
Non voglio assolutamente intralciare i lavori del Consiglio,
credo che la proposta del Consigliere Mafrica di una sospensione di
due ore sia eccessiva, ma credo che si possa accettare, al termine
della mattinata o del pomeriggio, una mezz'ora di sospensione come
testimonianza concreta di solidarietà nei confronti delle
Organizzazioni Sindacali, dei lavoratori e degli strati più deboli
della nostra società che sono pur sempre colpiti da questa manovra
finanziaria, peraltro necessaria.
PRESIDENTE
: Ha chiesto di parlare il Consigliere
Baldassarre, ne ha facoltà.
BALDASSARRE - (P.S.D.I.):
Ho scoperto che anche in questo
Consiglio ci sono i Cobas contro i lavoratori, contro i pensionati,
contro i disoccupati; questi Cobas fanno parte di un partito che ha
la maggioranza relativa in Italia, quale la Democrazia Cristiana
(per fortuna non ce l'ha in Valle d'Aosta). Sono profondamente
colpito per quanto sento dire in questo Consiglio regionale: i
Cobas, ripeto, non sono soltanto al di fuori, ma anche all'interno
di questo Consiglio.
Propongo alla minoranza che, se la maggioranza ancora una volta
si nasconde dietro i numeri e quindi agisce con una azione di
forza, di abbandonare, alle ore 11,30, i lavori in segno di
solidarietà con i lavoratori, a prescindere da quanto decide questa
maggioranza; questa è la vostra politica dei numeri, ed anche in
questo momento - un momento delicato di solidarietà, ripeto, per i
disoccupati, per i pensionati, per la gente che è in cerca di un
lavoro, per coloro che non hanno i soldi per sopravvivere -
assumete un atteggiamento di arroganza.
Invito quindi le forze di minoranza ad uscire alle 11,30 e ad
abbandonare i lavori del Consiglio in segno di solidarietà con i
lavoratori in sciopero.
PRESIDENTE
: Ha chiesto di parlare il Consigliere
Beneforti, ne ha facoltà.
BENEFORTI - (D.C.):
Fa piacere sentire un po' di clima
sindacale in questo ambiente anche da chi di Sindacato non ha mai
parlato. A me sembra che questa richiesta abbia una visione
abbastanza strumentale dei problemi che oggi ci sono nel paese,
perché non è che aderendo o manifestando per lo sciopero oggi qui
risolviamo i problemi che ci sono nel paese, e chi vi parla credo
che di manifestazioni e scioperi ne abbia fatti abbastanza....
BALDASSARRE (fuori microfono):
...devi dire se sei
solidale con i lavoratori...
BENEFORTI - (D.C.):
Il Consigliere Baldassarre diventa
sindacalista soltanto a sei mesi dalle elezioni...
PRESIDENTE
: Faccio presente ai Consiglieri che se non
intendono fare una discussione serena, sospendo la seduta. Ha la
parola il Consigliere Beneforti, che invito a continuare il suo
intervento.
BENEFORTI - (D.C.):
Di battaglie sindacali e di
manifestazioni ne ho fatte tante, lo ricordava anche il Consigliere
Mafrica, ma devo dire che come Organizzazioni Sindacali non abbiamo
mai richiesto al Consiglio regionale di sospendere i lavori in
occasione di azioni sindacali che ci sono state, così come anche
oggi le Organizzazioni Sindacali non lo hanno richiesto, nè le
forze politiche di opposizione hanno chiesto al Parlamento italiano
di sospendere i lavori del Senato e della Camera per dare una prova
di solidarietà ai lavoratori che stanno scioperando oggi nel
paese.
Noi siamo l'unica Regione a chiederlo, e forse perchè siamo a
Statuto Speciale riteniamo noi stessi, senza alcuna richiesta, di
aderire alla manifestazione di uno sciopero.
BALDASSARRE (fuori microfono):...
non vogliamo sentire
queste cose, qui si sta discutendo di una sospensione di mezz'ora,
Presidente.....
(... Manifestazioni di protesta in Consiglio..)
PRESIDENTE:
Lasci parlare gli altri, Consigliere
Baldassarre, poi prenderà la parola. Consigliere Beneforti,
prosegua.
BENEFORTI (D.C.):
Non prendo certo lezioni di attività
sindacale dal Consigliere Baldassarre, questo deve essere chiaro.
Ripeto, per concludere, che nè le Organizzazioni Sindacali, nè i
lavoratori hanno richiesto di sospendere i lavori in segno di
solidarietà nei loro confronti, lavori che non sono stati sospesi
neppure al Senato e alla Camera oggi, perchè si affrontano in
quella sede come in questa problemi e leggi e norme e regolamenti
che riguardano anche il mondo del lavoro; ci sono leggi la cui
discussione e votazione non può essere ritardata e ci sono
provvedimenti che riguardano il mondo del lavoro.
Qui stamani, si vuole instaurare un modo tutto nuovo di fare
politica; per quanto ci riguarda, non accettiamo questo metodo
perchè riteniamo che sia strumentale e non risolva i problemi della
classe lavoratrice.
(... Nuove contestazioni in aula, il Presidente richiama
all'ordine i Consiglieri Bajocco e Baldassarre...)
BENEFORTI - (D.C.):
Consigliere Baldassarre, lo dica al
Ministro Nicolazzi che risolva i problemi, invece di fare le
carceri d'oro, che difenda gli interessi dei lavoratori!
BALDASSARRE (fuori microfono):
Lo dica invece all'On. De
Mita...
PRESIDENTE:
Signori Consiglieri, la seduta è sospesa fino
alle ore 10,30 per il mantenimento dell'ordine.
Si dà atto che la seduta è sospesa dalle ore 10,02 alle ore
10,32.
PRESIDENTE
: La Presidenza sottopone all'attenzione del
Consiglio la seguente proposta: nell'accettare la richiesta
avanzata dal Consigliere Mafrica, si propone che i lavori vengono
sospesi alle ore 12,30 - in quanto solitamente i lavori terminano
alle ore 13 -, quindi con una sospensione di mezz'ora, in segno di
solidarietà con lo sciopero, e contemporaneamente che i lavori
riprendano questo pomeriggio alle ore 15,30 anzichè alle ore
16.
Il Consiglio prende atto, concordando.
