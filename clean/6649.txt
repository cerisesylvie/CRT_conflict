Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1132 del 27 febbraio 1985 - Resoconto
OGGETTO N. 1132/VIII - CROLLO DELL'IMPIANTO DI ILLUMINAZIONE
DELLA PISCINA DI SAINT-VINCENT.
(Interpellanza)
PRESIDENTE:
Do lettura dell'interpellanza presentata dai
Consiglieri Mafrica e Tonino:
INTERPELLANZA
AVENDO APPRESO
con sentimenti di incredulità e di
indignazione che nelle scor se settimane è improvvisamente crollato
l'intero impianto di illuminazione della piscina di Saint-Vincent,
del peso di alcuni quintali;
POICHE'
per puro caso l'evento non ha avuto
conseguenze gravi per le persone (soprattutto bambini) che
frequentano tale impianto sportivo;
ESSENDO
tale crollo successivo ad altri macroscopici
difetti costruttivi o progettuali riscontrati nei mesi scorsi nello
stesso edificio e che già hanno richiesto costosi interventi della
Regione per il ripristino di un'opera pubblica, ultimata da pochi
anni;
i sottoscritti Consiglieri regionali
INTERPELLANO
l'Assessore regionale ai Lavori Pubblici
1)
per conoscere le cause che hanno portato al crollo
dell'impianto di illuminazione della piscina di
Saint-Vincent;
2)
per sapere se i numerosi difetti costruttivi, ormai
riscontrati in tale opera pubblica, dipendono da responsabilità dei
progettisti, dell'impresa o di chi aveva il compito di sorvegliare
e verificare la corretta esecuzione dei lavori;
3)
per sapere se è stata avviata un'inchiesta
amministrativa in proposito e se la Regione ha richiesto il
risarcimento dei danni subiti dalla collettività.
PRESIDENTE:
Ha chiesto la parola il Consigliere Tonino;
ne ha facoltà.
TONINO (P.C.I.):
Sono passati solo tre anni
dall'inaugurazione della piscina-palestra di Saint-Vincent e si
stanno verificando dei fatti incredibili. Qualcuno mi ha detto che
è peggio del caseificio di Arnad nel quale, appena aperto, si sono
dovuti sostituire i pavimenti e le attrezzature.
Gli inconvenienti hanno dell'incredibile! La stessa "Stampa" di
oggi riporta una serie di guasti che questa struttura ha registrato
negli ultimi anni: il rifacimento delle vasche che perdevano acqua
è costato circa 80 milioni e adesso pare che il materiale usato per
la loro impermeabilizzazione inquini l'acqua; ci sono stati seri
problemi per il riscaldamento e per tutta l'impiantistica; le tre
canne fumarie erano pericolanti e sono state sostituite. Ci sono
problemi di impermeabilizzazione delle terrazze e c'è stato il
grave crollo di tutto l'impianto di illuminazione della piscina
coperta che, come tutti sanno, per un puro caso non ha provocato
vittime, in quanto la piscina era chiusa ma diversi quintali si
sono abbattuti sulle vasche e sui bordi.
Si tratta di fatti che hanno dell'incredibile e c'è una diffusa
indignazione: secondo noi è una vicenda seria che non può non
concludersi con la precisa individuazione delle responsabilità.
Nella interpellanza chiediamo di sapere se i numerosi difetti
costruttivi, ormai accertati in quell'opera, dipendano da
responsabilità dei progettisti, dell'impresa o di chi aveva il
compito di sorvegliare e verificare la corretta esecuzione dei
lavori. Non può essere elusa la necessità di conoscere dove stanno
le responsabilità.
Per queste ragioni noi chiediamo che la Giunta regionale faccia
una perizia per individuare le cause effettive di questi
inconvenienti in modo che si arrivi ad un risarcimento dell'intera
collettività. Questa è la richiesta che noi avanziamo e chiediamo
di conoscere l'opinione della Giunta.
PRESIDENTE:
Ha chiesto la parola l'Assessore ai Lavori
Pubblici Fosson; ne ha facoltà.
FOSSON (D.C.):
L'esposizione dei fatti e la descrizione
di quanto è avvenuto nella piscina, da parte del Consigliere
Tonino, corrisponde a realtà e quindi è inutile soffermarcisi
ancora. Risponderò alle tre precise domande che mi sono state poste
dall'interpellante.
E' stata redatta una perizia accelerata che ha portato ad
appurare che il crollo della canalina dell'impianto di
illuminazione è dovuto a fenomeni di corrosione delle funi di
ancoraggio.
Per quanto riguarda la seconda domanda devo precisare che si è
trattato di un'offerta di progetto e di realizzazione "chiavi in
mano", quindi con una certa descrizione di capitolato e la
conseguente realizzazione da parte dell'impresa che ha offerto il
tutto. Diciamo quindi che è difficile individuare in questa fase le
responsabilità del progettista o dell'esecutore. Per il resto è
un'opera regolarmente collaudata e quindi bisogna fare delle
verifiche approfondite per accertare l'esistenza o meno di vizi
occulti o di difformità nei materiali impiegati o nel modo con cui
sono state realizzate le opere rispetto a quello che era indicato
nel capitolato.
Ovviamente l'Assessorato ai Lavori Pubblici, con i suoi tecnici,
non ha perduto tempo ed ha convocato con telegramma l'impresa
costruttrice che ha provveduto a ripristinare immediatamente
l'impianto di illuminazione. Se il Consigliere Tonino vorrà potrò
fornirgli tutta la corrispondenza.
Nel frattempo i nostri tecnici hanno accertato altri danni o
lesioni nelle funi portanti. A questo proposito già nella scorsa
Giunta regionale è stato dato incarico ad una ditta specializzata
di eseguire esami magnetoscopici sulle funi e sembra che verranno
svolti domani e dopodomani. Per quello che riguarda l'inquinamento
c'è da dire che è un fatto a cui non e stata ancora data risposta
dai tecnici perchè il PVC è un materiale che non genera alcuna
forma di inquinamento né permette la nascita o la coltura di
batteri, virus o protozoi. Probabilmente si tratterà di tutt'altra
cosa che sarà accertata con ulteriori analisi che i laboratori di
igiene stanno facendo.
Preciso ancora che ho già preso con tatti con un avvocato che,
in una prossima seduta della Giunta, sarà incaricato formalmente di
studiare la questione e di tutelare gli interessi della Regione nei
confronti dell'impresa costruttrice. Pensiamo di non volere e
dovere, nel modo più assoluto, fare dei regali a nessuno. Chi dovrà
pagare pagherà e fino in fondo.
PRESIDENTE:
Ha chiesto la parola il Consigliere Tonino;
ne ha facoltà.
TONINO (P.C.I.):
Le parole dell'Assessore hanno allargato
il senso di gravità della situazione: le ulteriori indagini su
alcune strutture portanti ci forniscono motivo di viva
preoccupazione. Vogliamo che si individuino le responsabilità e che
la Regione sia tutelata, salvaguardando in questo modo anche gli
interessi della collettività. Aspettiamo dalla Giunta gli atti e la
documentazione che vanno in questa direzione.
