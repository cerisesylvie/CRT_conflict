Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2710 del 6 novembre 1991 - Resoconto
OGGETTO N. 2710/IX Smaltimento di rifiuti dello stabilimento
Cogne SpA
(Interpellanza)
Errore. Il segnalibro non è
definito.
Presidente
Do lettura dell'interpellanza
presentata dal Consigliere Bich ed iscritta al punto 13 dell'ordine
del giorno.
Interpellanza Venuto a conoscenza che all'interno dello
stabilimento Cogne SpA è stata ammassata in prossimità della Dora e
del Buthier una ingente quantità di rifiuti e di materiali di
scarto di lavorazioni industriali, di natura disomogenea (fanghi
rossi, scorie di acciaieria, polverini grigi e neri...) per circa
un milione di tonnellate;
Atteso che il terreno su cui insiste detto materiale è
alluvionale quindi permeabile con grave pericolo di inquinamento
delle falde con tutto quello che ne consegue per la salute
dell'uomo;
Verificato che il materiale è stato depositato senza
autorizzazione alcuna circa lo stoccaggio provvisorio obbligatorio
in questi casi (artt. 10-16 DPR 10/9/1982 n. 915) o la definitiva
allocazione in discarica;
Il Consigliere regionale sottoscritto
interpella
il Presidente della Giunta nella sua specifica funzione di
legale rappresentante della Regione per sapere:
1) se sono state rilasciate autorizzazioni per il prelievo di
detto materiale per costruzione di opere pubbliche e in tal caso in
forza di
quale normativa;
2) se sui rifiuti sono state effettuate da parte dell'USL le
prescritte analisi, con quale metodica e con quali risultati per la
classificazione dei materiali ai fini dell'individuazione della
tossicità e nocività;
3) quali iniziative intende assumere l'amministrazione per
sgombrare e bonificare il terreno;
4) che tipo di smaltimento si intende effettuare ai sensi degli
artt. 10-11-12 del DPR 915/1982.
Président
Le Conseiller Bich a demandé la parole; il en
a la faculté.
Bich (Ind)
L'interpellanza è abbastanza semplice e
concisa, perché pone alcuni problemi all'attenzione del
Consiglio.
Si rileva innanzitutto che all'interno dello stabilimento Cogne
- gli interventi di oggi non sono tutti monocorde perché incentrati
sulla Cogne; questo problema è diverso da quelli che concernono la
produzione industriale - è ammassata una notevole quantità di
materiali di risulta. Si tratta di scarti delle lavorazioni
industriali, la cui natura sembra assai complessa e molto
disomogenea e la cui quantità è molto rilevante, perché si parla di
un milione di tonnellate che giacciono su un terreno alluvionale,
quindi molto permeabile.
Verificato che il materiale è stato depositato, non so se con
autorizzazione o meno - io ho scritto "senza autorizzazione", ma
probabilmente in passato è stata data qualche autorizzazione - si
fanno dei quesiti per meglio focalizzare i problemi connessi
all'ammassamento di tali materiali.
Il primo è di tipo legale e chiede se sono state rilasciate le
autorizzazioni. Il secondo tende a conoscere la tipologia dei
rifiuti, se sono state fatte le prescritte analisi e con quali
metodiche, perché la classificazione dei rifiuti, ed il conseguente
smaltimento, sono differenziati secondo la metodica usata. Il terzo
quesito chiede di conoscere le iniziative dell'Amministrazione per
sgombrare tale materiale che potrebbe anche essere pericoloso.
Infine, si intendono conoscere i tipi di smaltimento e di
trasporto che si intendono porre in essere. Grazie.
Président
Monsieur Beneforti, Assesseur à la santé
et à l'aide social, a demandé la parole; il en a la faculté.
Beneforti (DC)
Occorre precisare in via preliminare
che le aree in prossimità della Dora e del Buthier, in cui la Cogne
SpA ha depositato residui di lavorazione industriale, durante il
periodo di utilizzazione erano autorizzate ai sensi degli articoli
31 e 32 del DPR 10 settembre 1982 n. 915 e che la rimozione di
parte di detti rifiuti si è resa necessaria in seguito alla
costruzione della tangenziale di Aosta, il cui tracciato prevedeva
la realizzazione della stessa proprio su dette aree. I relativi
materiali sono stati quindi richiesti dalla Società Autostrade
Valdostane SpA per realizzare il sottofondo dei rilevati della
tangenziale stessa.
Fatta questa breve premessa, rispondo ai vari quesiti posti
dall'interpellante.
La Giunta regionale, con provvedimenti n. 10420 in data 30
novembre 1990, n.... in data 19 luglio 1991 e n. 7652 in data 23
agosto 1991, ha concesso il nulla osta all'utilizzo dei materiali
provenienti dalle citate discariche per la formazione dei
sottofondi della tangenziale di Aosta, da realizzare a cura della
SAV.
Tali nulla osta sono stati rilasciati anche in forza di quanto
stabilito dalla legge 9 novembre 1988 n. 475 e dal decreto
ministeriale 30 gennaio 1990 in merito all'utilizzo dei rifiuti
come materie secondarie.
In merito alla seconda richiesta tengo a precisare che il nulla
osta è stato rilasciato previa istruttoria tecnica atta ad
accertare la tipologia dei rifiuti riutilizzati e le modalità di
esecuzione dei lavori e di sistemazione finale delle aree non
soggette alla rimozione. A tale scopo è stato richiesto alla
Società Cogne SpA di presentare un certificato di analisi dei
rifiuti rilasciato da un laboratorio abilitato.
E' stata presentata una relazione presentata dall'USL della
Valle d'Aosta, con allegata la relativa analisi e dichiarazione che
trattasi di rifiuti che non sono pericolosi né per l'uomo né per
l'ambiente, se utilizzati come sottofondo autostradale, comunque
mai a contatto con rifiuti organici.
La metodica di analisi utilizzata dall'USL è quella ufficiale
Irsa.
Si precisa, infine, che ai sensi del DPR 10 settembre 1992 n.
915 non spetta alla Regione l'eventuale smaltimento finale di
rifiuti industriali, ma al produttore. Tuttavia, è allo studio
dell'Assessorato un piano per bonificare le discariche, nel senso
che i nostri tecnici, anche alla luce di quanto è previsto dalla
lettera di intenti Regione-Ilva, stanno lavorando in tal senso.
Il piano sarà definito nel più breve tempo possibile, anche se
la realizzazione comporta un costo non indifferente.
Colgo l'occasione per assicurare che si sta lavorando anche alla
realizzazione di una discarica regionale di gruppo B, per lo
smaltimento dei rifiuti speciali provenienti da attività
produttive, come quelle della Cogne. Un nuovo incontro con i
Presidenti delle Comunità Montane, allo scopo di concordare la
localizzazione della discarica, è stato da me indetto per martedì
prossimo.
Il problema è di difficile soluzione, perché tutti richiedono e
so-stengono che debba essere risolto, ma nessuno vuole le
discariche a casa propria. Mi auguro che, in questo ulteriore
incontro, le Comunità Montane presentino una proposta alternativa e
definitiva al progetto da lungo tempo realizzato dalla Regione.
Président
Le Conseiller Bich a demandé la parole;
il en a la faculté.
Bich (Ind)
Assessore, sono piuttosto recalcitrante
di dover dare un giudizio negativo e quindi di dichiararmi
insoddisfatto della risposta per un motivo molto semplice.
Sulla base della legge n. 915 del 1982 e trattandosi di rifiuti
speciali, in quanto rifiuti di lavorazioni industriali, lo
stoccaggio provvisorio e la messa a discarica dovevano quantomeno
essere effettuati in discarica di seconda categoria e non si può
immaginare che un rilevato autostradale possa essere considerato
"discarica di seconda categoria". Pertanto, l'autorizzazione o il
nulla osta rilasciato con le delibere della Giunta regionale - qui
ho solo la delibera n. 10420: "Nulla osta alla rimozione ed
all'utilizzazione del materiale della discarica della Deltacogne
interessata alla costruzione della tangenziale di Aosta" - è in
netto contrasto con l'articolo 16 del DPR n. 915 del 1982.
Non solo, ma, trattandosi di rifiuti speciali, occorre anche
esaminare un aspetto tecnico, per sapere con che metodica viene
svolta l'analisi del rifiuto. Infatti, se la stessa viene svolta
con acido acetico, probabilmente il reagente dovrebbe far emergere
più facilmente in certe circostanze la tossicità del rifiuto stesso
e, in presenza di tossico-nocivi, la tipologia di trasporto, di
trattamento, di discarica e di smaltimento, è tutta diversa: è
molto più onerosa sul piano finanziario, ma è anche molto più
delicata sul piano più propriamente igienico ed ambientale.
Il fatto stesso che le produzioni di acciai inossidabili,
speciali ed altamente legati, per utensili, comportino l'utilizzo
di cromo, molibdeno, piombo ed altri metalli, che, se messi in
contatto nella fase di decapaggio degli acciai, cioè di ripulitura
dalle scorie, di deposito dei polverini e di abbattimento dei fumi
dei forni, facilmente rientrano nella fattispecie della tabella
allegata proprio al DPR n. 915 del 10 settembre 1982, dove si
specificano gli elementi che caratterizzano i rifiuti
tossico-nocivi.
Fra questi, particolarmente rilevante, perché penetra facilmente
in falda ed è estremamente inquinante, c'è proprio il cromo, che
diventa esavalente e quindi tossico a tutti gli effetti.
Poiché si tratta di lavorazioni svolte con questi metalli,
vorrei sapere se l'esame delle scorie e dei rifiuti è stato fatto
in modo diffuso ed omogeneo, tale da far risultare che questi
metalli ci sono comunque nelle scorie.
D'altronde, come si potrebbe giustificare, ad esempio, che una
lega al cromo e al molibdeno non abbia delle scorie al cromo e al
molibdeno e che quindi risultino stoccate anche scorie di questo
tipo, dal momento che non è mai stato fatto o, perlomeno, si
ritiene che non sia mai stato fatto alcun pretrattamento delle
scorie?
Pertanto, se l'esame è stato diffuso ed omogeneo, sarebbe il
caso di conoscerne i risultati, perché rientriamo nella fattispecie
degli articoli 10, 11 e 12 del predetto DPR, che rende molto più
rigida la normativa dello smaltimento.
Ecco, trattandosi di materia molto delicata, sulla quale sarebbe
bene avere delle indicazioni precise, al fine di conseguire il
miglior utile comune io inviterei la Giunta a verificare, semmai
interessando anche le Commissioni consiliari o comunque i Comuni,
che in questa materia dovrebbero essere i soggetti terminali del
controllo, a far ripetere e rivalutare tutta una serie di complesse
operazioni, per decontaminare una zona che mi sembra molto
importante e strategicamente essenziale per lo sviluppo della città
di Aosta, ma soprattutto del comprensorio e della Regione.
Président
Puisque il n'y a pas le Président du
Gouvernement, on passe au point n° 15 à l'ordre du jour et on
reviendra par la suite au n° 14.
