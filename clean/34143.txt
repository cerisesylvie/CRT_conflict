Classificazione
ARTIGIANATO
COMMERCIO
DEMANIO E PATRIMONIO REGIONALE
INDUSTRIA



Oggetto del Consiglio n. 2061 del 9 novembre 2011 - Resoconto
OGGETTO N. 2061/XIII - Relazione ai sensi dell'articolo 4,
comma 2, della legge regionale 18 giugno 2004, n. 10 recante
"Interventi per il patrimonio immobiliare regionale destinato ad
attività produttive e commerciali".
Presidente -
La parola al Presidente della Regione,
Rollandin.
Rollandin (UV) -
Grazie.
Credo che i colleghi abbiano già avuto modo di valutare la
relazione predisposta dagli uffici competenti della società Vallée
d'Aoste Structure. Sulle considerazioni non penso di dover entrare
molto nel merito se non per fare alcune osservazioni di fondo,
oltre a ringraziare Vallée d'Aoste Structure per il lavoro svolto
nel breve tempo da quando è stata istituita a questa norma.
Vorrei solo far presente che, in un periodo di crisi come
questo, l'attività ha sicuramente dei problemi collegati al
discorso finanziario e, di conseguenza, sappiamo qual è
l'importanza di attivare subito i meccanismi per mettere a
disposizione delle aziende, di quelle che vengono in Valle e di
quelle che già sono installate, la manutenzione, oppure il recupero
di strutture che possano permettere di garantire i posti di lavoro.
Nel 2010 e negli anni precedenti la tendenza economica di fondo per
quanto riguarda Vallée d'Aoste Structure è rimasta però negativa,
da 1.200.000 a 1.300.000 per il 2011...tenuto conto che i costi
sostenuti per lo svolgimento dell'attività societaria sono
superiori ai ricavi derivanti dai canoni versati dalle società che
utilizzano le strutture che vengono messe a loro disposizione. Su
tale risultato pesano anche le risoluzioni a seguito di accordi
raggiunti, ad esempio, con alcune società da voi conosciute - che
sono state portate anche all'attenzione di questo Consiglio -:
Tecnomec, Xerox, SPF per la riduzione del canone di locazione, a
cui si è pervenuti attraverso la riduzione di superfici locate. Si
è riusciti a salvare la Tecnomec con questi meccanismi per cui,
riducendone la superficie, si è ridotto il canone, è entrato un
nuovo socio e quindi c'è stata una riconversione, per la Xerox si è
tentato di fare la stessa cosa. Abbiamo nel contempo, in un quadro
sostanzialmente recessivo, comunque nel 2010, concesso in locazione
spazi - che danno anche il senso della vitalità che c'è nel settore
- alla società Via delle Indie lo stabilimento industriale di Hône
"ex Elelys", alla società Veralco lo stabilimento industriale ad
Arnad, alla società Perino Marmi il lotto dell'edificio PAC di
Aosta, alla società Core Informatica sempre una parte dell'ex
Zincocelere di Pont-Saint-Martin, all'impresa Angelini un lotto del
fabbricato ex Saint-Ours a Villeneuve.
Considerato che nel corso del 2011 si è avuto anche un
fallimento, quello dell'impresa Brilla, la risoluzione di contratto
di locazione di Xerox, di cui accennavo prima, e le difficoltà di
Ribes e Verrès S.p.A., che abbiamo discusso ultimamente in
Consiglio...tenuto conto che permane una situazione di difficoltà
economica, anche per il 2011, c'è una perdita leggermente superiore
a quella del 2010.
La considerevole entità delle spese sostenute per gli immobili
risponde all'esigenza di rimediare all'usura del tempo, di
adeguarli e di metterli a norma soprattutto, perché tante di queste
strutture non lo erano e si è dovuti intervenire per i nuovi
insediamenti, di conseguenza ci sono stati investimenti importanti.
In altri casi c'è stato un investimento di adeguamento alla
normativa ambientale: alcuni tetti che erano ancora in eternit,
nuovi impianti elettrici per quanto riguarda Hône e la
realizzazione di impianti fotovoltaici nello stabilimento di
Champagne: essendo lo stesso ben esposto, si è avuta l'idea di
utilizzare al meglio la superficie con un investimento privato
sulla struttura, che comincia ad essere interessante sotto il
profilo della resa e del risparmio energetico: si tratta, come
sapete, della Grivel, che si è spostata a Champagne e che va molto
bene. Sono state quindi previste una serie di impermeabilizzazioni
delle varie strutture, poi, nell'ambito dell'attività di Valle
d'Aoste Structure, va ricordata la gestione della
pépinière
d'entreprises
, supporto all'avvio di nuove attività produttive
e al perseguimento dell'obiettivo generale e dello sviluppo di una
certa cultura imprenditoriale. Oltre alle azioni generali di
animazione territoriale con conferenze sull'innovazione, sulla
creazione e la gestione delle imprese, al 31 dicembre 2010
risultano insediate sei imprese nella sede di Pont-Saint-Martin e
dodici in quella di Aosta. Infine va posta una certa attenzione
sulla situazione occupazionale delle imprese presenti negli
immobili gestiti da Vallée d'Aoste Structure, dato che
l'occupazione è la principale preoccupazione, e costituisce il vero
valore aggiunto dell'attività svolta.
A conferma che il sistema occupazionale valdostano registra, pur
in questo periodo di crisi generale, una sostanziale tenuta, i dati
indicano che la forza lavoro occupata negli immobili che Vallée
d'Aoste Structure concede in locazione è stata nel 2010 di 1.367
dipendenti operanti in 36 imprese, oltre a 1.050 dipendenti della
Cogne Acciai Speciali, e 111 addetti operanti nelle imprese
insediate nella
pépinière
. Questo è un dato che fa capire
qual è l'importanza di tale intervento e di come sia necessario
seguirlo con la massima attenzione. Naturalmente monitoriamo con
particolare preoccupazione quello che sta avvenendo a livello
occupazionale, le difficoltà economiche non aiutano certamente
l'occupazione di spazi; comunque abbiamo delle richieste, si sta
lavorando anche alla soluzione di alcune problematiche annose come
la situazione di Châtillon e di Verrès, quindi credo che il lavoro
svolto da Vallée d'Aoste Structure sia comunque un lavoro
importante. Ringraziamo pertanto la società e tutte le maestranze
per quello che è stato fatto in questi anni. Grazie.
Presidente -
La parola al Vicepresidente Chatrian.
Chatrian (ALPE) -
Grazie Presidente.
Qualche considerazione sulla relazione che la società ci ha
fornito. Lo scorso anno avevamo chiesto al Presidente se si poteva
affrontare la discussione prima, al mese di luglio; domandiamo che
il prossimo anno, se possibile, si anticipi l'esame di tale
documento, di modo che non accada quello che si sta verificando in
questo momento: si discutono dati del 2010 a fine 2011. Mi ricordo
che l'anno scorso avevamo affrontato lo stesso tema; questo è un
dettaglio operativo più che altro.
Qualche considerazione. Da mettere come punto di forza in un
momento di difficoltà, il dato più importante è quello che
l'occupazione nonostante tutto tiene. I dati che forniva prima il
Presidente ci dicono che i lavoratori di tutto l'indotto delle 36
aziende della Cogne sono circa 2.500, nel 2009 erano circa 2.500 e
nel 2008 circa 2.600; questo è l'ordine di grandezza di cosa stiamo
discutendo. Oltre al fatto che l'occupazione tiene, che, a mio
avviso, è il dato più rilevante, l'altro aspetto - e che diverse
volte ci siamo detti in questi anni - è che la totalità degli
immobili è locata con contratti di lunga durata, nei quali la
società è subentrata alla Regione. Rimane quindi la difficoltà di
abbattere o di ridurre le perdite di esercizio rispetto ai
contratti che le società hanno con Vallée d'Aoste Structure, che
non possono nel breve abbattere questo delta.
Vorrei fermarmi sull'argomento n. 7: "Programmi per gli immobili
non locati". Capisco perfettamente che la difficoltà è totale in un
momento di crisi, ma la stessa scheda ci è stata presentata l'anno
scorso...è la stessa di quest'anno, gli stessi edifici vuoti
ricalcano il 2009. Ci sembra un po' la chiave forse più delicata,
più difficile da mettere in campo in questo momento: come poter
riempire i locali di proprietà che ad oggi sono ancora sfitti. Più
volte in quest'aula negli ultimi due anni abbiamo affrontato
l'argomento Tecdis di Châtillon, per fare un esempio, per valutare
le azioni da mettere in campo soprattutto come società, visto che
più volte si è detto che è la società che deve cercare di mettere
in campo azioni atte ad occupare lo stabile. Capiamo perfettamente
le difficoltà, potremmo discutere per una giornata intera delle
difficoltà ad utilizzare fabbricati ad oggi sfitti. Penso che non
sarebbe male il prossimo anno, oltre a ridurre la perdita di
esercizio, come è stato fatto, mettere in campo delle azioni che
vadano in quella direzione, e non soffermarci solo a discutere di
ordinaria amministrazione, anche se importante, ma non sufficiente
in questo momento. È curioso anche il dato, che non conoscevo,
sulla ricaduta dei residenti in Valle d'Aosta: su 1.400 lavoratori
solo la metà risiede in Valle come indotto, tralasciando l'indotto
principale, che è quello della Cogne. Termino dicendo che, a mio
avviso, proprio in relazione alla scheda n. 7, le azioni da mettere
in campo devono essere attuate non solo al più presto, ma essere
anche più aggressive di quelle che in questo momento si stanno
facendo. Grazie.
Presidente -
La parola al Consigliere Donzel.
Donzel (PD) -
Grazie Presidente.
Prendiamo atto di questa relazione, che sebbene presenti alcune
criticità ancora nel rapporto fra entrate e uscite...dobbiamo
rilevare che ancora di più rispetto agli altri anni non è tanto lì
che si punta la nostra attenzione. Se qualche anno fa eravamo stati
forse incisivi - l'Assessore Pastoret aveva risposto anche a delle
critiche rispetto a questo tipo di gestione -, cercando di ottenere
un miglioramento che va sempre auspicato, è questa l'occasione per
rivalutare l'importanza di questo patrimonio affidato a Vallée
d'Aoste Structure, patrimonio indispensabile per il lavoro della
Valle d'Aosta. Quello che continuiamo a chiedere è la massima
valorizzazione di questo patrimonio, perché come si può apprendere
dalla relazione, l'interessante è che, quando ci sono delle
dismissioni, esse vadano dirette ad aziende che stanno operando;
questo quasi ci fa piacere, perché è un soggetto privato che
acquisisce una proprietà per produrre. Il nostro intento quindi è
quello di ribadire l'importanza che tali strutture siano mantenute
e adibite ad attività industriali con tutta l'evoluzione che questo
termine ha oggi: quando diciamo "industriali", non ci riferiamo
solo agli stabilimenti come la Cogne, ma ad impianti caratterizzati
da moderne tecnologie e magari a più basso tasso di utilizzo delle
persone. L'auspicio che facciamo è che si continui a lavorare in
questa direzione, così come abbiamo apprezzato che in alcuni casi
di difficoltà da parte delle società - penso al caso di Gignod - si
siano fatti degli sforzi per ridurre e rimodellare questi affitti
gestendo in modo diverso gli spazi: ecco questo ci fa capire
l'importanza che può avere ancora oggi tale tipo di struttura.
Naturalmente l'invito - qui condivido quanto dice il collega - è di
sfruttarli appieno tutti, quindi non è solo per la relazione Vallée
d'Aoste Structure, ma in generale...per riuscire a trovare
soluzioni affinché aree come quelle della Tecdis tornino a vedere
la presenza dei lavoratori. Grazie.
Presidente -
Se non vi sono altri interventi, il
Consiglio prende atto della relazione.
Il Consiglio
Premesso che:
- la legge regionale 18 giugno 2004, n. 10 recante
"Interventi per il patrimonio immobiliare regionale destinato ad
attività produttive e commerciali" prevede, all'articolo 4, comma
2, la presentazione annuale da parte del Presidente della Regione
di una relazione sulle attività della società a cui
l'Amministrazione regionale ha conferito i beni facenti parte del
patrimonio immobiliare regionale destinato ad attività produttive e
industriali e sull'attuazione degli eventuali programmi di
dismissione dei beni in argomento;
- il Presidente della Regione ha presentato al Consiglio
regionale l'allegata relazione, ai sensi dell'articolo 4, comma 2,
della legge regionale 18 giugno 2004, n. 10.
Prende atto
della relazione stessa.
Allegato
(omissis)
