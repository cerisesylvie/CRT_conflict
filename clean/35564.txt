Classificazione
SPORT E TEMPO LIBERO



Oggetto del Consiglio n. 59 del 25 luglio 2013 - Resoconto
OGGETTO N. 59/XIV - Interpellanza: "Intendimenti in merito
alla regolamentazione dell'attività dell'elibike".
Presidente
- Ha chiesto la parola per l'illustrazione il
Consigliere Segretario Roscio, ne ha la facoltà.
Roscio (ALPE)
- Grazie Presidente.
Buongiorno a tutti, vorrei fare una piccola introduzione per
spiegare di cosa stiamo parlando. Innanzitutto quest'interpellanza
prende spunto da una notizia apparsa su alcuni quotidiani locali,
dove si parla appunto dell'attività dell'elibike in termini di
emozioni forti e spiega che l'obiettivo è di regalarsi discese in
free-ride partendo dalle vette in sella ad una bici dopo averle
raggiunte con un elicottero. Ecco, quest'attività prevede appunto
di salire su un elicottero con un mezzo che ha poco a che vedere
con una normale bicicletta da cicloturismo, ma che ha più a che
vedere con una moto da cross...di arrivare per mezzo di un
elicottero in cima ad una vetta e da lì scendere facendo evoluzioni
più o meno acrobatiche. Ecco, l'idea appare inopportuna, nel senso
che dà un'idea generalizzata della montagna vista nella sua
globalità come un parco giochi, un luogo di divertimenti ed è ben
diverso rispetto ad un'attività che può essere fatta su comprensori
sciistici che d'estate vengono utilizzati appunto come parchi per
queste discese, perché l'attività fatta con l'elicottero prevede di
salire su montagne dove spesso non ci sono neanche i sentieri e
quindi di scendere appunto su un terreno, che è per sua natura
estremamente fragile. In più la condotta di guida fatta in questa
maniera, appunto il free-ride..."free-ride" vuol dire "cavalcata
libera" e prevede derapate, salti, evoluzioni. Comporta
inevitabilmente l'asportazione di una parte di suolo, che è la
parte superficiale. Questo, oltre ad essere una cosa deplorevole,
nel senso che uno può dire: "io non voglio che la montagna diventi
un parco giochi", crea un danno effettivo all'ambiente alpino,
perché in montagna tutti sanno che il suolo è molto limitato, che
le specie alpine sia vegetali, sia anche animali risiedono in uno
strato molto sottile e hanno una capacità vitale ridotta a pochi
mesi all'anno proprio in virtù della lunga durata
dell'inverno...quindi andare ad aggravare - seppure con un'attività
che resterà sempre sicuramente di nicchia, non sarà una cosa che si
potrà estendere ad ampio raggio - crea un danno a quello che invece
dovrebbe essere un patrimonio da tutelare.
Proprio per il fatto che è un'attività molto diversa rispetto
invece ad attività come possono essere quelle del cicloturismo e
che, tra l'altro, si praticano in maniera completamente diversa,
con mezzi completamente diversi e che hanno un codice di guida che
è stato anche pubblicato. Per esempio, ci sono delle pubblicazioni
del CAI che prevedono proprio tutta una serie di accorgimenti per
evitare di consumare il suolo, di rovinare i sentieri e quindi
fanno di due attività che ad un profano potrebbero sembrare molto
simili...fanno due attività profondamente diverse. Ecco, per questo
motivo, siccome ho riscontrato su un sito valdostano, il sito è
"bikevalledaosta.it", un volantino che prevede proprio l'offerta di
pacchetti con annesso il soggiorno, ma anche volo più discese,
proprio per le considerazioni che ho fatto prima, cioè che questa
cosa si svolge su un terreno particolarmente delicato, l'attività
di free-ride invece è un'attività piuttosto aggressiva, e
soprattutto ricordando anche che esiste una legge regionale che
disciplina le attività di volo con il fine della tutela ambientale,
(c'è scritto nel titolo) quindi per questo il Consigliere Bertin ed
io vorremmo sapere innanzitutto se questa cosa che è uscita sul
giornale corrisponde al vero, oppure se è stata solo un'uscita
giornalistica. Vorremmo anche sapere quali intendimenti vi sono da
parte della Giunta proprio sull'utilizzo della montagna in senso
generale anche a fini ludici, cioè se è una cosa che si intende
estendere alla montagna
n'importe où
, oppure se è una cosa
che va limitata solo, per esempio, ai comprensori turistici. Nel
caso in cui la risposta sia positiva, vorremmo sapere quali zone
sono interessate da queste attività, se vi sono delle limitazioni
previste e la regolamentazione di quest'iniziativa. Grazie.
Presidente
- Grazie. Ha chiesto la parola l'Assessore
Marguerettaz per la risposta da parte del Governo, ne ha la
facoltà.
Marguerettaz (UV)
- Sì, grazie Presidente.
Si porta all'attenzione del Consiglio sicuramente un argomento
che è importante e che ha tutta una serie di giusti equilibri da
perseguire. Nel momento in cui mi si fa la prima domanda:
"se i
fatti riportati nell'articolo citato corrispondono al vero"
, se
l'avete trovato, ovviamente è vera, ma un conto è ritrovare un
documento, un conto è coinvolgere l'Amministrazione. Non è
ovviamente una pubblicazione che è stata fatta dalla pubblica
amministrazione, dall'Assessorato, è una pubblicazione ed è un
comunicato che è stato fatto da un soggetto terzo. Ai fini pratici
né all'Assessorato del turismo, né all'Assessorato dell'ambiente -
in quanto la risposta e le valutazioni sono state fatte a quattro
mani, non risultano vi siano state delle autorizzazioni al volo per
escursioni di questo tipo. Quindi, al di là di quello che è stato
pubblicato, ad oggi non credo che quest'attività si sia mai
realizzata, anche perché il collega Roscio ha ricordato che c'è una
legge e che questa legge prevede delle autorizzazioni specifiche,
per cui, quando mi si chiede quali sono gli indirizzi della Giunta
regionale in tema di utilizzo della montagna a fini ludici, non c'è
nessun indirizzo se non il rispetto della legge, ossia il decreto
legislativo nazionale, il decreto legislativo del 1° febbraio 2006,
e la legge regionale 15 del 1988 (limitazioni sulla quota di
decollo e atterraggio, nonché sul sorvolo). La legge regionale non
contiene un divieto esplicito alla pratica dell'elibike (l'articolo
2, comma 1, recita:
"nelle zone non interessate dal divieto
generale di cui al primo comma dell'articolo 1, sono autorizzabili
attività di volo con atterraggi e decolli nell'ambito dei
comprensori individuati e descritti nell'allegato A della presente
legge"
). Vero è che l'allegato A alla legge è stato messo a
punto e modificato negli anni con riferimento esclusivo alla
pratica dell'eliski. Ad oggi quindi questo è il nostro quadro di
riferimento.
Qualora vi siano delle esigenze così come ci sono state
rappresentate, il percorso sarà quello di mettere attorno ad un
tavolo nell'ambito della conferenza dei servizi tutti i vari
soggetti, per cui sicuramente concordo con il collega Roscio: la
montagna non dev'essere ridotta ad un parco giochi, sicuramente
vanno limitate quelle attività che sono particolarmente invasive e
che possono procurare dei danni al nostro ambiente montano. Ma sono
altresì della posizione che delle eventuali opportunità gestite e
ricondotte a delle attività sostenibili debbano essere utilizzate:
bisogna ovviamente utilizzare il buon senso. Io credo sia bene
evitare un approccio ideologico, bisogna utilizzare il buon senso:
abbiamo una normativa in merito che è una normativa particolarmente
corretta. Non si sono ad oggi verificati abusi, abbiamo una
situazione molto interessante, l'eliski dà da vivere a delle
comunità che oggi potrebbero essere tagliate fuori - guardo la
collega Morelli, che è particolarmente attenta -, la comunità di
Valgrisenche è una comunità dove l'eliski rappresenta una
risorsa.
Presidente
- Grazie. Ha chiesto la parola il Consigliere
Segretario Roscio per la replica, ne ha la facoltà.
Roscio (ALPE)
- Grazie Assessore per la sua risposta,
anche se ho colto una certa contraddizione, nel senso che
all'inizio lei mi dice che, se abbiamo trovato la notizia, allora è
vero, quindi vuol dire che l'attività si pratica. Mi dice però poi
che nessuna autorizzazione è stata data, quindi l'attività non si
pratica, quindi, si pratica o non si pratica quest'attività?
Perché, per praticarsi, quest'attività dovrebbe essere autorizzata
appunto secondo quello che dice la legge...
(interruzione dell'Assessore Marguerettaz, fuori
microfono)
...quindi è vero il documento, ma riporta una notizia
falsa...
(nuova interruzione dell'Assessore Marguerettaz, fuori
microfono)
...una cosa che non viene fatta...quindi, da questo punto di
vista, siamo soddisfatti, anche perché il mio approccio mi sembrava
che non fosse ideologico, semplicemente si faceva un rilievo
dicendo: quest'attività potrebbe fare dei danni e un danno è una
cosa oggettiva, non ideologica. Il fatto quindi che attualmente non
vi sia un'autorizzazione non può che darmi soddisfazione, mi dà
soddisfazione anche la sua affermazione secondo cui, qualora vi
fosse un'esigenza di praticare quest'iniziativa, bisognerebbe
organizzare una conferenza di servizi per andare a valutare e
regolamentare. Ecco, forse è proprio questo quello che manca, nel
senso che lei parla di sostenibilità e di buon senso, purtroppo,
sostenibilità e buon senso hanno delle accezioni che può darsi
secondo il significato che dà lei a queste parole...non mi trova
completamente d'accordo su queste cose, quindi, a mio parere, più
che sostenibilità e buon senso bisognerebbe cercare di fare una
regolamentazione complessiva, che ad oggi in Valle d'Aosta manca
soprattutto per attività di ciclo-escursionismo, sul modello mi
viene in mente di altre Regioni...senza andare troppo lontano come,
per esempio, la Regione Piemonte, che ha fatto proprio una
normativa ad hoc per regolamentare l'accesso ai sentieri ad
attività umane che possono anche andare in contrasto tra di loro
quando vengono praticate sullo stesso sentiero e negli stessi
momenti, mi viene in mente il turismo equestre o il turismo da
bicicletta. Questa cosa qui quindi forse andrebbe vista,
approfondita ed eventualmente regolamentata al più presto dalla
Regione Valle d'Aosta.
Sull'eliski forse non è qui il caso di approfondire, ma
ritorneremo, nel senso che è un'attività che è prevista dalla
legge, che viene regolamentata, non sempre sono d'accordo sul fatto
che porti benessere alle comunità e non sempre sono d'accordo sul
fatto che, nonostante vi sia una regolamentazione, quest'attività
venga fatta nel rispetto puntuale di tutta la regolamentazione, ma
su questa cosa qua torneremo e avremo modo di discuterne.
Grazie.
Presidente
- Grazie. Punto 43 all'ordine del giorno.
