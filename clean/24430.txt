Classificazione
SANITÀ VETERINARIA E ZOOTECNIA
Zootecnia



Oggetto del Consiglio n. 3353 del 5 marzo 2008 - Resoconto
OGGETTO N. 3353/XII - Interrogazione: "Modalità di marcatura
di ovini e caprini".
Interrogazione
Vista la delibera di Giunta n. 195 del 1° febbraio scorso,
con la quale si approvano "... le modalità di marcatura degli
animali della specie ovina e caprina, allevati nel territorio della
Regione Autonoma Valle d'Aosta, a partire dall'anno 2008";
Atteso che, in virtù della L.R. n. 17 del 26 marzo 1993
("Istituzione dell'anagrafe regionale del bestiame e delle aziende
di allevamento"), l'identificazione di cui trattasi è svolta a cura
dell'AREV, in osservanza al regolamento n. 5 del 28-04-1998 e del
regolamento CE n. 21/2004;
Osservato che, ai sensi dell'articolo 3, c. 1 del regolamento
sopra citato, l'identificazione doveva avvenire "mediante
l'apposizione della marca auricolare di tipo metallico...
unitamente al transponder inserito in bolo ruminale secondo quanto
specificato nel progetto di identificazione elettronica (IDEA)
approvato in sede comunitaria";
Considerato che, nei confronti del transponder elettronico
inserito nel bolo ruminale degli animali, sembrano essersi
verificate numerose proteste e sollevazioni degli allevatori,
confermate peraltro dalle risposte raccolte dal sondaggio
effettuato dall'AREV richiamato in delibera;
Osservato peraltro che l'obbligo di identificazione con il
transponder inserito nel bolo alimentare, in precedenza imposto dal
regolamento 5/1998, fu il frutto di una volontaria scelta di alcune
Regioni italiane, piuttosto che l'effetto di un dovere giuridico
determinato dalla legislazione nazionale o europea;
il sottoscritto Consigliere regionale
Interroga
l'Assessore competente per conoscere:
1) quali furono i presupposti e le ragioni per quali si
decise di conservare fino ad oggi tale sistema di identificazione
(transponder nel bolo ruminale), soprattutto per le specie ovine e
caprine, per le quali si verificarono numerose
controindicazioni;
2) se l'adozione del trasnsponder inserito nell'orecchio
dell'animale sia, a giudizio degli esperti, ritenuta meno efficace
o sicura.
F.to: Bortot
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- Parliamo di identificazione di
ovicaprini e cercherò di rispondere al collega Bortot, che
ultimamente è molto sensibile al settore perché si preoccupa a
ragione delle ricadute dell'applicazione delle norme che devono
essere applicate anche per questo settore. Quando si avvicinano le
scadenze elettorali, il bolo endoruminale diventa "à la page", lo
abbiamo visto nel 2003 e anche adesso, naturalmente questo è
normale. Il problema del bolo endoruminale è un problema che nel
settore è percepito, sicuramente è un argomento che è stato oggetto
di attenzione e anche ha permesso in questi anni di portare delle
risposte secondo le aspettative degli allevatori. Credo che questo
sia stato nell'ambiente recepito positivamente, difatti, in
occasione dell'ultima assemblea della sezione ovicaprina dell'AREV,
è stata considerata positivamente l'applicazione di alcune
modifiche nei confronti di questo tipo di identificazione.
L'oggetto dell'interrogazione riguarda:
"quali furono i
presupposti e le ragioni per le quali si decise di conservare fino
ad oggi tale sistema di identificazione ("transponder" nel bolo
ruminale), soprattutto per le specie ovine e caprine, per le quali
si verificarono numerose controindicazioni"
, qui non ci sono le
virgolette, ma sarebbe da verificare se è un errore di stampa. Le
controindicazioni verificate a seguito dell'utilizzo del bolo
endoruminale, contenente "transponder", sono state riscontrate in
pochi casi e solo durante la fase di introduzione del bolo stesso.
In genere le problematiche emergevano per la scarsa manualità degli
operatori, che in alcuni casi hanno provocato ferite nella cavità
vocale degli animali, l'invito è a parlarne anche domenica a
Roisan. Le controindicazioni segnalate dopo l'inoculazione del bolo
non hanno avuto riscontro anche a seguito di ampia ricerca
effettuata dai veterinari dell'Igiene alimenti d'origine animale
dell'USL negli anni 2001-2002-2003 sugli animali macellati e si
presume piuttosto che tali fenomeni segnalati fossero ascritti a
parassitosi o altre problematiche sanitarie. Da considerare che
negli anni sono stati identificati circa 12mila ovicaprini, molto
probabilmente vi era una sensibilità particolare di alcuni
allevatori che, associata alle problematiche sanitarie degli
animali come sopra evidenziato, rifiutavano a priori questo sistema
di identificazione. La marcatura con bolo endoruminale, considerata
di fatto un sistema indelebile di identificazione, presenta molti
vantaggi rispetto ad altri sistemi ed è stato difatti il motivo di
tale scelta da parte di quasi tutti i Paesi partecipanti al
Progetto "Idea". Finora quindi si è ritenuto di continuare con
questo metodo di identificazione per mantenere integro, sicuro e
tracciabile il nostro collaudato sistema di Anagrafe regionale del
bestiame. Ai sensi dell'articolo 9 del regolamento CE 21/2004 del
17 dicembre 2004, è previsto che a partire dal 1° gennaio 2008
l'identificazione elettronica sia obbligatoria per tutti gli
animali e vi è la possibilità di prevedere la scelta
dell'identificazione con "transponder" inserito in marca
auricolare, oltre a quella del bolo endoruminale; attenzione alle
date quindi! Se l'adozione del "transponder" inserito nell'orecchio
dell'animale sia a giudizio degli esperti ritenuta meno efficace o
sicura, questa è la seconda domanda, possiamo dire che la marcatura
con "transponder" inserito nella marca auricolare nella specie
ovicaprina presenta gli stessi inconvenienti ascrivibili
all'utilizzo della marca stessa. Il numero di perdite del
"transponder" dall'orecchio, dovute al movimento dei capi durante
l'intera carriera... i risultati di affidabilità sono inferiori al
sistema attuale. L'individuazione di sistemi alternativi alla marca
auricolare e al tatuaggio è stato infatti il motivo del
finanziamento da parte della Commissione europea del Progetto
"Idea", comunque attualmente vi è la possibilità da parte degli
allevatori di scegliere per la doppia identificazione o l'uno, o
l'altro dei sistemi. Questo dipende dal tipo di gestione degli
animali stessi, perché se sono animali che per il sistema di
gestione rischiano di perdere troppo spesso la marca applicata
all'orecchio, l'allevatore può fare una scelta di un certo tipo,
altrimenti può scegliere, se si tratta di animali stabulati e non
in condizioni di perdere facilmente il "trasponder" applicato
all'orecchio... in questo caso fanno la scelta di tipo diverso. Vi
è quindi la massima possibilità di scelta da parte dei soggetti
interessati, comunque nella riunione con gli allevatori tutto
questo è stato descritto in maniera dettagliata e questo è
importante dirlo loro potranno scegliere fra le 2 opzioni.
Président
- La parole au Conseiller Bortot.
Bortot (Arc-VA)
- Non ho capito il riferimento
elettorale. Sì, c'è una campagna elettorale, tutti noi vogliamo
essere rieletti...
Isabellon
(fuori microfono)
- ... basta dire le
cose giuste...
Bortot (Arc-VA)
- ... dipende come ci si approccia ai
problemi: se è strumentale in funzione della campagna elettorale,
allora si riesumano pratiche bocciate in anni passati e potrei
rispondere nella stessa maniera; se invece si approcciano i
problemi con serietà, forse le persone che si occupano di tali
problemi, indipendentemente che siedano o meno in questo Consiglio,
continueranno a farlo e saranno i prossimi mesi a deciderlo. Ho
avuto la netta impressione che lei non abbia voluto rispondermi
fino in fondo, perché non siamo riusciti - sa che di agricoltura me
ne occupo con altre persone che conoscono meglio di me - a capire
l'introduzione di questo tipo di verifiche di controllo, perché, da
una documentazione consegnatami, lei era anche nel Consiglio di
amministrazione dell'AREV, si parlava dell'identificazione con il
bolo endoruminale... è mortale se posato male; lei questo lo ha
riconosciuto è dovuto ad una mancanza di professionalità. Quello
che non si capisce è perché le persone proprietarie di questi
animali non abbiano potuto fare delle verifiche tipo autopsie per
conto proprio, se la mortalità degli animali era dovuta a quanto ha
detto lei ufficialmente o alla motivazione di come è stato posato
il bolo endoruminale. Si parlava di volere certezze sulla causa
della morte, c'era un problema anche dell'utilizzo della marca
auricolare in plastica che, oltre a strappare le orecchie, provoca
infezioni e si era parlato del tatuaggio all'orecchio che sembra
per i piccoli animali appena nati fosse la cosa migliore. Erano
state sollevate una serie di problemi, era stata fatta anche una
petizione con una raccolta non indifferente di firme; il fatto è
che - lei non c'era, però si dovrebbe avere il coraggio di fare
qualche autocritica - a noi risulta che l'UE all'epoca su questo
progetto aveva stanziato per la Valle 1,5 milioni di lire, che sono
stati utilizzati oppure sono stati stornati per comprare degli
immobili e non per portare a termine l'esperimento. Adesso si vuole
tornare, senza fare autocritica rispetto a questa problematica,
quindi, per quanto ci riguarda, staremo attenti; non riusciamo a
capire perché si vuol tornare sull'argomento, non so se serve per
"foraggiare" delle clientele...
(interruzione dell'Assessore Isabellon, fuori
microfono)
... sì, Assessore, se vuole le do tutta la documentazione. Io,
perché non vorrei che la prendesse male, peso grosso modo come una
capra, se mi infilassero un tubo di un etto nello stomaco non so se
sarei molto contento, solo per individuare non si sa bene cosa e
chi ci sta dietro e perché all'AREV bisogna dare a tutti i costi
del lavoro e un ruolo. Su questo argomento quindi, se poi lei mi
vuole dare la risposta, mi fa un piacere, staremo attenti e
controlleremo se è cambiata la posizione da parte degli allevatori
rispetto a tale problema in questi anni o se è diventata
un'invenzione per reperire dei denari, per dare del lavoro non si
sa bene a chi e, se ci sarà dell'opposizione su questo argomento,
ci torneremo sopra nelle prossime adunanze consiliari.
