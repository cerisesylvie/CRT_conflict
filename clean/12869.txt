Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3825 del 21 ottobre 1992 - Resoconto
OGGETTO N. 3825/IX Costituzione di parte civile della Regione
nel procedimento penale presso il Tribunale di Aosta fissato per
l'udienza dell'11 novembre 1992.
(Reiezione di
mozione)
Presidente
Do lettura della mozione presentata dai
consiglieri Riccarand, Ricco e Milanesio, iscritta al punto 47
dell'ordine del giorno.
Mozione L'11 novembre 1992 si svolgerà, presso il Tribunale
di Aosta, il processo nei confronti di Giuliano Follioley, Vittorio
Garda e Augusto Rollandin. Follioley, Garda e Rollandin sono
accusati di turbativa d'asta in relazione all'appalto per la
bonifica della discarica di Quart, a Rollandin è contestato inoltre
l'abuso d'ufficio.
La Regione Valle d'Aosta compare nel procedimento come parte
lesa in quanto, osserva il Pubblico Ministero, la condotta degli
imputati avrebbe provocato "un danno all'Amministrazione regionale
della Valle d'Aosta, in quanto lesiva del prestigio,
dell'oculatezza e della credibilità dell'Amministrazione
regionale".
Sussistendo un potenziale danno per l'Amministrazione regionale
appare doveroso che la Regione provveda a tutelare i propri
interessi costituendosi come parte civile nel procedimento
giudiziario, come del resto è prassi consolidata delle Giunte
regionali che si sono fino ad oggi succedute.
Tutto ciò premesso,
il Consiglio regionale della Valle d'Aosta
impegna
la Giunta regionale ad assumere i provvedimenti necessari per la
costituzione della Regione come parte civile nel procedimento
penale citato in premessa.
Presidente
Il Consigliere Riccarand ha chiesto di
poter illustrare la mozione; ne ha facoltà.
Riccarand (VA)
Dapprima con una interpellanza che
aveva dato un risultato interlocutorio e poi con questa mozione che
è stata firmata congiuntamente anche dai Gruppi della DC e del PSI,
il nostro Gruppo ha chiesto che la Giunta regionale e la Regione
Valle d'Aosta si costituiscano formalmente come parte civile nel
procedimento penale a carico di Follioley, Garda e del Consigliere
Rollandin.
Il motivo di questa richiesta è molto semplice e chiaro. Noi
eravamo ormai alla vigilia del processo, ma la Giunta regionale non
aveva ancora preso una decisione che ci sembrava inevitabile e
soprattutto doverosa.
Il procedimento penale di cui stiamo parlando è infatti una cosa
estremamente seria e delicata. Ai tre imputati è contestato il
reato di turbativa d'asta, relativamente all'appalto fatto dalla
Regione nel giugno del 1988 per la bonifica della discarica di
Quart.
All'ex Presidente della Giunta regionale è inoltre contestato
anche il reato di abuso d'ufficio, cioè di aver utilizzato la
propria carica per portare a buon esito l'aggiudicazione di un
appalto, le cui modalità di affidamento - secondo i giudici - sono
state truccate nel corso della gara.
Pertanto, qui non ci troviamo di fronte ad un avviso di
garanzia, come è già stato ricordato questa mattina, ma ad un
rinvio a giudizio che ha un significato molto preciso, perché due
giudici hanno svolto un'inchiesta su un determinato episodio e si
sono espressi in un modo molto preciso: il giudice che ha svolto le
indagini (pubblico ministero) ha formulato un'accusa, poi un altro
giudice, quello per le indagini preliminari, ha esaminato la
richiesta del pubblico ministero e, sentite le parti in causa, ha
ritenuto che ci fossero gli elementi per procedere con un normale
rinvio a giudizio.
Ecco quindi che non ci troviamo di fronte ad un'indagine
generica, come quella rappresentata da un avviso di garanzia, ma ci
troviamo di fronte ad un rinvio a giudizio sulla base di
convinzioni di responsabilità o di elementi individuati da due
giudici.
Nel procedimento la Regione appare come parte offesa, cioè come
parte danneggiata dal comportamento delle persone rinviate a
giudizio, perché, come è detto molto chiaramente nell'ordinanza di
rinvio a giudizio, quel comportamento avrebbe provocato un grave
danno al prestigio, all'oculatezza, alla credibilità ed
all'imparzialità dell'Amministrazione regionale.
Di tutto ciò gli uffici giudiziari del Tribunale di Aosta hanno
informato la Regione con atti ufficiali parecchi mesi fa. Ciò
nonostante - si era ormai a ridosso della data del processo,
fissata fin dal mese di marzo - la Giunta non aveva ancora
provveduto a costituirsi come parte civile a tutela degli interessi
complessivi danneggiati dell'Amministrazione regionale.
La mancata costituzione da parte della Regione sarebbe stata un
atto irresponsabile non solo da parte della Giunta, che
evidentemente ha delle responsabilità e dei compiti, ma sarebbe
stata un atto irresponsabile anche da parte di tutto il Consiglio,
che ha il compito di controllare e vigilare su quello che fa o non
fa l'esecutivo. Questo è un compito del Consiglio, quindi era
doveroso da parte nostra intervenire in una situazione in cui era
evidente la difficoltà della Giunta nell'assumere una
decisione.
Adesso la Giunta regionale, come ci è stato comunicato dal
Presidente, ha deciso di provvedere alla costituzione di parte
civile. Noi riteniamo che questa scelta sia positiva ed opportuna,
per cui diciamo che sotto questo aspetto formale le cose si stanno
aggiustando.
Come ho già detto sia pur rapidamente nel mio precedente
intervento, non siamo però d'accordo sul comportamento e sulle
scelte della Giunta regionale e della maggioranza relativamente
agli atti conseguenti, cioè alle coerenze che ci devono essere tra
la costituzione di parte civile, quindi l'azione di tutela degli
interessi della regione, ed i conseguenti comportamenti che ne
devono derivare.
Se la Regione è parte danneggiata e lesa dai comportamenti di
Follioley, di Garda e del Consigliere Rollandin, nello stesso tempo
non può mantenere nei confronti di queste persone un atteggiamento
come quello tenuto in questi mesi.
Ho già detto prima che è completamente contraddittorio che da
una parte ci sia una lite di fatto tra l'Amministrazione regionale
e l'impresa Follioley e che nello stesso tempo l'impresa Follioley
venga indicata come impresa di fiducia - sottolineo "impresa di
fiducia" - della Regione nell'affidamento a trattativa privata di
opere ingenti, come quelle del secondo lotto dell'autostrada, che
ammontano ad una sessantina di miliardi. Qui c'è una coerenza
incomprensibile.
Altrettanto netta è l'incoerenza fra la posizione, il danno
potenziale della Regione, la costituzione di parte civile e la
presenza in Giunta di un assessore che invece è ritenuto
potenzialmente responsabile di un danno all'Amministrazione stessa.
Anche qui c'è una palese contraddizione, che mi sembra dimostrare
un'incoerenza di comportamento da parte della Giunta regionale.
Non solo, ma esistono delle leggi precise sull'incompatibilità e
sull'ineleggibilità alla carica di Consigliere. Sappiamo infatti
che una lite pendente fra una persona e l'Amministrazione regionale
è motivo di ineleggibilità, per cui non può continuare a ricoprire
una carica nella pubblica amministrazione la persona che ha una
lite pendente con quella amministrazione.
Ora, qui non solo noi abbiamo una persona che ricopre una
carica, ma addirittura una persona che ricopre una carica
nell'esecutivo, cioè nella Giunta regionale, organo che deve
sostanzialmente assumere tutte le decisioni e le iniziative più
importanti.
La realtà è che un rinvio a giudizio per questo tipo di reato
contro la pubblica amministrazione non è compatibile in nessun
modo, e non da oggi, con la carica di assessore. Noi riteniamo che
l'errore più grave sia stato commesso a giugno, quando la
situazione era già chiara, perché tutti gli elementi che noi
abbiamo oggi a disposizione erano già presenti nel momento in cui
si costituì la Giunta del Presidente Lanivi.
Allora si volle ad ogni costo inserire in Giunta l'Assessore
Rollandin e mi pare che adesso non si voglia rimediare a
quell'errore, ma si voglia mantenere una situazione insostenibile
ed incomprensibile.
Queste cose noi le avevamo dette lo scorso mese di giugno, anzi
vorrei anche ricordare che proprio la richiesta del Gruppo Verde
Alternativo di non prevedere la presenza in Giunta di Rollandin,
almeno fino a quando non si fosse chiarita positivamente la sua
vicenda giudiziaria, è stata il motivo principale per cui è stata
decisa la nostra esclusione dalla Giunta Lanivi e dall'attuale
maggioranza regionale.
La conseguenza è però che adesso, proprio per non aver voluto
seguire fin dall'inizio una linea coerente e rigorosa, questa
Giunta regionale e questa maggioranza si trovano in un mare di guai
e di contraddizioni, da cui, a mio avviso, non usciranno certo con
l'artificio dell'autosospensione, sul quale tutti ci stiamo
interrogando per capire di che si tratti. E' una cosa che non sta
in piedi, anche se c'è chi si sforza evidentemente di darle una
veste o una certa patina.
Sicuramente, a sentire il servizio fatto ieri dal TG3 della Rai,
sembrava un gran bel gesto, un dignitoso mettersi da parte per non
intralciare il corso della giustizia, una sorta di encomiabile
rinuncia ad un posto di potere in nome del supremo principio
dell'imparzialità. Questo è stato sostanzialmente il messaggio
propinato a migliaia di ascoltatori e telespettatori valdostani dai
servizi giornalistici della Rai.
Questo messaggio è completamente falso e modifica radicalmente
la realtà della situazione, perché l'autosospensione è di fatto un
inganno, è una cosa che non ha alcun significato giuridico e mira
soltanto a mantenere e conservare un assessorato, senza trarre le
logiche e dovute conseguenze dall'atto di costituzione di parte
civile da parte dell'Amministrazione regionale.
Noi riteniamo che purtroppo questa maggioranza regionale abbia
commesso un grave errore proprio nella fase della sua
costi-tuzione, proprio nei suoi passi iniziali, perché è partita
col piede sbagliato su una questione, come questa, che oggi è più
che mai all'attenzione di tutta l'opinione pubblica, perché investe
in modo preciso la grande questione morale, che oggi è evidente a
tutti.
Su questo terreno e su questi temi non si può giocare a fare
della confusione o a tentare di ingannare, cercando di non essere
rigorosi e trasparenti.
Su questo terreno la maggioranza che si è costituita a giugno ha
cercato di barare con le scelte che ha fatto. Le conseguenze le
vediamo oggi e le vedremo man mano che andremo avanti.
Io credo che non servano assolutamente i proclami ed i documenti
dei vari partiti sulla questione morale, se poi a tali documenti,
che parlano genericamente di tante cose, non seguono scelte
concrete, che dimostrino una linearità di comportamento.
Oggi, evidentemente, la questione che stiamo discutendo in
questo Consiglio ha una rilevanza centrale rispetto alla questione
morale.
Non possiamo dimostrare di essere incerti ed ambigui su questo
argomento, perché ciò significherebbe che non vogliamo affrontare
un modo diverso di fare politica che rispetti la correttezza dei
comportamenti.
L'autosospensione è un pasticcio, che a mio avviso si ritorcerà
anche contro questa maggioranza e questa Giunta; purtroppo si
ritorcerà anche complessivamente contro il Consiglio regionale,
perché, rispetto all'esterno, questa operazione da saltimbanchi
farà sì che l'opinione pubblica darà ancora una volta un giudizio
negativo sull'istituzione e dirà: "Lì dentro non si capisce più
cosa è chiaro e cosa è scuro, tutto è grigio. Non si capisce più
come stanno esattamente le cose.
Tutti i concetti sono confusi, non c'è mai certezza di diritto,
non c'è mai una posizione chiara...". Agli occhi dell'opinione
pubblica scenderemo tutti quanti di un ulteriore gradino nella
credibilità già scarsa di cui godiamo. Ecco, io credo che questo
sia un fatto negativo.
La mozione, che è stata presentata dal nostro Gruppo insieme ai
Gruppi della DC e del PSI, rimane valida nonostante l'impegno
politico della Giunta e noi crediamo che essa debba essere votata,
perché rappresenta l'impegno di tutto il Consiglio in questa
direzione e la conferma di orientamenti già emersi all'interno
della Giunta regionale ed anche perché - non nascondiamocelo - la
Giunta ieri o l'altro ieri ha deciso di assumere un impegno
politico di un certo tipo proprio perché era stata depositata una
mozione su cui il Consiglio si sarebbe dovuto esprimere.
Pertanto, noi chiediamo che la mozione sia votata, ma sappiamo
anche che, una volta votata la mozione ed una volta avviata la
costituzione di parte civile da parte della Regione, rimarrà aperto
tutto l'altro capitolo dell'autosospensione, che è un comportamento
che non sta in piedi e che noi riteniamo debba essere rivisto al
più presto, perché è insostenibile da parte di chi l'ha
proposto.
Presidente
Ci sono altri presentatori della mozione
che intendono illustrarla?
Ha chiesto la parola il Consigliere Milanesio; ne ha
facoltà.
Milanesio (PSI)
Vorrei aggiungere alcune
considerazioni a quelle già svolte molto egregiamente dal
Consigliere Riccarand ed intendo fare riferimento ad nuova
categoria del pensiero, cioè alla nuova categoria giuridica
dell'autosospensione, che si vorrebbe introdurre nell'ordinamento
regionale o, meglio, nella costituzione materiale della nostra
Regione.
Io affermo - poi cercherò di dimostrarlo - che questa
dichiarazione non ha alcun valore giuridico e non ha alcun effetto
pratico, quindi è una presa in giro.
Perché non ha nessun valore giuridico? Perché di una carica o si
è investiti o non si è investiti. Per meglio intenderci: come si
comporterebbe il Presidente della Giunta e come si comporterebbe
l'assessore autosospesosi nei confronti di una qualunque pratica
amministrativa? Chi relazionerebbe in Giunta? Chi firmerebbe la
corrispondenza, gli atti ufficiali dell'Assessorato?
Se non intervengono le dimissioni, il Presidente della Giunta
potrebbe rischiare di essere accusato di usurpazione di ufficio o
di potere, perché non può esercitare i poteri di un assessore
eletto dal Consiglio regionale su sua indicazione e che è in carica
perché non ne sono intervenute le dimissioni.
D'altro canto, l'Assessore autosospesosi - ma questa
autosospen-sione non ha alcun rilievo giuridico - continua ad
essere Assessore, quindi potrebbe incorrere in una omissione d'atti
d'ufficio, perché se è assessore, se è stato eletto dal Consiglio e
se non si è mai dimesso, tant'è che il Consiglio non ha mai preso
atto delle sue dimissioni, egli continua ad essere assessore a
tutti gli effetti.
Noi stiamo introducendo una categoria particolare, che mi
permetterei di definire "dello zombi politico", del "non assessore"
o del "non vivente".
Tutto questo è semplicemente aberrante. Può andar bene in un
film o in un romanzo dai colori variopinti, ma nella patria del
diritto non trova alcuna collocazione in nessuna legge o
regola-mento, così come non trova alcuna collocazione in alcuna
costituzione o procedura seguita fino ad oggi dagli organi elettivi
a qualunque latitudine, dal Basutoland al popolo delle omre
dell'Alaska. In effetti, noi faremmo un'opera di forte contenuto
autonomistico, perché inventeremmo una nuova categoria del pensiero
giuridico.
Io credo che il Consiglio vorrà risparmiarci questa figuraccia.
Noi siamo qui per dire quello che pensiamo e quindi chiedo al
Presidente della Giunta che mi illumini su come intenderebbe
gestire questa situazione che vede un assessore nella pienezza dei
suoi poteri, perché è stato eletto e non si è ancora dimesso. Come
si fa a fingere che egli non esista? Non è possibile. Non è
possibile praticamente e non è possibile giuridicamente. Allora che
cos'è? Torno a ripetere che è un ibrido, uno zombi politico.
Io credo che questa mattina ci sia un certo imbarazzo in
Consiglio nel discutere di queste cose. In effetti c'è un certo
imbarazzo, ce l'ho anch'io, perché non vorrei che queste prese di
posizione venissero scambiate per lotta spietata alla persona,
perché la politica è fatta anche di lotte spietate. Io credo alle
lotte politiche, ma non credo alle lotte spietate, così come non
credo alle lotte contro le persone. Eppure è proprio questo che ora
simboleggia la presente situazione per l'istituzione. Che cos'è la
democrazia, in primo luogo, se non il rispetto formale e
sostanziale delle regole del gioco? In primo luogo è questo, poi
può essere tante altre cose, ma se non c'è neanche questo, voi
capite che allora vince la legge del più forte e si torna al
diritto tribale.
Ecco, io ho l'impressione che stiamo vivendo una vicenda tribale
che nulla ha a che fare con il diritto pubblico e con tutte le
teorie che sono state elaborate sul diritto pubblico da 2500 anni a
questa parte. Questo mi preoccupa moltissimo, intanto perché
ritengo che il Consigliere Rollandin sia una persona intelligente,
con doti non comuni, e quindi non credo che meriti di fare la
figura dello zombi politico.
Questo lo dico soprattutto per lui, perché in questa Regione ne
abbiamo già viste di tutti i colori, perché ci sono state cadute e
risurrezioni politiche. Non credo che in questo caso sia successo
qualcosa di assolutamente irrimediabile, però rispettiamo le regole
del gioco. Rispettiamole perché sono fondamentali ed importanti. Ma
se questo non avviene, che sospetto può avere il cittadino, ognuno
di noi qui oggi?
Scusatemi, ma la vicenda denota una concezione proprietaria
degli incarichi di governo. Gli incarichi di governo li dà il
Consiglio, la maggioranza del Consiglio ed è al Consiglio che
devono essere rimessi, oppure non li si rimettono per niente, ma
non ci si può autosospendere, perché si tratta di una figura
assolutamente inesistente, a meno che uno abbia la presunzione di
considerarsi re, cioè in poche parole il popolo, per cui decide da
sé quello che deve fare e si autosospende. Questo vale per il
Consiglio regionale.
In questi mesi e soprattutto in quest'ultimo periodo abbiamo
sentito e sentiamo molte polemiche, che sovente possiamo leggere
anche sul giornale dell'Union Valdôtaine contro la partitocrazia,
contro la degenerazione tutta italiana o italiota della
partitocrazia, contro i bizantinismi della partitocrazia... In
effetti, se le cose stanno come stanno, è perché ci sono stati
troppi bizantinismi, c'è stata troppa partitocrazia, c'è stata una
degenerazione del costume. Ma voi credete che questo tipo di
comportamento sia lineare?
Caro Presidente Lanivi, tu sei cristiano ed evangelico. Ebbene,
se non vado errato, il Vangelo dice:
"Il vostro linguaggio sia
sì per sì e no per no"
. Io sono anche convinto che il percorso
più breve tra due punti sia una linea retta, ma oggi si va
teorizzando un percorso a zig-zag.
Io credo - l'ho già detto prima, ma insisto - che noi siamo di
fronte a due soluzioni possibili.
Una è quella di dire: "La Giunta, per le ragioni che motiverà,
decide di non costituirsi parte civile". E' una decisione che noi
contrasteremmo, forse anche duramente, con vari interventi in
Consiglio, ma alla fine ne prenderemmo atto e tutto finirebbe lì.
Certo, magari poi andremmo a spiegare alla stampa e all'opinione
pubblica perché noi ritenevamo che si dovesse fare il contrario, ma
questa sarebbe la democrazia, noi non ci indigneremmo per un
comportamento di questo tipo della Giunta regionale.
Ma quando la Giunta regionale ci viene a dire: "Abbiamo deciso
di costituirci parte civile", ma poi non fa seguire gli atti
conseguenti, voi capite bene che siamo costretti ad indignarci,
perché vuol dire che qui non c'è la linearità, la sobrietà e la
correttezza, ma non c'è neanche il buonsenso.
Non siamo qui per condurre una battaglia politica perché
crediamo che se il Consigliere Rollandin fa l'assessore la Giunta
duri e se non fa l'assessore la Giunta cada. Noi abbiamo
l'impressione che non sia questo il problema, però non possiamo
sottacere la nostra responsabilità di consiglieri nel rispettare le
regole del gioco e nel farle rispettare all'intero Consiglio ed
alla Giunta regionale.
Abbiamo già detto che, per quello che ci riguarda, non ci
stupiremmo se l'Assessore Rollandin si dimettesse e se il
Presidente della Giunta decidesse di assumere l'interim
dell'Assessorato, perché è una decisione che ricade nella sfera di
competenza della maggioranza. Certamente potrebbe essere discussa
in Consiglio, ma non scandalizzerebbe nessuno, perché rientra nella
sfera di discrezionalità del governo. Noi rispet-teremmo una scelta
di questo tipo.
Però non si mettano in imbarazzo i consiglieri, né quelli di
maggioranza né quelli di opposizione, sostenendo tesi in cui
nessuno crede, cosa che vedo dai volti imbarazzati. Non voglio
muovere attacchi a nessuno, non voglio dire che ci sono delle facce
di "palta", anzi me ne guardo bene, ma è forse giusto porre il
Consiglio in questa impasse?
Non lo so, ma secondo me non è giusto, non è utile e non è
neanche intelligente, perché alla fine del tunnel, a cui ha fatto
cenno il Consigliere Riccarand, ci sono due possibili soluzioni.
Una è quella del proscioglimento, dell'assoluzione, che noi - sia
ben chiaro - gli auguriamo. L'altra è quella della condanna ed
allora il tunnel si prolungherebbe, perché non sarebbe una condanna
definitiva.
Ma che cosa può spostare nell'opinione dei giudici il fatto che
oggi Rollandin sia o non sia assessore? Secondo me, niente, anzi
forse il discorso dell'autosospensione gli può nuocere, perché i
giudici, che di diritto se ne intendono, sanno benissimo che è una
burla.
Non ho molto altro da dire. Vorrei solo fare riferimento al
buonsenso del Consiglio, al senso di responsabilità di tutti ed
anche all'intelligenza, alle capacità ed alle doti non comuni
dell'Assessore Rollandin, che io gli riconosco. Ribadisco che non
siamo qui per muovere guerra a nessuno, ma per condurre una
battaglia politica in cui crediamo e che avremmo condotto lo stesso
anche se al posto dell'Assessore Rollandin ci fosse un altro,
perché non riteniamo corretto questo modo di procedere, anzi lo
riteniamo un po' irridente sia verso la gente, quindi verso
l'opinione pubblica, sia verso questo Consiglio.
Presidente
Ha chiesto la parola il Consigliere Ricco;
ne ha facoltà.
Ricco (DC)
Aggiungo solo poche riflessioni
all'illustrazione della mozione fatta dai colleghi.
Abbiamo presentato la mozione per sollecitare la Giunta
regionale ad adottare il provvedimento di costituzione di parte
civile presso il Tribunale di Aosta nel processo che entro breve
tempo verrà celebrato contro l'Assessore all'agricoltura, accusato
di turbativa d'asta e di abuso in atti d'ufficio.
E' vero che la costituzione di parte civile, da parte della
Giunta regionale, non è un atto obbligatorio, ma discrezionale.
Personalmente penso però che la Giunta regionale avrebbe dovuto
sentire il dovere di costituirsi parte civile per tutelare gli
interessi della Regione, probabilmente compromessi dall'operato
dell'ex Presidente della Giunta regionale.
Inoltre, poiché non siamo di fronte ad un avviso di garanzia, ma
ad un rinvio a giudizio, la Regione non può far finta di niente, ma
deve agire nei confronti di chi è stato colpito dal rinvio a
giudizio. In casi analoghi, sono state prese le misure che noi oggi
auspichiamo.
Come dicevo questa mattina, viviamo in tempi in cui noi, uomini
politici, siamo nel mirino della pubblica opinione e pertanto
dobbiamo essere sempre coerenti con noi stessi e con quello che
abbiamo detto in passato. Parlando di tempi passati, voglio
ricordare il limpido esempio dell'Assessore al turismo Borbey, il
quale, raggiunto da un man-dato di comparizione, si dimise
dall'incarico di assessore, pur sa-pendo di non aver commesso alcun
reato ed infatti fu poi assolto.
Analogo comportamento chiedo all'Assessore Rollandin, fiducioso
nella giustizia e nella sua non colpevolezza.
Presidente
Nel dichiarare aperta la discussione
generale sulla mozione, ricordo che i tempi degli interventi sono
quelli previsti dal Regolamento.
Ha chiesto la parola il Consigliere Bondaz; ne ha facoltà.
Bondaz (DC)
Io mi aspettavo che qualcuno della
maggioranza aprisse bocca, perché questo silenzio, a mio giudizio,
è colposo - non voglio dire doloso - perché il dialogo ed il
confronto in Consiglio regionale devono partire da ipotesi di
valutazione diverse.
Questo silenzio mi preoccupa e come Consigliere regionale e come
cittadino, perché dimostra che in questo Consiglio si ha paura a
parlare di certi argomenti oppure si è preoccupati di dover dire
cose non sentite e non condivise.
Per abito mentale sono abituato a pensare che quando uno è
imputato non è colpevole, perché il diritto penale italiano dà una
chiara valutazione del concetto:
"in dubio pro reo"
(nel
dubbio, a favore dell'imputato), grazie al quale l'imputato non è
condannato né assolto, ma è considerato in una specie di limbo.
Fatte queste doverose premesse, aggiungo ancora che sono rimasto
particolarmente mortificato ed anche preoccupato per il servizio
trasmesso ieri alle 14,00 dal TG3. Non era mai successo in Valle
d'Aosta e forse neanche in altri posti d'Italia.
Capisco che si è sempre amici dei potenti e che si deve avere un
certo riguardo per le istituzioni, ma non avevo mai visto condurre
un telegiornale come quello di ieri, permettendo a qualcuno di
autogestirsi un telegiornale pubblico. "Autogestione" è una parola
che ho sentito riferire molto spesso a tante cose. Comunque io sono
rimasto mortificato come cittadino e come Consigliere regionale e
sicuramente il nostro Gruppo muoverà gli opportuni passi per
evitare che cose di questo genere si abbiano più a ripetere nei
confronti di chiunque.
Molti consiglieri intervenuti prima di me si sono chiesti in
modo pertinente che cos'è l'autosospensione. Io potrei dire che
l'autoso-spensione è nata da tempo, anzi potrei addirittura
proporre l'au-torigetto, visto che qui si crea diritto
amministrativo tutti i momenti.
Come l'Assessore Rollandin, o chi per lui, si autosospende, così
il Consigliere Bondaz può dire: "Io autorigetto l'Assessore
attualmente in carica". Credo però che ciò sarebbe sciocco, perché
non avrebbe alcuna rilevanza giuridica, non dico dal punto di vista
penale, ma da quello amministrativo.
A mio giudizio, proprio per una certa coerenza con i princìpi
sempre caparbiamente sostenuti dal Presidente della Giunta ed anche
se spesso non ci siamo trovati sulla stessa posizione, sarebbe
stato preferibile seguire il princìpio della trasparenza di questa
Amministrazione, che abbiamo sentito ripetere a iosa.
Signor Presidente, dov'è qui la trasparenza? Sarei stato molto
più contento se la Giunta e l'Assessore Rollandin avessero detto:
"Poiché l'Assessore Rollandin ritiene di essere innocente in merito
a quanto è chiamato a rispondere davanti ai giudici, la Giunta
decide di tutelarlo in tutti i modi, non costituendosi parte
civile". Sarebbe stata una decisione politica contestabile e
criticabile, ma almeno sicuramente trasparente.
Ma non si può venirci a dire oggi che la Giunta si è riunita ed
ha individuato la possibilità o la volontà di costituirsi parte
civile, cosa che però, stando alle parole del Presidente, non è
ancora avvenuta, perché verrebbe fatta in un secondo momento, e si
aggiunge poi che l'Assessore Rollandin ha ritenuto di
autosospendersi.
Dopo aver sentito quanto è stato detto alla televisione, noi
avremmo gradito che l'Assessore Rollandin si sedesse tra i
consiglieri, invece lo vediamo ancora assiso nei banchi della
Giunta, perché egli ha detto, coerentemente con quello che è stato
annunciato alla televisione e con quello che è stato scritto sui
giornali, egli ha detto che si sarebbe autosospeso qualche giorno
prima del processo.
Di questo io prendo atto. E' una sua valutazione che però io non
condivido, perché non esiste l'istituto dell'autosospensione.
Tuttavia io rispetto sempre le opinioni degli altri.
Ma signor Presidente, se per caso il processo dovesse rinviato,
cosa abbastanza probabile specie nelle prime fasi del dibattimento,
che cosa farà a quel punto la Giunta? Si costituirà lo stesso parte
civile? L'Assessore si autosospenderà ugualmente oppure dirà: "Io
ho detto che mi sarei sospeso solo qualche giorno prima del
processo, ma siccome il processo è stato rinviato io non mi
sospendo più"? Queste sono domande oggettive e non hanno nulla di
capzioso, ma nascono dalla conoscenza delle lunghe procedure della
magistratura.
Il mio capogruppo ha detto che la costituzione di parte civile
non è un atto obbligatorio. E' verissimo. Qui però non ci troviamo
di fronte ad un atto giuridico, ma ad un atto politico, cioè la
Giunta prende in esame una situazione che si è venuta a creare e
decide o quantomeno deciderà di costituirsi parte civile.
Per il momento infatti si tratta solo di un'informazione al
Consiglio, perché il Presidente della Giunta ha precisato che si
deve ancora individuare l'avvocato..., per cui la delibera di
costituzione di parte civile non è ancora stata fatta.
Noi prendiamo atto di questo giudizio politico, tuttavia
dobbiamo altresì prendere atto che la Giunta ha deciso in via
preventiva di costituirsi parte civile, mentre in Giunta è ancora
presente un assessore contro il quale la stessa Giunta si
costituirà parte civile.
Allora io mi chiedo se gli atti che la Giunta adotterà saranno
legittimi. L'Assessore Rollandin non parteciperà mai alle riunioni
di Giunta? La cosa è possibile e fattibile, ma allora tanto vale
che dia le dimissioni, così la Giunta può nominare un nuovo
assessore oppure il Presidente può assumere l'interim in attesa
dell'assoluzione dell'Assessore Rollandin e tutto finirebbe lì,
anche perché non ho motivi personali per pensare con "goduria" che
egli sia condannato. La cosa non mi interessa, perché non è un
fatto personale, ma politico. Comunque bisogna essere chiari.
Dov'è la trasparenza, signor Presidente? Non è che può
continuare a venirci a dire: "Noi siamo trasparenti" se poi in
realtà non fate nulla di trasparente. Non è trasparenza dire:
"L'Assessore si autosospende... Ci costituiremo parte civile, anche
se non so né come né quando". Lei ha detto queste parole ed il
Consiglio ne è venuto a conoscenza.
Ecco, io ho portato alcuni elementi di discussione
amministrativa e politica. Non c'è nulla di personale, perché non
avrebbe alcun senso fare disquisizioni di carattere personale, ma,
Signor Presidente, ci aspettavamo che, dopo l'illustrazione dei tre
relatori, lei o chi per lei facesse al Consiglio una valutazione
chiara della quale si sarebbe anche potuto prendere atto, anche
perché non siamo qui per fare il processo alle intenzioni.
Questo silenzio, però, a mio giudizio è colposo, perché è il
silenzio di chi non sa che dire, è il silenzio di chi non vuole
parlare perché altrimenti direbbe forse cose pressoché identiche a
quelle che sto dicendo io.
Dov'è andato a finire il discorso del PDS, che nei manifesti
esposti in tutte le piazze dice: "Il nuovo sistema di credibilità
del PDS vuole che tutti quelli che sono nei consigli di
amministrazione delle varie società si devono dimettere..."?
Ma signori del PDS, visto che siete entrati a far parte di una
Giunta nella quale avete più fiducia ed in cui, a quanto pare, c'è
più trasparenza o vitalità, se volete dare maggior concretezza e
credibilità alle vostre idee, che sono giuste e magari anche
condivisibili, per essere conseguenti ai vostri deliberati dovreste
pretendere per prima cosa le dimissioni di chi siede in Giunta e
rappresenta il Governo della Regione, non fosse altro perché voi le
chiedete addirittura per i membri di consigli di amministrazione.
Ecco da dove nascono le contraddizioni e l'assenza di trasparenza
da parte di tutti.
Detto questo, voglio concludere, anche perché non ritengo
opportuno dilungarmi troppo su problemi di questo genere, anche se
importanti.
Il Consigliere Ricco ha ricordato alcuni esempi di dimissioni,
ma ve ne sono stati anche altri ed io ricordo quelle rassegnate a
suo tempo, e per le stesse ragioni, dall'allora Assessore
Pollicini.
Signori miei, cerchiamo di dare una certa linearità ai lavori
istituzionali della nostra Regione e del nostro Consiglio, perché
ognuno di noi è libero di fare quello che vuole, ma non è
certamente libero di distruggere la Valle d'Aosta e le sue
istituzioni
Presidente
Ha chiesto la parola il Consigliere Aloisi;
ne ha facoltà.
Aloisi (PSI)
E' molto preoccupante il silenzio delle
forze politiche di maggioranza su questa mozione e su questo
argomento. E' preoccupante perché, nonostante tutti i nostri
interventi, non riusciamo a conoscere il giudizio e soprattutto il
parere politico delle forze che compongono questa maggioranza di
governo.
Io mi chiedo dov'è finito Guido Grimod, il segretario dell'Union
Valdôtaine, che dall'alto del suo scranno inveiva contro la
partitocrazia romana e contro i partiti romani sulla degenerazione
partitica e sulla questione morale. Adesso non lo sentiamo più, non
dice più nulla, perché il movimento di maggioranza relativa in
Valle d'Aosta è sistematicamente coinvolto in questioni
scandalistiche ed in processi giudiziari. E allora? Che forse la
Valle d'Aosta è esente da questa drammatica realtà che sta
coinvolgendo tutta la nazione? Credo invece che a questo punto
siamo forse peggiori degli altri.
Dov'è il PDS, che, come ha detto prima il Consigliere Bondaz, ha
voluto portare avanti un discorso diverso ed incentrare il cambio
di maggioranza sulla necessità di una maggiore trasparenza? Dov'è
il PDS di fronte a questo problema politico di enorme rilevanza che
riguarda soprattutto la questione morale, che in questo momento
deve essere messa al di sopra di tutto?
Dov'è il PDS, che non parla e non ha il coraggio di parlare? Se
avesse il coraggio di dire qualcosa, se fosse coerente con le
proprie posizioni politiche e soprattutto se fosse coerente con le
dichiarazioni del suo segretario politico e dei suoi maggiori
esponenti politici, in questo momento si dovrebbe solo dissociare
da questa maggioranza.
Questo però non è avvenuto. Il dibattito non è ancora terminato
ed io mi auguro che ci sia almeno qualche intervento, perché siamo
molto curiosi di sapere e conoscere il loro parere, così come siamo
curiosi di conoscere anche parere di altre forze politiche che
compongono questa maggioranza.
Sia ben chiaro che noi non abbiamo nulla contro il collega ed
Assessore Rollandin, perché questo dibattito è prettamente
politico. Noi non lo vogliamo condannare prima che il Tribunale
abbia emesso il suo giudizio, però la questione morale viene prima
di tutto e ci insegna che ci vuole soprattutto trasparenza, come
voi del resto ci dite sempre, ma non mettete in pratica.
Ricordo brevemente alcune piccole realtà della nostra Regione,
perché è da anni che viviamo tra gli scandali: prima lo scandalo
del Casinò, poi quello dell'Anas, che ha coinvolto Giuliano
Follioley, il maggiore imprenditore locale con un giro di affari di
circa duecento miliardi all'anno, che è coinvolto in quest'ultimo
scandalo insieme all'Assessore Rollandin ed infatti dovranno
comparire in Tribunale, come ha già ricordato il collega Riccarand,
con delle accuse pesanti, perché siamo in presenza di un rinvio a
giudizio.
Signor Presidente, mi rivolgo a lei, perché ha iniziato il suo
mandato di Presidente della Giunta manifestando una volontà di
trasparenza e di moralità, cui noi crediamo e che non mettiamo in
discussione. Però questo atteggiamento di fronte alle accuse di
turbativa d'asta e d'interesse privato dimostra esattamente il
contrario.
Noi vorremmo poter dire che le sue intenzioni di allora sono le
stesse che pone in essere soprattutto nei confronti della
popolazione, perché - ripeto - non serve predicare bene, ma
razzolare male.
Tuttavia, al di là dell'aspetto morale, che deve essere posto al
di sopra di tutto, vedo che qui si fanno orecchie da mercante,
perché non si vuole intendere che oggi ci troviamo di fronte ad una
grave situazione di incompatibilità dal momento che un assessore
continua a rimanere al suo posto mentre la Giunta di cui fa parte,
che ci auguriamo accetti la mozione presentata dai Gruppi della DC,
del PSI e dei Verdi Alternativi, si costituisce parte civile contro
di lui. Caro Presidente, tutto ciò è ridicolo, non e non si
verifica da nessuna altra parte. Ci vuole almeno il pudore di dire:
"Caro Assessore, mettiti da parte e dacci la possibilità di
chiarire tutta la vicenda".
Se poi da questa vicenda l'Assessore Rollandin uscirà sollevato,
tranquillo ed assolto, come noi gli auguriamo, saremo noi i primi a
riconoscergli il suo giusto diritto di riottenere l'incarico di
assessore. Fino ad allora, però, deve mettersi da parte, perché è
inconcepibile la situazione anomala che vede un assessore far parte
di una Giunta regionale che si costituisce parte civile contro di
lui per avere arrecato danno alla pubblica amministrazione.
Ma stiamo diventando matti? Ci rendiamo conto della gravità di
questa situazione e del fatto che diventiamo ridicoli agli occhi di
tutta la pubblica opinione?
Io vorrei delle risposte dal PDS e dalle altre forze politiche,
ma soprattutto dall'Union Valdôtaine, che parla sempre di Stato
partitocratico, di degenerazione romana... E che cos'è questa, se
non degenerazione valdostana?
Vediamo ora il senso dell'autosospensione. I colleghi che mi
hanno preceduto hanno già ricordato che l'autosospensione è una
presa in giro nei confronti del Consiglio e della pubblica
opinione, perché non significa niente. Coerenza e moralità
avrebbero voluto che l'Assessore Rollandin rimettesse il suo
mandato in attesa dei chiarimenti della magistratura. Invece egli
si è autosospeso e continua a rimanere al suo posto e a fare
l'Assessore.
Tra i prossimi argomenti all'ordine del giorno ci sono anche
mozioni e interpellanze cui dovrà rispondere l'Assessore
all'agricoltura. Come si concilia tutto ciò, visto che adesso
discutiamo di moralità e di moralizzazione della vita politica e
poi dovremo ascoltare le risposte di un assessore che è coinvolto
in vicende giudiziarie? C'è troppa incongruenza. Tutto ciò è
assurdo.
Costituzione di parte civile. Io mi auguro che oltre alla
volontà manifestata dal Presidente della Giunta, ci sia
effettivamente questa costituzione di parte civile, anche perché in
altre occasioni, sotto la Presidenza dell'attuale Assessore
Rollandin, l'Amministrazione regionale non ha avuto dubbi nel
costituirsi parte civile contro i controllori regionali, i quali,
benché fosse risaputo da tutti che erano innocenti, hanno dovuto
patire anche la galera per la viltà dei partiti politici e di
alcuni loro esponenti.
Tutti noi sapevamo che erano innocenti, ma l'Amministrazione non
ha avuto dubbi nel costituirsi parte civile contro di loro.
Adesso, invece, si tentenna, si dice e non si dice, si aspetta
l'undici per vedere se ci sarà o meno un rinvio. E' questa la
moralizzazione?
Oggi bisogna avere oggi il coraggio di dire: "Vogliamo
trasparenza, vogliamo chiarezza...". Bisogna che l'Amministrazione
regionale ed il Consiglio regionale accettino l'invito
dell'opposizione a costituirsi parte civile, per dare una risposta
chiara e precisa alla pubblica opinione, per dimostrare che noi,
anche se marci come tutto il resto dell'Italia, abbiamo almeno il
coraggio di fare chiarezza.
Noi non viviamo in un'isola felice, perché abbiamo un passato di
scandali che fa inorridire e non so cosa potrà succedere il giorno
in cui un altro Di Pietro arriverà qui in Valle d'Aosta. Ecco
perché questo mio breve intervento è rivolto innanzitutto alla
questione morale, ma tende anche a sensibilizzare le forze di
maggioranza su questi problemi, su queste incongruenze e su queste
situazioni anomale che non stanno né in cielo, né in terra.
Sono curioso di sentire cosa ha da dire l'Assessore Mafrica su
questo problema, visto che egli era Assessore anche nella Giunta
precedente che aveva accusato di immobilismo, di scarsa trasparenza
e chiarezza. Dov'è adesso la trasparenza di questa Giunta? Abbia
almeno il coraggio di far sentire la sua voce di membro della
maggioranza e della Giunta, per imporre certe scelte di
moralizzazione, altrimenti che ci sta a fare in Giunta?
Ci sta solo per occupare una sedia assessorile? Se così è,
crolla tutto quanto è stato detto ed ancora viene detto dai
segretari del suo partito e dal suo partito.
Dovete avere il coraggio morale di dissociarvi o di fare delle
scelte precise per condizionare questa maggioranza e questa Giunta
e costringerle a compiere scelte chiare. Solo allora sarete
credibili, ma non lo sarete di certo fino a quando rimarrete muti,
immobili ed insensibili ai continui richiami dell'opposizione.
Il mio intervento vuole solo evidenziare la questione morale.
Poiché ho fiducia nel Presidente della Giunta, per il suo passato e
per la sua sensibilità, per i suoi impegni e soprattutto per quelli
presi nei confronti del Consiglio e della pubblica opinione, credo
in quello che ha detto, ma questa è l'occasione di dimostrare
effettivamente la volontà di andare avanti nel cambiamento, nella
moralizzazione e nella trasparenza.
Se questo non avverrà, allora, signor Presidente e colleghi
della Giunta, anche di voi si potrà dire, come di tutti gli altri,
che parlate a vanvera, perché predicate bene, ma razzolate
male.
Presidente
Ha chiesto la parola il Consigliere
Beneforti; ne ha facoltà.
Beneforti (DC)
Chiedo che la Giunta e la maggioranza
diano almeno una prima risposta agli interventi sin qui fatti. Del
resto si fa sempre così quando si discutono mozioni, così che poi
possiamo nuovamente intervenire in sede di replica.
Presidente
Nessuno chiede la parola?... Io sto
pungolando, ma non posso fare di più... Posso dichiarare chiusa la
discussione generale?
Il Consigliere Milanesio ha chiesto la parola per il suo secondo
intervento; ne ha facoltà.
Milanesio (PSI)
Rinuncio. Parlerò in sede di
dichiarazione di voto.
Presidente
Se nessuno chiede la parola, dichiaro
chiusa la discussione generale.
Ha chiesto la parola il Presidente della Giunta, Lanivi; ne ha
facoltà.
Lanivi (GM)
Comincerò tentando di giustificare
l'andamento un po' strano di questa discussione.
La verità è che, con l'inversione dell'ordine dell'ordine del
giorno, le dichiarazioni fatte dal sottoscritto in sede di
comunicazioni si sono praticamente sovrapposte ed hanno
anticipatamente risposto alle dichiarazioni ed alle domande emerse
in sede di discussione sulla mozione.
Comunque, non intendo entrare nel merito e neppure esprimere
giudizi su gran parte delle considerazioni fatte, perché si tratta
di valutazioni politiche o di giudizi su una nostra scelta che era
già stata illustrata in sede di comunicazioni.
Se si vuol sapere se la Giunta regionale si costituirà o meno
parte civile nel processo dell'11 novembre, che coinvolge
l'Assessore Rollandin, devo dire che la risposta a questa domanda è
già stata data, perché la decisione politica è già stata assunta.
Questo dato non può essere messo in discussione: la scelta politica
c'è già stata presa. In merito ad alcune osservazioni, devo anche
precisare che tale scelta politica non è riferita ad alcun
interesse particolare.
Qualcuno ha ricordato che non si tratta di una scelta obbligata,
ma discrezionale. Ebbene, noi l'abbiamo intesa come possibilità per
la Giunta di effettuare una valutazione che andasse oltre il
discorso politico circoscritto alle sole forze politiche presenti
in Consiglio per investire un interesse più generale.
Questa scelta politica è stata commisurata e riferita al momento
attuale e quindi si è ritenuto politicamente opportuno che in
questo momento la Giunta utilizzasse la sua discrezionalità per
costituirsi parte civile nel processo di cui ho detto.
Questa scelta è già stata effettuata e si tradurrà in modo
coerente negli atti successivi. Tanto per intenderci, ciò avverrà
prima che si celebri il processo.
Per essere ancora più chiari, il Consiglio regionale è a
conoscenza che l'atto è già stato assunto dalla Giunta regionale.
Pertanto, non si può parlare di una chiacchierata intorno ad un
tavolo, ma si deve parlare di un atto della Giunta regionale.
In merito si possono fare tutte le considerazioni possibili, ma
occorre rispettare il nostro ruolo e non invadere o non prevedere
esiti che la magistratura è chiamata ad esprimere nella sua piena
autonomia. Quindi, non possiamo, né in un senso né nell'altro,
formulare ipotesi che, se anche fatte, non intaccano minimamente
l'autonoma decisione della magistratura.
In merito credo di dover fare una considerazione personale di
grande preoccupazione, anche se si tratta di una preoccupazione che
va ben oltre la mia persona, perché è sentita da molti.
Viviamo sicuramente in un momento tormentato della vita della
nostra piccola Regione, non solo per queste vicende, ma anche
perché, per fatti che superano la nostra dimensione regionale e
coinvolgono in un modo inconsueto, non rapportabile a nessuno di
quelli che hanno caratterizzato la storia del secondo dopoguerra,
realtà ben più grandi della nostra, in essa si sono concentrati in
brevissimo tempo molti problemi, alcuni dei quali discendono
dall'esperienza di questa stessa terra, ma altri, specie quelli più
grandi, sono la diretta conseguenza di situazioni e trasformazioni
più ampie delle nostre.
Questa considerazione deve essere tenuta costantemente presente
nelle scelte che si fanno in ogni settore. Ecco quindi che si
profilano momenti molto difficili e preoccupanti. Nell'assumere
certe responsabilità ho cercato di tenere presenti tutti questi
problemi, ma ve ne sono anche altri di tipo economico e di
equilibrio sociale.
In proposito voglio fare un riferimento specifico. Più volte è
stato tirato in ballo il nome di Follioley e si è alluso in modo
forse subdolo a possibili collusioni o tentativi di favorire certe
aziende o persone.
Tengo qui a precisare - e sono pronto ad assumermene la più
completa responsabilità - che io ho sempre cercato di operare nella
maniera più trasparente, rendendo pubblico il mio
comportamento.
Non sta a me giudicare se sia stato giusto o sbagliato, ma in
chi vi parla c'è stata e c'è la preoccupazione di guardare non solo
a questi problemi, ma anche alle conseguenze, a ciò che si può
profilare in un settore importante della vita economica del paese e
nei suoi risvolti occupazionali e non credo che questa
preoccupazione sia solo mia.
Ovviamente questa considerazione non vuole essere una
giustificazione per le scelte che ho fatto, ma vuole solo far
presente la complessità dei problemi in un momento così difficile
della vita della nostra Regione.
Forse sto procedendo in un modo un po' disordinato, ma voglio
ribadire la linea di comportamento tenuta di fronte ad una certa
situazione, che sappiamo profilarsi con grande difficoltà, e la
chiarezza della decisione assunta. Il governo regionale e la
maggioranza regionale hanno deciso di costituirsi parte civile in
questo processo. Questo è il primo punto.
Veniamo ora al secondo punto, che riguarda l'interessato e la
scelta che egli intende operare di fronte a questa situazione.
Non voglio entrare nel merito di quella trasmissione televisiva,
che ha infastidito qualcuno ma che io non ho visto.
L'autosospensione io la interpreto come la decisione di un
responsabile di Giunta che, in attesa di un processo che si
svolgerà tra poche settimane, sceglie di farsi da parte. E' chiaro
che andranno fatte delle verifiche di tipo tecnico, però il senso
politico di questa posizione è che si tratti della scelta di una
persona che, in attesa del processo, si fa da parte.
Il Consigliere Bondaz ha posto degli interrogativi: "Se il
processo venisse rinviato? Se io processo desse certi risultati o
altri?". Al momento opportuno faremo le nostre valutazioni.
Al momento a me pare che ambedue le scelte di tipo politico,
discutibili come ogni scelta, siano chiare. Non è vero che non sono
chiare. Certamente sono discutibili ed opinabili, ma sono chiare.
Siamo in presenza di una costituzione di parte civile e di un
assessore che si fa da parte dal momento in cui la Regione si
costituisce parte civile nel processo.
Presidente
Il Consigliere Milanesio ha chiesto la
parola per dichiarazione di voto; ne ha facoltà.
Milanesio (PSI)
Prima avevo rinunciato ad intervenire,
perché volevo ascoltare le spiegazioni, le determinazioni o le
indicazioni del Presidente della Giunta. Mi sarei aspettato anche
altri interventi ed altre prese di posizione, ma ho capito che da
un po' di tempo a questa parte, specie su certi argomenti, questo è
diventato un Consiglio di lingue mozzate. Non è che questo ci
faccia sperare bene sull'avvenire della nostra democrazia e sul
confronto tra le varie forze politiche.
Lo sottolineiamo come un fatto estremamente preoccupante, perché
mi sembra strano che su questo argomento nessuno, tranne i
consiglieri dell'opposizione, abbia qualcosa da dire. Mi sembra
strano che la replica del Presidente della Giunta possa
accontentare tutti ed infatti non ci accontenta proprio per niente.
Oggi il Presidente Lanivi è riuscito persino a superare se
stesso.
Noi vediamo un Presidente della Giunta sempre molto ecumenico e
disponibile ad ascoltare tutti, ma sempre molto impedito nel fare
delle scelte, nell'assumere delle decisioni e nel rispondere con il
linguaggio evangelico ("Il sì sia sì ed il no sia no"). Qui c'è
sempre un "vedremo", qui c'è sempre un rinvio. Mi sembra che il
Presidente Lanivi stia concorrendo per il posto di ruolo, che
dovremmo istituire nella nostra Regione, di imbalsamatore del
nulla. Credo che abbia tutti i titoli per concorrere, senza neppure
la preoccupazione di dover sostenere un esame.
Purtroppo in questa seduta abbiamo capito che oltre ad esserci
l'autosospensione di Rollandin dalla carica di assessore, c'è anche
di fatto un'autosospensione del Presidente della Giunta
dall'incarico di Presidente della Giunta. C'è anche
un'autosospensione del Consiglio dal diritto-dovere di prendere la
parola sugli argomenti spinosi. Mi sembra che stiamo diventando un
popolo di zombi. Grazie.
Presidente
Il Consigliere Ricco ha chiesto la parola
per dichiarazioni di voto; ne ha facoltà.
Ricco (DC)
E' inutile dire che voteremo a favore della
mozione, non solo per tutto quello che abbiamo detto e per quello
che non è stato detto, ma anche per ricordare ai cittadini e alla
pubblica opinione la seguente massima di S. Agostino:
"Anche
quelli che esercitano il comando non fanno in realtà che prestare
un servizio a coloro che sembrano comandare. Essi, infatti, non
comandano per cupidigia di dominio, ma per dovere di fare del bene
agli uomini non per orgoglio di primeggiare, ma per amore di
provvedere".
Presidente
Il Consigliere Riccarand ha chiesto la
parola per dichiarazioni di voto; ne ha facoltà.
Riccarand (VA)
In realtà l'intervento del Presidente
della Giunta non ha aggiunto nulla a quello che già sapevamo e a
ciò che era stato detto in sede di comunicazioni all'inizio della
seduta. Credo che le domande sui vari aspetti della vicenda non
abbiano avuto una risposta sostanziale, per cui lo stato di
confusione rimane quantomai notevole.
In pratica noi abbiamo solo una dichiarazione d'intenti, una
dichiarazione politica di costituirci, come Regione, parte civile
nel procedimento penale, che non sappiamo quando scatterà.
L'autosospensione è una cosa che non sta in piedi e comunque non si
capisce quando scatterà, per quanto tempo e con quali modalità.
Siamo quindi nella più totale confusione.
Noi non siamo affatto soddisfatti delle risposte del Presidente
della Giunta e ci spiace che non si sia voluta imboccare una strada
lineare per risolvere questo problema molto delicato. L'unica cosa
positiva è che quantomeno l'iniziativa della mozione ha costretto
l'Amministrazione a mettere un punto fermo e a precisare che ci
sarà la costituzione di parte civile. Per tutto il resto, invece,
staremo a vedere.
Io credo che la maggioranza e la Giunta non possono credere che
tutto finisca qui: questo sarà un terreno di confronto su cui man
mano che andremo avanti vi troverete sempre più in difficoltà e
quindi rimpiangerete di aver commesso l'errore di giugno e l'errore
che state ripetendo oggi non assumendo in merito una posizione
lineare.
Presidente
Il Consigliere Beneforti ha chiesto la
parola per dichiarazioni di voto; ne ha facoltà.
Beneforti (DC)
Faccio una dichiarazione di voto, ma
premetto subito che le considerazioni sono rivolte alla Giunta nel
suo insieme. Ritengo infatti che in questo momento possa essere
messa da parte la questione della persona interessata al problema,
perché il problema concerne il tra il Consiglio e la Giunta nel suo
insieme.
Ho qui con me gli appunti di quando fu eletta questa Giunta ed
anche quelli di una successiva adunanza del Consiglio, in cui il
Presidente Lanivi fece alcune dichiarazioni politiche.
Egli diceva: "Siamo in un momento particolare e difficile, ci
vogliono lun-gimiranza, senso di responsabilità, buonsenso, onestà
ed umiltà".
Se andate a rileggere la trascrizione della registrazione del
discorso del Presidente Lanivi, vi troverete sicuramente queste
affermazioni. Oggi, invece, il Presidente della Giunta dimentica
quello che ha detto allora in questa sede e cammina in tutt'altra
direzione.
Anche se è già stato ricordato da altri colleghi, ricordo che
qualcuno fu convinto a rassegnare le dimissioni nella vicenda del
Casinò e allora c'era soltanto una comunicazione giudiziaria. Si
trattava di Pollicini, Borbey, Chabod ed altri, che abbandonarono
l'Assessorato soltanto per aver ricevuto una comunicazione
giudiziaria e seppero di essere stati assolti dopo sette anni,
perché tanto durò il processo.
Qui, di fronte ad un rinvio a giudizio, la Giunta non solo non
prende una posizione decisiva, ma rinvia il discorso dicendo: "Noi
ci impegniamo a deliberare la costituzione di parte civile"...
Lo so anch'io che per costituirsi parte civile basta che
l'avvocato si presenti un minuto prima che inizi il processo e
dica: "Io mi costituisco parte civile", perché dopo non lo si può
più fare. Così facendo resta la più ampia libertà di manovra, fino
all'inizio del processo.
Signori, ma non sarebbe stato forse più dignitoso per tutti che
la Giunta si fosse presentata oggi in Consiglio dichiarando di aver
già deliberato la costituzione di parte civile? Così si sarebbe
data una risposta più chiara e trasparente all'esterno.
Oggi i giornali nazionali parlano del caso Valle d'Aosta.
Dovunque andiamo o partecipiamo a convegni, incontri e riunioni, ci
viene ricordato che, a causa dei numerosi scandali, siamo ormai
diventati la peggiore Regione d'Italia.
Quando c'era lo scandalo Anas non dovevamo più girare, perché
tutti ce lo ricordavano. Quando c'era quello del Casinò, nessuno
voleva più venire a fare congressi a Saint-Vincent...
Se vogliamo dare una evidente dimostrazione di trasparenza,
dobbiamo assumere immediatamente certe decisioni.
Stando al modo in cui è condotta questa vicenda, si ammettono
due princìpi: affermiamo che la Giunta regionale si costituirà
par-te civile soltanto un minuto prima dell'inizio del processo e
poi in-stauriamo anche l'istituto dell'autosospensione, così ognuno
si po-trà autosospendere ma resterà al proprio posto. Io credo,
invece, che nelle decisioni di oggi si dovrebbero ravvisare almeno
una cer-ta continuità e una certa linearità con le dichiarazioni e
gli atti precedenti.
Mi rendo conto che la Giunta si trova forse nell'impossibilità
di predisporre con sollecitudine la deliberazione di costituzione
di parte civile, come in realtà forse avrebbe voluto, impedendo
l'autosospensione.
Ma se il Presidente della Giunta è nelle condizioni di non poter
decidere e se crede ancora in quello che ha detto a suo tempo e
negli atti che sono già stati assunti in precedenza, doveva avere
il coraggio di dimettersi. Poiché non l'ha fatto, noi voteremo la
mozione che abbiamo presentato.
Presidente
Il Consigliere Bajocco ha chiesto la parola
per dichiarazioni di voto; ne ha facoltà.
Bajocco (PCI-PDS)
Non volevo intervenire, perché è
difficile parlare di un collega ed amico, ma avrei preferito che
l'Assessore Rollandin avesse rassegnato le dimissioni. Questo non è
stato possibile ed il problema riguarda lui.
Noi però vogliamo mettere in evidenza che tre mesi fa, quando si
è insediata questa maggioranza, il problema era pressoché analogo.
In quei giorni il Gruppo del PDS ha discusso a fondo di questo
problema. Il loro indirizzo era quello cui ho fatto cenno, ma
sappiamo bene che quando si entra in una maggioranza si debbono
ingoiare anche dei bocconi amari. Mi auguro che con il prossimo
Consiglio regionale del 1993 le cose cambino anche in questo
senso.
Se i documenti che il PDS ha elaborato in questo periodo sulla
moralizzazione fossero stati predisposti dieci anni fa, forse la
politica sarebbe cambiata e non ci sarebbe stato bisogno di un "Di
Pietro" o di tante altre cose, perché il problema della
moralizzazione è di fondamentale importanza.
Forse si è avviato tardi il partito in cui io milito, ma si sono
avviate in ritardo anche tante altre forze politico che oggi
sollevano questo problema. Comunque l'ultimo documento elaborato
dalla Direzione del PDS ha dei punti importanti. Dice che la legge
sulle nomine deve essere rifatta, mi auguro che ci si riesca.
Io sono fra coloro che, di qualunque maggioranza facciano parte,
credono nel rispetto di quanto è scritto in un documento. Quando
certe cose non vengono rispettate, si possono fare scelte diverse e
si può passare anche all'opposizione. Nulla ce lo impedisce, del
resto noi siamo stati abituati a rimanere all'opposizione per tanti
anni. Oggi siamo in maggioranza e cerchiamo di starci, anzi
vogliamo rimanerci perché intendiamo cambiare almeno qualcosa,
visto che non possiamo certamente cambiare tutto.
Io capisco il giusto ruolo dell'opposizione. Quando c'eravamo
noi lo svolgevamo in un certo modo, ma è bene che lo svolgano
altrettanto bene anche quelli che ci sono oggi.
Io avrei preferito che la decisione della Giunta di costituirsi
parte civile fosse stata assunta uno o due mesi fa e non oggi. La
mozione dell'opposizione mi trova abbastanza d'accordo, perché ha
sollecitato la Giunta a costituirsi parte civile. Questo mi fa
piacere.
Avrei provato ancor più piacere se l'Assessore Rollandin si
fosse dimesso da Assessore, invece si è autosospeso. Gli auguro di
uscire assolto dal processo.
Se il processo dovesse prolungarsi, anch'io ritengo logico, come
ha già detto il Presidente della Giunta, che il problema sia
nuovamente posto in discussione. Grazie.
Presidente
Il Consigliere Aloisi ha chiesto la parola
per dichiarazioni di voto; ne ha facoltà.
Aloisi (PSI)
Io sono rimasto molto deluso
dall'intervento del Presidente della Giunta. Poiché gli avevo
accordato una certa fiducia, ero convinto che oggi potesse mettere
in atto le sue dichiarazioni di tempo addietro.
Ciò non è avvenuto, ma quello che mi ha maggiormente disgustato
è l'inquietante abdicazione alle proprie responsabilità. Non è
accettabile, caro Presidente, non è concepibile che lei faccia
delle affermazioni di questo genere: "Autosospendersi è una scelta
dell'interessato".
Sono la maggioranza e la Giunta a dover imporre politicamente le
dimissioni, qualora la sensibilità dell'Assessore non fosse
manifestamente esplicita. Non si può dire: "Va bene, egli ha scelto
di autosospendersi e noi ne prendiamo atto".
Ma signor Presidente, colleghi della Giunta, è possibile tutto
questo? Voi avete abdicato alle vostre responsabilità. Se
l'interes-sato per motivi personali non arriva a capire che mette
in grosse difficoltà un'alleanza politica, il Consiglio regionale e
la pubblica opinione, siete voi che dovete assumervi le vostre
responsabilità.
Io ho ascoltato con attenzione l'intervento del collega Bajocco,
che per un certo senso io ammiro, perché è stato l'unico ad
intervenire fra tutte queste "facce di bronzo".
Scusatemi il termine che non vuole essere volgare, ma è la
con-statazione di una realtà, perché, oltre al Presidente della
Giunta, nessuno, nemmeno un rappresentante dell'Union Valdôtaine,
ha avuto il coraggio di intervenire su questo argomento.
Il collega Bajocco ha fatto delle considerazioni di cui noi
prendiamo atto, ma forse, collega Bajocco, sarebbe stato meglio non
parlare, perché nel momento in cui tu dichiari in quest'aula:
"Avrei preferito che l'amico Rollandin avesse rassegnato le
dimissioni, ma così non è stato", poi aggiungi che quando si è
parte di una maggioranza "si devono inghiottire anche dei bocconi
amari", quando dichiari, cosa che noi condividiamo, che "la
questione della moralizzazione è l'aspetto principale di qualsiasi
alleanza o maggioranza", ebbene, di fronte a queste dichiarazioni,
delle quale ti do atto, devi essere conseguente, cioè ti devi
dissociare da questa maggioranza o perlomeno da questa Giunta che
non ha il coraggio di guardare in faccia la realtà.
Riconosciamo, quindi, il coraggio del collega Bajocco nel dire
queste cose, però dobbiamo anche dire che ciò non è sufficiente,
perché bisognerebbe anche avere il coraggio di dissociarsi.
L'aspetto più inquietante che emerge dall'intervento del
Pre-sidente della Giunta è che questa maggioranza e questa Giunta
hanno abdicato alla volontà dell'Assessore Rollandin, perché è
stato lasciato decidere a lui di autosospendersi o comunque di
assumere qualsiasi altra decisione in merito al problema.
Invece la decisione politica doveva scaturire da questa
maggioranza e da questa Giunta, che per il bene del Consiglio e di
tutta la collettività regionale dovevano essere capaci di imporre
certe scelte, proprio per rispettare quei princìpi di trasparenza e
moralizzazione che vengono continuamente enunciati.
Quindi, signor Presidente, non possiamo accettare queste
risposte, perché sono una presa in giro nei confronti del Consiglio
e di coloro che ci ascoltano. Non possiamo accettare che lei
abdichi e si attenga alle decisioni prese dal diretto interessato,
cioè l'Assessore Rollandin.
Detto questo, mi ritengo completamente insoddisfatto del suo
intervento e delle sue dichiarazioni, anche se lei ha riconosciuto
- e noi conveniamo - che viviamo in una situazione difficile e
delicata, dove il problema occupazionale è grave.
Ma signor Presidente, è da cinque mesi che voi sedete lì ed in
questi cinque mesi i problemi di allora non sono stati sicuramente
risolti, anzi sono stati quasi imbalsamati e oggi ce li portiamo
dietro e forse lo stesso faremo domani, a dimostrazione che questa
Giunta è incapace a risolvere i problemi.
Il nostro giudizio, quindi, è negativo sotto tutti gli aspetti:
perché i problemi non vengono risolti e soprattutto perché c'è la
volontà manifesta del Presidente della Giunta e della maggioranza
di abdicare - questo è grave - alle loro responsabilità di fronte
alle decisioni dell'interessato, mentre in questo momento è
importante che voi, come maggioranza, imponiate certe scelte per il
bene comune. Questo è l'aspetto più inquietante.
Siccome è stato citato il caso di Giuliano Follioley, anch'io
convengo, come ha detto il Presidente, che purtroppo quell'azienda
occupa centinaia di persone e quindi ci troveremmo in una
situazione occupazionale molto difficile, però è altrettanto vero
che su tutti i giornali d'Italia la nostra Amministrazione
regionale è stata segnalata per aver indicato come società di
fiducia un'impresa il cui maggiore azionista e principale
responsabile è coinvolto in scandali.
Non possiamo continuare a riconoscere che Follioley è coinvolto
nello scandalo dell'Anas ed in quello dell'autostrada, se poi, come
Amministrazione regionale, incarichiamo proprio lui di eseguire un
altro appalto autostradale. E' una questione che va affrontata ed
esaminata con serietà.
E' vero che c'è il problema occupazionale, però è altrettanto
vero che abbiamo anche altri imprenditori capaci e validi. Se non
c'è Follioley non crolla il mondo, perché ci sono tanti altri
imprenditori onesti e capaci, che potrebbero svolgere quel
lavoro.
Questo aspetto ci rende ridicoli di fronte a tutta l'Italia. Ma
come?
Quello è sotto inchiesta e sotto processo e noi definiamo quella
impresa come società di fiducia dell'Amministrazione regionale! Ma
ci rendiamo conto del vicolo cieco in cui ci stiamo inoltrando?
Caro Presidente, mi spiace dover confessare che avevo avuto un
po' di fiducia, ma ora sono deluso sotto tutti gli aspetti, ma
soprattutto per aver abdicato alle sue responsabilità di fronte ad
un problema così importante e grave, che avrebbe dovuto affrontare
dando risposte chiare e precise, per tranquillizzare il Consiglio
regionale e la pubblica opinione.
Presidente
Ha chiesto la parola il Presidente della
Giunta, Lanivi; ne ha facoltà.
Lanivi (GM)
Ho chiesto la parola solo per
dichiarazione di voto.
Pensavo di poter chiedere il ritiro della mozione, cosa che mi
sarebbe sembrata logica a seguito della volontà politica espressa
dalla Giunta in proposito, ma ho l'impressione che tale richiesta
sarebbe inutile, quindi non la faccio neppure.
Dichiaro che la maggioranza si asterrà dal votare la mozione,
perché la ritiene superata dal momento che la Giunta regionale ha
già espresso la volontà di costituirsi parte civile in questo
processo.
Faccio un'ulteriore considerazione. Alcuni consiglieri
continuano a ricorrere ad aggettivazioni di altri consiglieri per
esprimere proprie opinioni.
Credo che ciò non sia utile a nessuno. Non è vero che la Giunta
non si è assunta delle responsabilità, perché essa se le è assunte
in maniera chiara.
Si può dissentire dagli altri. Questo rientra nella norma, non
solo, ma in un regime di democrazia è anche necessario. Però, se
evitassimo di ricorrere ad aggettivi pesanti per esprimere giudizi
su altri colleghi, faremmo ancora meglio, perché saremmo costretti
a fon-dare le nostre posizioni sulla forza degli argomenti e non
sul-l'insulto. Faccio ora un'ultimissima considerazione di tipo
evangelico.
Qualcuno ha ricordato: "Il vostro sì sia sì ed il vostro no sia
no", ma il Vangelo dice anche:
"Siate candidi come colombe e
prudenti come i serpenti"
. Credo che in questo momento la
prudenza sia un'arma molto importante, soprattutto per difenderci
da chi sa usare molto bene le parole.
Però la nostra realtà valdostana, essendo piccola, ha una
grandissima ed enorme forza: ognuno di noi, a prescindere dalle
considerazioni che fa, è conosciuto personalmente.
Questo significa che qui ci possono essere dei moralisti
improvvisati, che però non lo possono essere fuori del palazzo,
così come ci possono essere persone che non hanno la forza, né la
capacità di dire grandi cose, però la gente le conosce e le
riconosce per quello che sono.
Lanivi è conosciuto per quello che è. Tutti sanno che per natura
non è un grande condottiero, che è più portato a non farsi vedere
più che a farsi vedere...
Questo giudizio, ovviamente, non lo dico io ed è anche una
denuncia dei miei limiti...
Con questo voglio dire che di ognuno di noi la gente ha una
certa immagine.
Forse nelle grandi realtà attraverso i media è possibile dare di
sé un'immagine diversa. Per fortuna invece in Valle d'Aosta ci sono
solo 105.000 abitanti e così ci possiamo conoscere tutti. Pertanto
le vittorie con le parole non servono a nulla, proprio perché tutti
ci conoscono.
Noi saremo giudicati su queste scelte. Il popolo emetterà le sue
decisioni, che nella nostra piccola realtà saranno dettate
soprattutto dalla sua possibilità di conoscere direttamente il
valore, la qualità, la moralità e la personalità di ognuno di
noi.
Presidente
Il Consigliere Aloisi ha chiesto la parola
per mozione d'ordine; ne ha facoltà.
Aloisi (PSI)
Ho chiesto la parola per rimettere nella
giusta dimensione la dichiarazione del Presidente in
merito...
Presidente
No, no...
Aloisi (PSI) Ha detto che la mozione...
Presidente
Collega, lei non è un privilegiato, che può
intervenire due volte in sede di dichiarazione di voto.
Lei ha già parlato una volta per illustrare ciò che la mozione
esprime succintamente e la mozione d'ordine rappresenta è una
richiesta precisa al Consiglio, dopodiché basta.
Lei non può parlare due volte e gli altri una volta sola, a meno
che non sia figlio della gallina bianca... allora della gallina
nera...
(... ilarità dell'assemblea ...)
... Per chiudere bene, le do la parola per fatto personale.
Aloisi (PSI)
La ringrazio, signor Presidente. Prima ho
fatto una dichiarazione, che probabilmente è stata ritenuta
offensiva da qualcuno. Non era mia intenzione offendere
nessuno...
(... interruzione del Presidente Lanivi ...)
...Presidente, la dizione "faccia di bronzo" vuol significare
che la faccia è immobile e non esprime nulla. Ecco, la mia
intenzione non era offensiva...
Presidente
Venga al fatto personale.
Aloisi (PSI)
Io intendo evidenziare che in un
dibattito così importante, con l'eccezione del collega Bajocco, non
ha preso la parola alcun collega della Giunta o della
maggioranza.
Voglio anche precisare che non è vero, come ha detto il
Presidente, che la mozione è superata perché egli aveva manifestato
l'intenzione di costituirsi parte civile, ma la mozione invita
testualmente la Giunta "ad assumere i provvedimenti necessari per
la costituzione della Regione come parte civile".
Una cosa è l'espressione di una volontà d'intenti, altra cosa è
invece l'accettazione e l'assunzione dei provvedimenti conseguenti.
Quindi non è vero quello che lei ha detto.
Presidente
Questo non è un fatto personale.
Si dà atto che l'Assessore all'agricoltura, forestazione e
risorse naturali, Rollandin, non prende parte alla votazione
dell'oggetto.
Presidente
Se nessuno chiede la parola, pongo in
votazione la mozione in oggetto, presentata dai consiglieri
Riccarand, Ricco e Milanesio, della quale abbiamo già dato
lettura.
Esito della votazione:
Presenti: 30
Votanti: 11
Favorevoli: 11
Astenuti: 19 (Agnesod, Bajocco, Bich, Chenuil, Cout, Faval,
Lanivi, Lavoyer, Mafrica, Maquignaz, Marcoz, Martin, Mostacchi,
Perrin, Rusci, Stévenin, Vallet, Viérin e Voyat)
Il Consiglio non approva
