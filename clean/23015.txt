Classificazione
DEMANIO E PATRIMONIO REGIONALE
ORDINE PUBBLICO - FORZE ARMATE
Caserme e carceri
Demanio militare



Oggetto del Consiglio n. 2347 del 20 dicembre 2006 - Resoconto
OGGETTO N. 2347/XII - Stato delle trattative per
l'acquisizione della Caserma Testafochi al patrimonio regionale.
(Interrogazione)
Interrogazione
Premesso che:
§
sussiste da tempo l'ipotesi di acquisire al patrimonio
regionale la Caserma Testafochi, per destinarla a sede dell'ateneo
valdostano;
§
già nel 2002, il Presidente della Regione e il Sindaco del
Comune di Aosta hanno assicurato piena disponibilità a concorrere,
nell'ambito di un accordo di programma, al sostegno delle opere di
rilocalizzazione delle strutture e infrastrutture militari;
§
sia il Ministero della Difesa sia il vertice
dell'Amministrazione militare avevano manifestato l'esigenza di
mantenere il Centro Addestramento Alpino nell'area di Aosta,
soprattutto mediante un potenziamento delle Caserme Ramires e
Battisti;
§
nel gennaio 2004, il Presidente della Regione ha affidato
un incarico di consulenza al Gen. Aldo Varda per approfondire le
questioni logistiche oggetto di negoziazione con l'Amministrazione
militare;
tutto ciò premesso, i sottoscritti Consiglieri
regionali
Interrogano
il Presidente della Regione per conoscere:
1) se il Ministro della Difesa ha confermato la disponibilità
del suo predecessore di addivenire a una conclusione dell'intesa:
in caso affermativo, se è stata predisposta e/o comunicata almeno
una bozza;
2) se la negoziazione tra le parti ha preso avvio;
3) se ha sensibilizzato i Parlamentari eletti nella
circoscrizione della Valle d'Aosta ad occuparsi della questione: in
caso affermativo, mediante quali atti e con quali
risultati;
4) quale accelerazione della procedura ha impresso
l'inserimento della "questione Testafochi" nell'elenco delle opere
di rilevante interesse regionale.
F.to: Tibaldi - Frassy - Lattanzi
Presidente
- La parola al Presidente della Regione,
Caveri.
Caveri (UV)
- In risposta all'interrogazione vorrei,
molto brevemente, riassumere le ultime tappe riguardanti i
"pourparlers" che riguardano il trasferimento della proprietà della
Caserma "Testafochi" e la sua acquisizione da parte della
Regione.
Vi farò un breve resoconto a cui aggiungerò anche alcune
impressioni recenti, alla luce di un incontro seppure informale,
con il nuovo Generale, Petti. Il 6 aprile scorso, facendo
riferimento a dichiarazioni riportate dalla stampa, rese dal Capo
di Stato Maggiore della Difesa, Ammiraglio Di Paola, in occasione
di una sua visita in Valle d'Aosta, c'è stata la conferma sulla
dismissione della Caserma "Testafochi" e, per quel che mi
riguardava, avevo ribadito in quell'occasione la completa
disponibilità della Regione ad un confronto in merito. Il 15 maggio
successivo, il Capo di Stato Maggiore della Difesa riscontrava una
mia comunicazione, dicendo di aver chiesto alla Direzione generale
dei lavori e del demanio di dare sollecita prosecuzione alle
attività tecniche di competenza per addivenire in tempi brevi alla
formulazione di una soluzione adeguata. Nel silenzio successivo da
parte del ministero il 9 agosto scorso rappresentavo formalmente,
con una nota al Ministro Parisi, l'intera vicenda, chiedendogli al
contempo di voler fissare un incontro in proposito.
Ad oggi non mi è giunto alcun riscontro, continuando la Regione
ad attendere notizie, sapendo che la Difesa si era impegnata a
fornire quale fosse il fabbisogno dei militari discendenti dal
rilascio della Caserma "Testafochi". Un tale impegno era stato
assunto dal Capo del Genio della Difesa, Generale Colucci, in
seguito all'incontro che ho avuto il 7 settembre 2005 con l'allora
Ministro Martino, che aveva assicurato che l'intesa sarebbe stata
raggiunta al più tardi entro il Natale scorso. Dell'intera
questione sono stati posti al corrente i Parlamentari eletti in
Valle fin dai primi incontri con la Giunta, all'indomani della loro
elezione in Parlamento, e proposte concrete e dettagliate, volte
all'accelerazione dell'iter acquisitivo della caserma da parte
della Regione, sono state fatte pervenire loro in occasione della
discussione sulla legge finanziaria. Attraverso queste proposte
emendative si faceva rilevare come il rilascio della "Testafochi"
produrrebbe risparmi per lo Stato, essendo la caserma attualmente
sovradimensionata alla luce del contingente ivi presente gioverebbe
la cosiddetta "finanza pubblica allargata", comportando notevoli
economie per la Regione e l'università che potrebbe finalmente
disporre di una sede propria, come previsto dalle norme di
attuazione del 2000. Sappiamo che nessuna delle proposte emendative
è stata presa in considerazione, anzi, la nostra impressione è che
uno degli emendamenti che furono accolti alla Camera e che oggi
fanno parte del testo del Senato, sono purtroppo peggiorativi
rispetto alla situazione attuale.
Per quel che riguarda il 4° punto vorrei precisare che
l'inserimento, nella lista dei lavori di interesse regionale, della
creazione del polo universitario nel quadro di una riconversione
delle strutture militari è una delle procedure abitualmente
adottate, in vista della realizzazione di grandi opere, perché
questo ci consente di avere uno studio di fattibilità coerente e
trasparente, che consente anche nel dialogo con le autorità
militari di meglio definire la nostra progettualità. Vorrei
aggiungere - perché è argomento degli scorsi giorni - che abbiamo
avuto congiuntamente anche con il collega Cerise, un incontro con
il Gen. Petti e devo dire che abbiamo trovato in lui un
interlocutore molto attento, se si può anche dire, molto efficiente
in termini di progettualità e mi sono convinto che le conoscenze e
la professionalità del Generale Petti ci saranno molto utili nei
prossimi mesi e settimane per sveltire tale questione, avendo lui
bene in testa un progetto complessivo, avendone già parlato con le
autorità a lui superiori (sappiamo quanto la gerarchia militare sia
importante). Confido quindi che nel corso delle prossime settimane
si possa giungere finalmente al punto decisivo, anche perché tutto
ciò, alla luce dei rischi che oggi corre la nostra università,
avere una risposta positiva sulla "Testafochi" sarebbe
un'assicurazione per il futuro.
Presidente
- La parola al Consigliere Tibaldi.
Tibaldi (CdL)
- Come si suol dire... "niente di nuovo
sotto il sole", perché comunque su questo argomento più volte
abbiamo chiesto alcune risposte attraverso dei quesiti puntuali,
però grosso modo si ripropongono le stesse affermazioni;
affermazioni "trite" e "ritrite" che sono più o meno quelle che ci
proponeva anche il suo predecessore, il Presidente Perrin, quando
si parlava dello stesso argomento.
Pensavamo che oggi ci fosse qualche novità, che si superasse
quella fase di "impasse" che si era creata a livello interlocutorio
fra la Giunta precedente, la "Giunta Perrin" e lo Stato italiano.
Oggi Perrin è Senatore, non abbiamo capito - perché alla terza
domanda non ha risposto - se "i Parlamentari sono stati
sensibilizzati e se questa sensibilizzazione abbia prodotto qualche
effetto"...
(interruzione del Presidente della Regione, fuori
microfono)
... l'emendamento peggiorativo, cioè la presenza dei
Parlamentari a Roma ha peggiorato la situazione, se riassumiamo
bene la vicenda. Ha confermato la disponibilità del suo
predecessore, lei ci ha detto il Capo di Stato Maggiore, ma non
sappiamo se questi era in questo caso il portavoce del ministro;
ricordo che con il Ministro Martino si era arrivati a un passo
dall'avvio della negoziazione, il ministero aveva richiesto insieme
all'amministrazione militare che venissero prese in considerazione
alcune esigenze, non sappiamo se la Regione le ha concretamente
prese in considerazione insieme al Comune di Aosta. Sono esigenze
di carattere logistico, e non ci risulta che ad oggi queste
esigenze siano state soddisfatte, di conseguenza se, da un lato,
c'è lo Stato che è deficitario e addirittura va a peggiorare la
situazione con il comma 262 di cui faceva cenno stamani... d'altro
canto la Regione, al di là di invocare la necessità di risolvere
questo problema, non ci sembra che stia procedendo a passi spediti,
anzi! Lei ha riassunto le solite tappe: tempi brevi, auspichiamo,
soluzioni adeguate, ma ad oggi, come anche lei ha sottolineato, non
ci sono riscontri!
La negoziazione fra le parti non ha ancora preso avvio, su
questo penso che non possiamo essere smentiti; i Parlamentari, al
di là di danni non hanno fatto nulla, perché il comma è peggiorato,
e l'accelerazione impressa a livello di procedura per l'inserimento
della "questione Testafochi" nell'elenco delle opere di rilevante
interesse regionale non abbiamo colto quale sia stata. Lei ci ha
detto solo che, essendo state inserite in quell'elenco, le
procedure saranno sveltite, ma lo abbiamo già messo noi, nel
quesito! Vorremmo sapere questa "accelerazione" qual è stata, ad
oggi, e purtroppo non ce n'è stata, perché siamo ancora al punto di
partenza! Questo per sottolineare che se lo Stato è inadempiente,
la Regione non è che brilli per efficienza, concretezza e celerità,
e naturalmente di questi ritardi deve farsene carico lei,
Presidente Caveri, che è rappresentante della Regione anche nei
rapporti con Roma... a meno che preferisca delegare la questione ai
Parlamentari valdostani, ma sarebbe una iattura in questo caso!
