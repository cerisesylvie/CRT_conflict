Classificazione
ISTRUZIONE PUBBLICA



Oggetto del Consiglio n. 2503 del 25 maggio 2023 - Resoconto
OGGETTO N. 2503/XVI - Interrogazione: "Soluzioni per il
mantenimento del servizio di convitto e collegio per gli studenti
dell'Institut Agricole Régional".
Bertin (Presidente) -
Punto n. 19. Risponde il Presidente
della Regione.
Testolin (UV) -
Le domande sono: se quanto citato in
premessa sia stato oggetto di interlocuzioni tra l'Amministrazione
regionale e lo I.A.R. e se lo I.A.R. abbia già individuato una
soluzione alla questione al fine di preservare un importante
servizio a favore dei propri studenti.
Relativamente a quest'interrogazione, va ricordato che
l'Institut Agricole Régional è una fondazione di diritto privato,
quindi un ente dotato di una propria autonomia gestionale e
operativa, ma a oggi l'unico socio, dopo l'uscita dei canonici del
Gran San Bernardo, è la Regione autonoma Valle d'Aosta.
Gli organi di amministrazione e di controllo della fondazione
sono quindi interamente nominati dall'Amministrazione regionale e i
rapporti con la Regione, la Presidenza, l'Assessorato
all'agricoltura e alla Sovrintendenza agli studi sono regolari.
La situazione del servizio di residenzialità, offerto
dall'Institut, ai suoi studenti è quindi cosa nota evidentemente al
Governo regionale. L'allocazione della struttura di Via Piccolo San
Bernardo, iniziata nel 2011, a oggi risulta meno sostenibile da
parte dell'Institut, da un lato a causa dei noti aumenti generali
delle utenze, dall'altro perché una porzione dell'immobile era
sublocata all'Università della Valle d'Aosta, che però ha disdetto
il contratto alla fine del 2022.
Nell'ottica di cercare una soluzione al problema, l'attuale
disponibilità di spazi presso la struttura Montfleury è stata
dunque comunicata anche all'Azienda USL al fine di verificare un
eventuale interesse da parte della medesima a utilizzare alcuni
spazi per proprie necessità di soggiorno degli operatori
professionali.
Un'eventuale occupazione da parte della USL dei locali
consentirebbe infatti allo I.A.R., attraverso il conseguente
contributo corrisposto per i costi di gestione, di mantenere una
gestione al pari di quanto faceva l'Università della Valle d'Aosta
e che attualmente è diventata troppo onerosa.
Nello scorso mese di aprile dunque si è tenuto un sopralluogo
presso la struttura con i rappresentanti dello I.A.R. e della USL
per verificare la percorribilità di un possibile utilizzo
congiunto.
Visionati i locali, USL e I.A.R. si sono recentemente incontrati
per valutare in linea di massima la quantità di stanze di cui la
USL necessiterebbe con esame anche della preventiva spesa massima
per il concorso e i costi di gestione di locazione dell'immobile,
da corrispondere allo I.A.R. stesso quale capofila per la
gestione.
Le necessità dell'azienda si quantificano in circa una decina di
posti letto che determinano una parziale occupazione dei posti
attualmente liberi e un relativo concorso alle spese che risulta
allo I.A.R. da solo non ancora sufficiente per poter in prospettiva
far fronte alla gestione.
Ricordo a tal proposito che per statuto l'Institut Agricole, nel
limite delle disponibilità logistiche, vuole assicurare agli
studenti un servizio di residenzialità per il tramite di un
collegio interno.
Il Consiglio di amministrazione della fondazione pertanto sta
vagliando tutte le possibilità per continuare ad accogliere come
convittori tutti gli studenti che lo desiderino.
Tanto per dare concretezza alla risposta, l'Institut ci ha
comunicato che, considerando gli alunni attuali e le nuove
iscrizioni per il 2023, gli alunni del prossimo anno scolastico
saranno complessivamente 196, di cui 117 convittori, 52
semiconvittori e 27 esterni.
I 117 convittori saranno 48 ragazze e 69 ragazzi, dato
importante dal punto di vista logistico. L'altro dato importante è
che la fondazione ha realizzato negli anni scorsi importanti lavori
nella sede in regione La Rochère, che oggi può ospitare
direttamente tra i 108 e i 110 ragazzi convittori, suddivisi in
36-38 ragazze e 72 ragazzi.
Come dicevo prima, il Consiglio di amministrazione sta dunque
analizzando tutte le opzioni possibili per dare accoglienza a tutti
gli studenti che lo desiderino, anche se, per esempio, ci sono
alcuni che abitano anche nel circondario di Aosta.
Per continuare comunque a dare la possibilità di valutare questa
opportunità, si sta cercando di valutare una collaborazione con
altri enti che svolgono le stesse attività di ricettività
residenziali per i loro alunni.
A fronte di questa necessità, dunque, ci si è trovati anche
proprio di recente con l'Institut Agricole e con la Giunta e si
sono fatte delle valutazioni: al di là dei numeri per l'accoglienza
degli studenti che arrivano da fuori Aosta, gli spazi di Montfleury
risultano essere molto interessanti anche dal punto di vista dei
servizi offerti a questi ragazzi nel momento del dopo studio e per
decongestionare la struttura principale in località La Rochère.
Quindi l'attività che verrà svolta - sia a livello istituzionale
che da parte dell'ente - sarà quella di capire se, con la
collaborazione e con i bisogni esplicitati da altre strutture per
l'accoglienza di convittori, si possa trovare un equilibrio che
possa permettere di continuare l'attività all'interno dello stabile
di Montfleury per garantire degli spazi sufficientemente
importanti, sia per i pernottamenti che per svolgere
quest'attività.
Le strutture dei vari Assessorati si stanno interfacciando per
dare al più presto una risposta in questo senso che potrebbe, se
non essere esaustiva, trovare un'altra soluzione nella struttura di
proprietà dello I.A.R a Charvensod, dove all'interno di una
foresteria potrebbero comunque trovare collocamento 6-7 studenti,
che nell'ultimo anno potrebbero condividere questi spazi, per
agevolare in maniera diversa la loro permanenza nelle prossimità
del capoluogo regionale, in modo da agevolarli per il
raggiungimento della scuola, però questo è un percorso ancora in
itinere, che credo meriti tutta l'attenzione dovuta soprattutto
nell'ottica di una socialità che si può ritrovare nell'accogliere i
ragazzi in un ambiente che possa garantirgli non solo lo studio ma
anche un percorso di crescita al quale siamo sinceramente
vicini.
Presidente -
Per replica il consigliere Aggravi.
Aggravi (LEGA VDA) -
Ringrazio il Presidente per la
risposta e anche per gli aggiornamenti rispetto alle informazioni
che erano in mio possesso.
Come è stato detto, è ovvio che la soluzione migliore - quando
si parla di scuola, o comunque anche della creazione di rapporti,
di socialità e di crescita - sarebbe essere tutti insieme,
ovviamente non è sempre possibile, e spesso e volentieri,
soprattutto le realtà scolastiche ce lo insegnano, non possiamo
gestire tutte le attività in un unico stabile e a maggior ragione
lo I.A.R. che ha una particolarità, se vogliamo. rispetto ad altre
realtà proprio per l'attività che svolge.
Spiace che non sia stato possibile per le relative esigenze
poter mantenere un rapporto di collaborazione con l'Uni VdA e con
la USL...
Sì, però, da quello che lei ha detto, si stanno valutando tutte
le cose ma se uno riesce a contemperare gli interessi di una realtà
e di un'altra, si riescono a mettere insieme due necessità in
un'unica soluzione. Ben venga, eventualmente, anche la soluzione
ultima che lei diceva, un po' più contenuta come numeri, ma
ovviamente può essere una soluzione che consente di tamponare o
comunque garantire il servizio che è la cosa forse più importante,
dando ovviamente sicura priorità a chi non è di residenza nei
pressi del capoluogo regionale; io non sono stato allo I.A.R., ma
sono stato convittore, essendo più distante di altri, ovviamente,
la precedenza spettava a chi veniva da più distante.
Comunque manterremo alta la guardia sul tema e ovviamente ci
auguriamo che la situazione si possa risolvere nel miglior modo
possibile, non soltanto per le esigenze dell'Istituto, ma anche e
soprattutto di chi lo frequenta ed è parte attiva delle sue
finalità.
