Classificazione
INFORMAZIONE



Oggetto del Consiglio n. 2312 del 6 aprile 2023 - Resoconto
OGGETTO N. 2312/XVI - Interrogazione: "Azioni indirizzate al
miglioramento delle competenze digitali di utenti e cittadini
valdostani".
Bertin (Presidente) -
Passiamo al punto seguente
dell'ordine del giorno, n. 86. Risponde l'assessore Caveri.
Caveri (AV-VdA Unie) -
Il tema che lei pone, è un tema
importante, da una parte è necessario continuare l'impegno per
portare il più possibile la banda larga o tecnologie simili in
tutta la Valle, ma dall'altra è vero che esiste una questione di
frattura culturale, non di frattura tecnica, che deve portare a
migliorare la situazione di alfabetizzazione digitale presso la
popolazione valdostana.
Io le darò alcuni dati, poi le darò delle tabelle per non essere
troppo tedioso.
I dati Istat più recenti sono quelli del 2019 e posizionano la
Valle d'Aosta, per le competenze base, leggermente meglio della
media nazionale.
Noi 26,7, a livello nazionale 25,8, anche se inferiore al
Nord-Ovest che è invece al 28,1 mentre risulta un dato fortemente
positivo per le competenze digitali avanzate, così le definisce
l'Istat, dove la Valle d'Aosta gode di un 36,7, quindi è migliore
rispetto al 29,1 nazionale e al 32 del Nord-Ovest.
Il dato dell'utilizzo di Internet da parte della popolazione
emerso dalle rilevazioni Istat, considerata una misura del
risultato ottenuto in termini di capacità di utilizzo degli
strumenti digitali da parte della popolazione valdostana, è passato
dal 65,8 nel 2017 al 67,2 nel 2019 e al 77,1 nel 2021, quindi è
superiore di due punti rispetto alla media nazionale ed è appena
inferiore dello 0,2 rispetto la media del Nord-Ovest.
C'è poi uno studio dell'Osservatorio del Politecnico di Milano
su di uno studio applicato su scala regionale per il 2021; in tale
contesto il livello di competenze digitali è strutturato lungo
cinque dimensioni: connettività, capitale umano, uso di Internet,
integrazione della tecnologia digitale e servizi pubblici digitali.
In questo contesto la Valle d'Aosta si colloca appena al di sotto
della media nazionale anche se con risultati non omogenei nelle
quattro componenti.
L'indice di connettività è più basso di quello delle Regioni del
Nord ma pari, ad esempio, a quello della Provincia di Bolzano, con
la quale si condivide l'orografia montana.
Anche i due indici, quello che riguarda il capitale umano e
quello che riguarda l'integrazione delle tecnologie digitali, sono
i più bassi fra le Regioni del Nord, per questioni demografiche ma
anche per le dimensioni contenute della Valle.
L'indicatore relativo agli utilizzi di Internet ci colloca nelle
posizioni alte della classifica, così come quello relativo di
government.
In generale le dimensioni del nostro territorio e la dispersione
della popolazione penalizzano la Valle rispetto ad altre
realtà.
L'indice di connettività è più basso di quello delle Regioni del
Nord, ma come dicevo pari ad esempio a Bolzano, con la quale si
condivide proprio la particolarità del territorio.
Anche i due indici, quello relativo al capitale umano e quello
relativo all'integrazione delle tecnologie digitali, sono i più
bassi delle Regioni del Nord per le stesse ragioni, io comunque le
darò poi una tabella.
Per quanto riguarda il punto 2, con riferimento al 2021 e 2022, il
Governo regionale è intervenuto a supporto dell'accrescimento delle
competenze digitali di utenti, cittadini e imprese attraverso una
serie di progettualità che sono legate al FSE, Fondo Sociale
Europeo.C'è il "PO86 Informatica", un progetto che propone un
percorso di alfabetizzazione informatica finalizzato
all'acquisizione delle competenze di base previste da una patente
europea, suddiviso in vari corsi formativi che ha toccato circa 144
destinatari; il corso si è concluso nel dicembre scorso.C'è un
altro corso, "Citizen Informatique", corsi di breve durata,
finalizzato all'acquisizione delle competenze chiave per
l'alfabetizzazione digitale di base, in questo caso sono persone
tra i 25 e i 67 anni considerate "Non nativi digitali", vedrà poi
dal testo che ci sono state una serie di iniziative.C'è poi
"Assistenza e manutenzione dei dispositivi digitali", vi sono stati
24 giovani disoccupati che hanno acquisito delle competenze
tecniche che sono spendibili proprio nel settore del digitale,
sempre nell'ambito delle FSE.Ci sono stati poi dei progetti che
contengono specifici corsi d'informatica, si chiama "Competenze
amministrative, biglietteria informatica per le attività di
ufficio", il progetto è rivolto a un totale di 48 giovani, fra i 18
e i 30 anni, disoccupati o in cerca di prima occupazione; anche in
questo caso il progetto serviva proprio per aumentare
l'alfabetizzazione digitale ed è ancora in corso.C'è poi un corso
che si chiama "Donne su competenze digitali linguistiche e
pre-professionalizzanti", ce n'è un altro nel 2021 che è stato
rivolto alle imprese valdostane, finalizzato all'accrescimento
delle competenze dei lavoratori.C'è poi un corso organizzato dal
GAL Valle d'Aosta, che, nell'ambito di un progetto di
collaborazione all'interno di Leader Plus, ha avviato attività
pilota di facilitazione digitale rivolto alla cittadinanza presso
le biblioteche di alcuni Comuni dell'Unité Grand-Paradis.Vedrà poi
nel documento, è molto più sviluppato, un'iniziativa pilota che è
partita nel novembre del 2022 e si chiama "Sportello digitale
Gran-Paradis" ed è un servizio sperimentale di sportello digitale
che offre una serie di servizi digitali per avvicinarsi alla
pubblica amministrazione. Il servizio è attivo due ore alla
settimana presso cinque biblioteche delle Unités - Avise,
Aymavilles, Cogne, Rhêmes-Saint-Georges e Sarre - e ha avuto un
notevole gradimento, soprattutto da parte delle persone oltre i 65
anni.Nell'ambito dell'iniziativa del cosiddetto "Servizio civile
digitale", è stato attivato anche lo sportello digitale all'interno
del Dipartimento politiche del lavoro, anche qui vedrà quali
servizi: in particolare l'elaborazione del curriculum, lo SPID,
l'accesso al portale lavoro e cose di questo genere.Passo
rapidamente all'ultima domanda che riguarda il PNRR e la
possibilità di utilizzare queste risorse. Ricordo che per il
digitale le risorse sono notevolissime e il Progetto Bandiera, come
è stato definito, riguarda proprio questo settore e la pubblica
Amministrazione in rapporto con i cittadini.L'Amministrazione
regionale intende indirizzare e dare impulso al miglioramento delle
competenze digitali di utenti e cittadini attraverso lo sviluppo
della rete dei punti di facilitazione digitale con i fondi del
PNRR, nell'ambito dei quali c'è una specifica misura. L'accordo,
per l'attuazione di quest'azione è in fase di finalizzazione e
riguarda una durata di tre anni, ha una copertura finanziaria di
circa 250 mila euro e il target specifico sono i cittadini.Lei
vedrà, dalla nota che le consegno, che eravamo in attesa di poter
firmare l'accordo, nella risposta che le darò non davamo ancora
conto del fatto di avere ricevuto la risposta, quindi con il
Presidente della Regione nelle prossime ore firmeremo l'accordo con
il Governo nazionale; vedrà che il soggetto attuatore di questa
progettualità sarà l'Inva e consentirà di poter avere in un portale
un punto di riferimento per la cittadinanza, ci sarà un piano di
comunicazione e dei pacchetti di formazione.
Si andrà dunque esattamente nell'indirizzo auspicato da lei,
perché credo che questa questione non si risolva portando la fibra
ottica, ma portando dei servizi e facendo in modo che la
cittadinanza abbia la possibilità, specie quelli che non sono
nativi digitali, di poter usare dei servizi che renderanno
sicuramente più efficiente la pubblica Amministrazione e anche più
facile il rapporto dei cittadini con essa.
Presidente -
Consigliere Sammaritani, ne ha facoltà.
Sammaritani (LEGA VDA) -
Preliminarmente la ringrazio per
aver usato una tecnologia italiana, tipo frattura, a proposito
della conoscenza e delle capacità delle generazioni di adattarsi
piuttosto che il solito digital divide, quindi al di là di quello
che dal nazionale arriva come proposte forse un poco troppo
forti...Comunque, al di là di questa piccola parentesi, questa è
un'iniziativa di richiamo, perché appunto io stesso avevo indicato
che già nel 2021 avevamo parlato io e lei di questa cosa, e, in
effetti, i primi dati che lei mi ha fornito erano quelli già di
quella risposta. Abbiamo capito anche, poi mi riservo naturalmente
di vedere il documento che sicuramente è molto più dettagliato e
più ampio di quello che lei abbia potuto esprimere in questa
risposta limitata nel tempo; ci sono delle luci e delle ombre mi
pare di aver capito, abbiamo qualche dato abbastanza positivo, ne
abbiamo altri non tanto positivi se rapportati anche solo alla
nostra area geografica, pur considerando il fatto che il nostro
territorio è peculiare, quindi non proprio propriamente uguale a
quello del resto del Nord-Ovest, e questo va bene ed è più che
comprensibile.Fa piacere anche che i progetti di cui lei ha parlato
sono progetti recenti, quindi vuol dire che qualcosa è stato fatto,
più che qualcosa anzi, lo dichiaro espressamente, e che si vada in
questa linea proprio perché la digitalizzazione è uno dei settori
in cui le risorse economiche provenienti dall'Europa sono state più
allocate. L'importante è che si vada in questa direzione, credo che
il Governo regionale continui a monitorare e a caldeggiare queste
iniziative, pare che sia così, quindi probabilmente ne parleremo
ancora un poco più avanti per vedere un po' lo stato dell'arte.
Per ora possiamo dire che effettivamente possiamo essere
abbastanza soddisfatti del trend di crescita su quest'importante
settore dal quale non si può prescindere ormai per far sì che la
pubblica Amministrazione sia più vicina ai cittadini.
