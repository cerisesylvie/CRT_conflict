Classificazione
TRASPORTI E VIABILITÀ
Strade di interesse regionale



Oggetto del Consiglio n. 3320 del 27 marzo 2018 - Resoconto
OGGETTO N. 3320/XIV - Interrogazione: "Pulizia della strada
statale nel tratto compreso tra i comuni di Saint-Christophe e
Nus".
Grosjean (Président) -
Point n° 6 de l'ordre du jour. La
parole à l'Assesseur Baccega pour la réponse.
Baccega (EPAV) -
È un'interrogazione che richiede di
distinguere i due ambiti. Il primo riguarda la manutenzione, la
gestione, la pulizia delle strade, delle loro pertinenze e
dell'arredo allo scopo di garantire la sicurezza e la fluidità
della circolazione, laddove l'articolo 14 del nuovo Codice della
strada prevede in capo all'ente proprietario della strada queste
attività. Pertanto la pulizia del tratto stradale e delle
pertinenze della SS26 tra i comuni di Saint-Christophe e Nus - in
quanto è questo il percorso che richiedete, ma riguarda tutta la
statale 26 - è in capo all'ANAS in qualità di ente che gestisce le
strade statali.
Diverso è invece il discorso che riguarda lo smaltimento dei
rifiuti che si trovano sui terreni ai bordi delle sedi stradali e
che è disciplinato dal decreto legislativo n. 152/2006 riguardante
le norme in materia ambientale. In particolare, nel caso del tratto
stradale in questione, l'ANAS è tenuta alla pulizia solo se il
materiale da asportare è depositato sul demanio stradale. È compito
dei proprietari dei fondi limitrofi eseguire l'eventuale pulizia di
materiale depositato sul terreno di proprietà.
Per rispondere ai quesiti posti ho quindi provveduto a chiedere
informazioni e approfondimenti al responsabile dell'ANAS dell'area
compartimentale della Valle d'Aosta. Anche lui ha sottolineato che
l'articolo 198 del decreto legislativo n. 152/2006 attribuisce la
competenza ai Comuni, perché prevede che la gestione e lo
smaltimento dei rifiuti, di qualunque natura o provenienza,
giacenti sulle strade o sulle aree pubbliche, sulle strade e aree
private comunque soggette ad uso pubblico è di competenza dei
Comuni. Fermo restando le competenze evidenziate, l'ANAS ci dice
anche che, in base alle effettive esigenze riscontrate, programma
ed esegue ciclicamente attività di spazzamento del piano viabile,
ivi compresi i bordi stradali e in tale ambito provvede, per quanto
possibile, alla rimozione dei rifiuti solidi urbani eventualmente
rinvenuti anche sui bordi delle strade. Sui tratti stradali oggetto
dell'interrogazione gli ultimi interventi di spazzamento dei cigli
stradali sono stati effettuati durante il mese di febbraio u.s.
Président -
La parole au Conseiller Padovani pour la
réplique.
Padovani (CC-MOUV) -
Assessore, la ringrazio per la
risposta. Ho voluto portare questa iniziativa perché da diverse
parti mi erano arrivate segnalazioni della presenza non tanto di
sacchi dell'immondizia da conferire in discarica, quanto di rifiuti
gettati proprio lungo gli spazi a bordo strada. Immaginavo che la
competenza fosse di ANAS per quanto riguarda il manto stradale e di
chi gestisce il conferimento dei rifiuti per tutto il resto, però
quello che secondo me potrebbe fare l'Assessorato è sollecitare un
po' di più gli interventi di pulizia, anche perché effettivamente
non è un gran bel biglietto da visita per chi visita la nostra
Valle, non è salutare per chi abita in quelle zone o per chi le
percorre anche soltanto a piedi. Non è una gran cosa vedere dei
cigli stradali con una presenza evidente di rifiuti.
Un po' più di solerzia nel sollecitare chi deve fare i lavori
sarebbe magari opportuna da parte dell'Amministrazione e della
politica.
