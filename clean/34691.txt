Classificazione
SPORT E TEMPO LIBERO
Manifestazioni sportive
TURISMO E INDUSTRIA ALBERGHIERA
Contributi, incentivi



Oggetto del Consiglio n. 2417 del 16 maggio 2012 - Resoconto
OGGETTO N. 2417/XIII - Interpellanza: "Ospitalità in Valle
d'Aosta della Juventus per il ritiro estivo".
Interpellanza
Appreso da alcune dichiarazioni dell'Assessore regionale al
Turismo, Sport, Commercio e Trasporti che la Regione Valle d'Aosta
sarebbe interessata ad ospitare nuovamente in Valle, e precisamente
a Châtillon, il ritiro estivo precampionato della Juventus;
Venuti a conoscenza che, per raggiungere tale obiettivo,
l'Amministrazione regionale sarebbe disposta ad investire una cifra
di circa 600 mila euro, oltre alle spese di ospitalità dei
calciatori e dello staff della Juventus presso la scuola
alberghiera di Châtillon;
Ribadito che il PD è favorevole ad ogni attività promozionale
che possa attirare nuovo turismo nella nostra regione, ma con un
occhio di riguardo sia al capitolo delle risorse da impegnare (in
particolare in una fase di crisi economica e di tagli pesanti come
quella attuale), sia riguardo alle reali ricadute di tali
iniziative promozionali in termini di presenze turistiche vere e
significative (e non invece al turismo mordi e fuggi);
la sottoscritta Consigliera regionale
Interpella
la Giunta per conoscere:
1) le intenzioni dell'Amministrazione regionale circa la
volontà di ospitare in Valle il ritiro estivo della Juventus ed i
costi complessivi per le casse regionali;
2) se non ritenga eccessivo il costo preventivato di 600 mila
euro, in particolare in un momento di grave crisi economica e di
tagli alle spese, per un'iniziativa dalle dubbie ricadute positive
in termini economici e di presenze turistiche per il comune
interessato e per l'intera regione.
F.to: Carmela Fontana
Presidente
- La parola alla Consigliera Carmela
Fontana.
Fontana (PD)
- Grazie Presidente.
Da alcune dichiarazioni dell'Assessore regionale al turismo, la
Regione Valle d'Aosta sarebbe interessata ad ospitare nuovamente in
Valle, e precisamente a Châtillon, il ritiro estivo precampionato
della Juventus. Venuti a conoscenza che, per raggiungere tale
obiettivo, l'Amministrazione regionale sarebbe disposta ad
investire una cifra di circa 600.000 euro, oltre alle spese di
ospitalità dei calciatori e dello staff della Juventus presso la
scuola alberghiera di Châtillon; ribadito che il PD è favorevole ad
ogni attività promozionale che possa attirare nuovo turismo nella
nostra regione, ma con un occhio di riguardo sia al capitolo delle
risorse da impegnare, in particolare in una fase di crisi economica
e di tagli pesanti come quella attuale, sia riguardo alle reali
ricadute di tali iniziative promozionali in termini di presenze
turistiche, e non invece al turismo mordi e fuggi, volevamo
conoscere:
"le intenzioni dell'Amministrazione regionale circa
la volontà di ospitare in Valle il ritiro estivo della Juventus ed
i costi complessivi per le casse regionali; se non ritenga
eccessivo il costo preventivato di 600.000 euro, in particolare in
un momento di grave crisi economica e di tagli alle spese, per
un'iniziativa dalle dubbie ricadute positive in termini economici e
di presenze turistiche per il comune interessato e per l'intera
regione"
. Grazie.
Presidente
- La parola all'Assessore al turismo, sport,
commercio e trasporti, Marguerettaz.
Marguerettaz (UV)
- Grazie Presidente. Ringrazio la
collega Fontana, che pone all'attenzione del Consiglio un tema che
ha occupato le pagine dei giornali, quindi credo sia opportuno fare
una presentazione delle attività in corso.
Sicuramente corrisponde a verità l'intenzione da parte
dell'Amministrazione regionale di cogliere questa opportunità,
quindi posso confermare che sono in corso delle attività e dei
sopralluoghi per andare a definire un'attività che comprenderà una
collaborazione con il club della Juventus per quel che attiene il
ritiro, ma anche un'attività di promozione che durerà tutto il
periodo che riguarda la convenzione. Si parlerà quindi di un
impegno da parte della Juventus anche per promuovere la regione nel
suo complesso, per cercare di utilizzare la credibilità del club
nell'ambito dei suoi tantissimi sostenitori e tifosi. I costi
complessivi non li abbiamo ancora definiti, perché sono correlati
alle attività che riusciremo a trovare ed è chiaro che ci sarà,
quando le cose saranno definite, un'ampia motivazione nella
delibera di Giunta e nella convenzione.
Molto più interessante è la seconda domanda: "se non ritenga
eccessivo il costo preventivato di 600.000 euro, in particolare in
un momento di grave crisi economica...", non credo, proprio
prendendo il "là" da questo grande dibattito a cui stiamo
assistendo a livello nazionale ed internazionale, che l'economia e
il rilancio passino attraverso i tagli o delle attività che siano
solo di sostegno. Riusciamo a creare una situazione dove si
rilancia l'economia, se facciamo degli investimenti, quindi questo
tipo di ragionamento è interessante da fare, ma bisogna chiedersi
se serve o non serve. Ora, la possibilità di attrarre un numero
importante di persone a Saint-Vincent e a Châtillon con il ritiro
non credo sia messa in dubbio: avrete avuto modo di sentire tutti
gli operatori turistici, i Sindaci, le comunità di Saint-Vincent e
Châtillon che sono entusiasti. Credo quindi che questo dovrebbe
essere il primo punto, non facciamoci prendere dalle passioni
calcistiche se ci piace il calcio o non ci piace, oppure se siamo
tifosi della Juve o non lo siamo, questo è uno strumento per
portare della gente.
Rispetto al tema del "mordi e fuggi", mi permetto di dire che
avere delle persone che vengono è una cosa straordinaria, ma non è
sufficiente, come non è sufficiente neanche con le terme, come ho
avuto modo di dire, perché, se l'offerta turistica non segue,
abbiamo un'operazione dove io vado e mi diverto in un luogo, ma, se
non ho altri motivi, me ne torno via. La possibilità di avere
persone che vengono consente ai nostri operatori di presentare i
gioielli di famiglia, di presentare la Valle d'Aosta al meglio,
quindi riteniamo che questo discorso sia molto proficuo.
Rispetto alla quantità, ricordo che Pinzolo, che è a Trento -
avete la possibilità di trovare i dati -, aveva chiuso degli
accordi per tanti anni e aveva investito 2.000.000 l'anno; la
Regione Piemonte lo scorso anno parlava di 2.000.000 l'anno. Ora,
io non so a quanto chiuderà l'accordo che è ancora da definire, ma
era solo per dare una panoramica rispetto ai valori in gioco. Sono
andato a vedere per scrupolo le discussioni che sono state fatte
anche nel Consiglio regionale piemontese, il dibattito non lo
facciamo solo noi, è un dibattito più che corretto, ma la
conclusione di tutti questi soggetti è che tale tipo di
investimento ha delle ricadute molto importanti. Non è con il
semplice ritiro che risolviamo i nostri problemi, ma è una grande
opportunità e, se ci lavoriamo sopra, possiamo ottenere dei
risultati. Il problema quindi non è il momento di crisi e di
disoccupazione: noi stiamo lavorando affinché la crisi e la
disoccupazione si risolvano, cercando di dare del lavoro a delle
persone, non cercando di far fare dei sacrifici.
Presidente
- La parola alla Consigliera Carmela
Fontana.
Fontana (PD)
- Assessore, oggi veramente non mi ha
convinto assolutamente con le spiegazioni che mi ha dato. Premetto
che non ho niente contro il calcio e contro lo sport, tra l'altro
sono una tifosa juventina e pensate in un altro momento quanto mi
avrebbe fatto piacere! In un momento del genere, però, mi sento
anche una grande responsabilità, come penso la dovrebbe avere tutto
questo Consiglio regionale. Lei adesso mi dice che non bisogna
tagliare, ma solo qualche mese fa, quando ho presentato
l'interpellanza sul BIT di Milano, mi ha detto che ci sono pochi
soldi e investire 150.000 euro...sono troppi soldi e dobbiamo
risparmiare. Adesso io, da quello che ho letto, ho saputo che ci
sono 620.000 euro all'anno per tre anni, sfioriamo i 2.000.000 di
euro, a parte l'ospitalità! Mi chiedo allora, è vero, ci saranno
Sindaci, commercianti che magari saranno arrabbiati con me che ho
presentato questa interpellanza, ma io voglio chiedere a tutte
quelle famiglie degli ex forestali, a quelle centinaia di invalidi
civili, e non mi dire Lattanzi che non serve a niente...
(interruzione del Consigliere Lattanzi, fuori
microfono)
...perché c'entra, oppure a tutti quei cassaintegrati che
perderanno la cassa integrazione e non hanno neanche la
pensione...se fare la scelta di far venire la Juve, oppure spendere
quei 2.000.000 di euro per fare delle squadre di lavori socialmente
utili, almeno in quest'anno 2012 che siamo in un periodo
disastroso, dove le famiglie non sanno dove sbattere la testa! Io
avrei chiesto allora...se la gente ragiona come lei, Assessore, ben
venga, io però sono in Consiglio regionale e la mia responsabilità
è di vedere come vengono spese le risorse. In questo momento penso
che era meglio investirli sul mondo del lavoro: lo dico a lei e lo
dico al collega Zucchi, perché so che una buona parte ce l'ha messa
anche lui.
Mi dispiace perché sono tante risorse e la gente è disperata, ci
si poteva pensare prima di fare tale investimento, anche perché lei
mi deve dire poi chi viene della squadra in questi giorni; so che
ci sono i Campionati europei, perché non ci sarà Del Piero, non ci
saranno tutti i grandi giocatori. Io non riesco a capire questa
scelta per me sciagurata in un momento di crisi come questo, dove
abbiamo tantissime famiglie che non sanno come fare ad affrontare
la giornata o dare da mangiare ai propri figli! Scusate la mia
rabbia, ma mi sento indignata per una scelta del genere e, se si
vuole investire sul turismo, ci sono ben altre cose da fare! Quando
poi saremo fuori, potrà portare chi vuole, ma questo, secondo me, è
un momento sbagliato. Grazie.
