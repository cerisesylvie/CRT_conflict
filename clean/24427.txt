Classificazione
INFORMAZIONE
Sistema informativo



Oggetto del Consiglio n. 3350 del 5 marzo 2008 - Resoconto
OGGETTO N. 3350/XII - Interrogazione: "Norme in materia di
svolgimento di attività di comunicazione istituzionale degli
amministratori regionali".
Interrogazione
Preso atto del prossimo espletamento in Valle di due
appuntamenti elettorali;
Ricordato come nel periodo pre-elettorale vanno rispettate
specifiche norme che mirano a tutelare gli elettori e le elettrici
da possibili sovraesposizione mediatica di amministratori-politici,
magari possibili candidati, e a garantire eque opportunità per
tutti i cittadini candidati;
Ricordato come la materia sia regolamentata dalla L. 28/2000
e dal comma 6 bis dell'articolo 4 della l.r. 3/1993 che recita
"Dalla data di pubblicazione del decreto di convocazione dei comizi
elettorali e fino alla chiusura delle operazioni di voto è fatto
divieto ai componenti la Giunta regionale di svolgere attività di
comunicazione istituzionale a pagamento, ad eccezione di quella
obbligatoria per legge";
i sottoscritti Consiglieri regionali
Interrogano
il Presidente della Giunta per sapere:
1) da quale data si applica il dettato di cui al comma 6 bis
dell'articolo 4 della l.r. 3/1993;
2) quali sono le attività di comunicazione istituzionale a
pagamento, obbligatoria per legge, che la Giunta potrà espletare in
questa fase pre-elettorale;
3) da quale data si applicano gli articoli 7, 8 e 9 della L.
28/2000.
F.to: Squarzino Secondina - Venturella
Président
- La parole au Président de la Région,
Caveri.
Caveri (UV)
- In merito a quanto richiesto dal primo
punto, si evidenzia come sia da ritenere che per pubblicazione del
decreto di convocazione dei comizi, cui si riferisce il comma 6bis
dell'articolo 4 della legge regionale n. 3/1993, debba intendersi
non già la pubblicazione nel Bollettino ufficiale della Regione,
per la quale il comma 4 del medesimo articolo prevede un termine
ultimo, e non anche un "dies a quo", bensì la pubblicazione del
manifesto elettorale cui provvedono i Sindaci, ai sensi del comma 6
dell'articolo 4, il 45° giorno antecedente la data delle elezioni.
Tale interpretazione è da ritenersi, oltre che supportata dal dato
letterale delle norme, le quali genericamente si riferiscono alla
pubblicazione, anche più corretta dal punto di vista
logico-sistematico, atteso che soltanto per la pubblicazione dei
manifesti elettorali la legge prescrive un termine fisso, a dire il
45° giorno antecedente le elezioni. Diversamente opinando e,
quindi, riconducendo la decorrenza del divieto alla data di
pubblicazione del decreto di convocazione nel Bollettino ufficiale,
non si farebbe in realtà che demandare al Presidente della Regione
sul quale incombono gli obblighi di pubblicazione, il potere di
determinare discrezionalmente il momento a partire dal quale il
divieto deve trovare applicazione, con grave rischio per la
certezza dei rapporti cui si correla una prescrizione impositiva di
così rilevante impatto per l'attività istituzionale dell'Ente,
finalizzata a garantire assoluta parità nelle condizioni di accesso
durante il corso delle campagne elettorali. A ciò aggiungasi il
disposto della più o meno analoga disposizione contenuta
nell'articolo 9 della legge n. 28/2000, il quale si riferisce alla
data di
"convocazione dei comizi elettorali"
, da intendersi
ancora una volta corrispondente a quella di affissione dei
manifesti elettorali da parte dei Sindaci, momento dal quale prende
in effetti avvio il procedimento elettorale, come peraltro
confermato nella nota dell'Autorità per le garanzie nelle
comunicazioni in data 19 settembre 2007, relativa ad una richiesta
di parere inoltrata dal CORECOM della Valle d'Aosta ed avente, più
in generale, ad oggetto la portata applicativa della norma statale
sulla "par condicio".
Quanto al secondo punto, rilevo - dalla mera lettura della norma
introdotta dalla nuova legge regionale elettorale - che la
disposizione vieta ai singoli componenti della Giunta regionale, a
far data dalla pubblicazione del decreto di convocazione dei comizi
elettorali, con ciò intendendosi, per le motivazioni sopra esposte,
la data nella quale i Sindaci danno notizia al pubblico del decreto
di convocazione dei comizi, di svolgere comunicazione istituzionale
a pagamento, cioè comunicazione finanziata con risorse pubbliche
per volontà del singolo componente il Governo regionale, ad
eccezione di quella obbligatoria per legge. Fra l'altro, faccio
notare che forse la norma non è stata scritta in maniera brillante,
perché scrivere
"componenti della Giunta regionale"
sembrerebbe escludere il Presidente, che, con la riforma del Titolo
V, assume rispetto alla Giunta regionale una posizione
differenziata. Lo dico solo in termini di "divertissement"
giuridico. Dalla lettura della norma, della quale la Consigliera
Squarzino può essere interprete autentica molto più di me, non
appare quindi vietata la comunicazione istituzionale normalmente
svolta dai servizi, come peraltro è possibile constatare in questo
momento consultando i siti di altre Regioni italiane, quali ad
esempio il Lazio, l'Emilia Romagna, la Liguria o la stessa
Conferenza delle Regioni e persino il Governo nazionale. Ancora una
volta, quindi, è da ritenere che ciò che la legge vieta è di porre
in essere interventi di natura propagandistica aventi come finalità
principale la promozione dell'immagine politica del singolo, al
fine di preservare l'imparzialità del confronto elettorale e di
garantire parità di "chances" a tutti i concorrenti, senza che ciò
possa ostacolare il regolare e doveroso servizio di comunicazione
di utilità sociale volto a garantire ai cittadini il diritto ad
essere informati sull'attività condotta dalla pubblica
amministrazione.
In merito al terzo punto dell'interrogazione vale quanto
espresso in risposta al primo punto.
Président
- La parole à la Conseillère Squarzino
Secondina.
Squarzino (Arc-VA)
- Non mi arrogo il diritto di essere
l'interprete veritiera della norma - ho capito che è una battuta e,
quindi, per far capire che la battuta l'ho colta... - però,
Presidente, lei non mi ha affatto convinto, perché qui non è
sicuramente la sottoscritta l'interprete reale del comma 6bis
dell'articolo 4 della legge elettorale n. 393 modificata, questa,
nel corso dell'ultima modifica della legge elettorale. È una
modifica che è stata voluta dal gruppo di lavoro che ha presentato
la legge elettorale e questo gruppo di lavoro, proprio nel momento
in cui ha spiegato, ha detto chiaramente: finalmente abbiamo voluto
fare chiarezza sulla norma generica e che ci ha messo in difficoltà
quando dovevamo analizzare il "caso Cerise", non si sapeva da
quando partire rispetto...
(interruzione dell'Assessore Cerise, fuori microfono)
... allora, non c'è il microfono... perché l'Assessore Cerise
sta dicendo delle parolacce che mi vergogno di ripetere, qui, per
rendere pubbliche...
Presidente
- ... per cortesia, richiamo i colleghi, io
non ho sentito questo...
Squarzino (Arc-VA)
- ... non ha sentito, lei? Dicevo...
che proprio quando si è discusso a lungo sulla "questione Cerise"
in commissione e si è predisposto un dossier con tutte le
argomentazioni pro e contro, si è visto che non era chiara
l'interpretazione della legge nazionale n. 28/2000, in cui si
diceva
"data di convocazione dei comizi elettorali, e fino alla
chiusura delle operazioni di voto, è fatto divieto"
. Questo
Consiglio regionale ha votato una legge, fra l'altro noi non
l'abbiamo votata, Presidente, l'avete votata voi e avete voluto
mettere un comma che dice chiaramente:
"dalla data di
pubblicazione del decreto di convocazione dei comizi
elettorali"
; allora, la data di pubblicazione del decreto di
convocazione dei comizi elettorali è il 22 gennaio 2008 quando è
stato pubblicato sul BUR... prima osservazione.
Come vede, Presidente, il collega Frassy sta sostenendo la mia
tesi...
(interruzione del Consigliere Frassy, fuori
microfono)
... appunto, è per quello che sto dicendo...
Presidente
- ... per cortesia, colleghi, un po' di
tranquillità!
Squarzino (Arc-VA)
- ... allora, perché ho voluto
richiamare questo? Perché in quella discussione si è voluto
chiarire perfettamente quella data. Adesso il Consiglio, nella voce
del suo Presidente della Giunta rinnega le sue decisioni... ed è
vostra responsabilità! Di questo renderete conto all'opinione
pubblica, del rispetto della legge...
Caveri
(fuori microfono) - ... qual è la sanzione?
Squarzino (Arc-VA)
- ... le risponderò dopo, Presidente,
rispetto alla sanzione. La sanzione è omissione di atti d'ufficio,
quindi è penale la sanzione...
(qualche Consigliere in aula commenta con un fischio queste
parole)
Caveri
(fuori microfono) - ... veramente in gamba...
Squarzino (Arc-VA)
- ... Signor Presidente, per
piacere... Vorrei introdurre anche un altro elemento che riguarda
le elezioni politiche. Sulle elezioni politiche, qui chiaramente
c'è da dire che sempre la legge del 2000, ma soprattutto la recente
deliberazione n. 3308 CSP del 25 febbraio 2008, dice chiaramente
che per quanto riguarda il periodo fra data di indizione dei comizi
elettorali, che è stata il 6 febbraio...
Presidente
- ... collega, fra un minuto concluda...
Squarzino (Arc-VA)
- ... concludo... a livello nazionale,
si dice che in tutte le trasmissioni radiotelevisive diverse da
quelle di comunicazione politica non è ammessa ad alcun titolo la
presenza di candidati o di esponenti politici. Io sottolineo che,
invece, in questa Regione...
Presidente
- ... collega, la faccio continuare perché è
stata interrotta, però cortesemente concluda in un minuto...
Squarzino (Arc-VA)
- ... ho posto stamani anche in
Commissione Capigruppo un problema importante che riguarda la
comunicazione istituzionale e la "par condicio" nel periodo
elettorale: questo non è ancora avvenuto, non c'è stata ancora la
possibilità di avere un incontro dei Capigruppo con il CORECOM. Il
nostro gruppo da oggi segnalerà tutti gli incidenti di percorso
all'Ordine dei giornalisti valdostano e nazionale, al CORECOM
regionale e nazionale, perché...
Presidente
- ... collega, se non chiude le tolgo la
parola, non l'ho mai fatto, ma lei è al 50% di esubero... non mi
faccia togliere la parola, perché è spiacevole, però...
Squarzino (Arc-VA)
- ... concludo... perché dovete
spiegarmi come sia istituzionale e necessario per le funzioni
dell'Assessorato alla sanità che ci sia il sabato 15 marzo, alle
10, la cerimonia del battesimo dell'Ospedale regionale di Aosta con
la presenza del Presidente della Regione, dell'Assessore alla
sanità... dovete spiegarmi come fa ad essere, questo,
istituzionale!
Presidente
- La parola all'Assessore al territorio,
ambiente e opere pubbliche, Cerise, per fatto personale.
Cerise (UV)
- Volevo richiamare la questione relativa a
"l'affaire Cerise". Ricordo che non ho preso al riguardo neppure
una multa in relazione al cosiddetto "affaire Cerise" e che
"l'affaire Cerise" è finito al momento con una condanna per
diffamazione; per cui, a mio avviso, chi riporta in quest'aula
ancora "l'affaire Cerise", io lo chiamo in causa come correo di
diffamazione... primo.
Secondo: a mio carico non è stato rilevato nulla e la cosa è
stata licenziata dalla Procura della Repubblica come un
pettegolezzo da bar, Procura della Repubblica... va bene! Il
CORECOM non ha rilevato alcuna infrazione, come neppure le
commissioni consiliari hanno potuto imputarmi niente; per cui, la
prima volta che sento ancora parlare di "affaire Cerise", mi sento
autorizzato a chiedere che questi atti siano trasmessi al
procedimento penale, dove abbiamo ricorso per calunnia, okay?
Pertanto "l'affaire Cerise" vale tanto come "l'affaire Squarzino"
come "l'affaire" di qualcun altro e, se andiamo a tirare fuori
tutte le falsità che sono state dette, a buon giudizio posso dire,
collega Squarzino, che lei faceva parte della "clicca" dei
diffamatori!
Presidente
- La parola alla Consigliera Squarzino
Secondina, per fatto personale.
Squarzino (Arc-VA)
- Quando parlo di "affaire Cerise" e
mi rivolgo ai colleghi, mi riferisco al fatto che la commissione
consiliare per alcuni mesi si è occupata di tutta una serie di
problemi, preparando un dossier così, quindi ha discusso a lungo e
i risultati di questa discussione sono confluiti in
quell'emendamento che il collega Frassy ha fatto alla legge.
Pertanto parlo di "affaire Cerise" come si parla del "dossier Bo",
cioè del fatto che le commissioni si occupano di un problema e quel
problema viene intitolato con il nome della persona che ha dato
origine a quello: questo è il significato!
