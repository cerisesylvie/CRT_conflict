Classificazione
AMBIENTE
Inquinamento
ENERGIA
Energia idroelettrica


Resoconto integrale del dibattito dell'aula
Oggetto del Consiglio n. 3168 del 14 aprile 2003 - Resoconto
OGGETTO N. 3168/XI Valutazione dell'entità dell'inquinamento
elettromagnetico in Valle d'Aosta ed iniziative per sanare
eventuali situazioni di pericolo rilevato. (Interpellanza)
Interpellanza Viste le diverse indagini effettuate da parte
dell'ARPA, anche dietro richiesta dei comuni, circa possibili zone
della Valle esposte all'inquinamento elettromagnetico, a causa
della presenza di tralicci ad alta tensione;
Considerato che è opportuno che tali dati siano portati a
conoscenza del Consiglio regionale, oltre che della
popolazione;
Ritenuto che non sia sufficiente fermarsi alla semplice
conoscenza dei dati, ma che sarebbe quanto mai utile che questi
dati siano accompagnati dalla previsione di interventi atti a
sanare situazioni di pericolo rilevate;
Ritenuto inoltre che sarebbe interessante conoscere la
situazione di tutti i comuni onde poter predisporre con maggior
precisione piani di intervento e di eventuale bonifica;
i sottoscritti Consiglieri regionali
Interpellano
la Giunta per conoscere:
1) quanti sono gli abitanti della Valle che, in base alle
osservazioni finora effettuate, si trovano esposti a valori
superiori a 0, 4 microtesla;
2) se si intende mettere allo studio interventi adeguati per
ridare sicurezza agli abitanti e per garantire una più generale
tutela della salute, e quali;
3) se si intende commissionare all'Arpa uno studio approfondito
anche sugli altri comuni della Valle finora non interessati da
apposite indagini.
F.to: Squarzino Secondina - Lanièce
Président
La parole à la Conseillère Squarzino
Secondina.
Squarzino (Arc-VA)
Faccio notare che, il collega Lanièce
e la sottoscritta, invece di presentare due iniziative distinte e
poi unificarle qui in Consiglio, abbiamo pensato di presentare
un'unica iniziativa; l'argomento è quello e quindi mi sembra che
sia interessante affrontarlo insieme.
In questi ultimi tempi l'ARPA è stata chiamata sia dai comuni,
sia da singoli cittadini a verificare, misurare i livelli di
inquinamento presenti sul territorio, inquinamento causato dalla
presenza di elettrodotti. In diverse occasioni pubbliche ed
incontri con la popolazione sono stati presentati alcuni dati, ma
probabilmente in sede di Consiglio regionale non è stata ancora
fatta una presentazione chiara di tutti gli elementi, tale da poter
fare una riflessione comune. Sono dati che l'ARPA, con molta
disponibilità, mette a disposizione di chi li chiede, accompagnando
l'informazione anche con osservazioni circa la situazione normativa
creatasi in Italia. Fra l'altro, dopo aver presentato questa
iniziativa, li ho chiesti e li ho ottenuti, però la mia richiesta
di dati è finalizzata a rendere pubblica questa conoscenza, in modo
che anche da parte del Consiglio e dell'opinione pubblica vi sia
un'attenzione su tali elementi. È vero che siamo a fine
legislatura, che non si potrà più fare molto, ma almeno mettere
alcune premesse per poter agire nella prossima!
Se questi sono i dati condivisi da tutti, partendo dalle notizie
che abbiamo, e delle quali sarebbe interessante verificarne il
fondamento, com'è la situazione attuale? In Valle d'Aosta si
constata che il territorio di 60 comuni su 74 è interessato dal
transito di linee elettriche ad alta tensione; nei comuni in cui
sono state condotte campagne sistematiche di censimento e di
misurazione, se prendiamo il valore di 0,4 microtesla, si registra
che più di 100 persone si trovano esposte nei Comuni indagati -
Champdepraz, Châtillon e Hône - a tale valore e di queste 28
superiori a 2 microtesla a valori dei campi misurati.
Dal punto di vista normativo, forse siamo di fronte ad una
situazione un po' assurda, ma semmai ci torniamo dopo. Sono anni
che si discute, che si cerca di individuare quali sono i rischi
reali per la popolazione derivanti da un'esposizione prolungata nel
tempo a livello di inquinamento elettromagnetico. C'è un dato
certo, ovvero nei bambini esposti ad inquinamento elettromagnetico
superiore a 0,4 microtesla il rischio di contrarre la leucemia è il
doppio rispetto a bambini non esposti a questi campi. Esiste una
legge sull'inquinamento elettromagnetico, la n. 36/2001, che
demanda ai decreti applicativi la fissazione di limiti di
esposizioni, degli obiettivi di qualità che vanno rispettati per
l'istallazione di elettrodotti. Recentemente il Consiglio dei
ministri ha adottato i decreti applicativi, indicando però valori
più alti rispetto al limite di 0,4 microtesla e precisamente 3
microtesla come obiettivo di qualità e 10 microtesla come valore di
attenzione.
Questo però significherebbe che adesso, ad esempio, si potranno
costruire con questi nuovi limiti nuovi elettrodotti nei pressi di
case, mentre prima non era possibile: infatti, mentre prima
bisognava stare almeno a 28 metri di distanza, con questi nuovi
dati di qualità si può costruire un elettrodotto fino a 20 metri di
distanza rispetto alla casa. Questo ci fa capire l'assurdità di
questi decreti applicativi ministeriali. È vero che i decreti non
sono stati ancora pubblicati, ma sarà questione di poco tempo; è
vero che le regioni in sede di Conferenza Stato-Regione hanno
espresso un parere contrario rispetto a questi decreti, però sembra
che gli interessi generali delle grandi società siano più forti
delle esigenze delle popolazioni.
Altre regioni si sono mosse da tempo, proprio nel predisporre
leggi che non riguardano solo gli impianti di telecomunicazione,
come abbiamo fatto noi in Valle d'Aosta, ma anche il problema
dell'inquinamento prodotto dal passaggio di elettrodotti e hanno
dato risposte molto diverse rispetto a quelle fornite dal Governo.
La Provincia di Trento, il Veneto, l'Emilia Romagna, le Marche, la
Campania si sono attivate. Torniamo a porre la domanda di fondo:
noi come ci comportiamo? La Regione è al corrente del numero di
persone esposte in Valle d'Aosta a valori superiori a 0,4
microtesla? Cosa si intende fare rispetto a queste persone? Si
intende richiedere all'ARPA uno studio approfondito, relativo a
tutti gli altri comuni attraversati da elettrodotti e su cui finora
non abbiamo dati precisi?
Président
La parole au Conseiller Lanièce.
Lanièce (SA)
La collega è stata più che esaustiva, per
cui non posso che concordare con quanto lei ha già affermato.
Vorrei solo aggiungere, parlando dei decreti attuativi della legge
nazionale, che occorre che ci sia da parte della Regione una certa
attivazione, visto che nella Conferenza Stato-Regioni le regioni
hanno chiesto di abbassare la soglia dei limiti stabiliti sia per
quanto riguarda l'obiettivo di qualità che per quanto riguarda il
valore di attenzione. Penso che questa sia l'unica azione che la
nostra Regione può fare e penso che questo sia l'input importante,
sul quale spero che l'Assessore voglia confermare l'interesse della
Giunta regionale, anche perché il rischio da inquinamento
elettromagnetico è sempre più un problema all'attenzione dei
Valdostani, ma anche di abitanti di altre regioni. Ultimamente
viene sempre più sentita la necessità di effettuare degli incontri
per divulgare questo problema, in modo da evitare troppi
allarmismi, ma anche per evitare che ci sia un certo menefreghismo
e anche il sottoscritto ha organizzato recentemente un convegno a
Champdepraz. In questa ottica ci auguriamo che l'Assessore nella
sua risposta voglia affermare la volontà dell'Amministrazione
regionale, da sostenere nella Conferenza Stato-Regioni, finalizzata
a far sì che ci sia un ripensamento su questi limiti, che
altrimenti se saranno fissati, come sembra, non cambieranno di
molto la situazione.
Président
La parole à l'Assesseur au territoire,
à l'environnement et aux ouvrages publics, Vallet.
Vallet (UV)
Sento l'esigenza di fare alcune premesse: la
prima riguarda la fonte dei dati, per dire che la materia viene
trattata dall'Amministrazione regionale in stretta collaborazione
con l'ARPA regionale; la seconda, per ribadire per l'ennesima volta
alcuni concetti, rispetto ai quali è importante fare chiarezza per
capire qual è l'angolatura dalla quale si esaminano i problemi e la
nostra è un'angolatura diversa da quella espressa dalla Consigliera
Squarzino.
Per quanto riguarda una questione posta dal collega Lanièce in
sede di illustrazione, cioè la posizione della Regione in sede di
Conferenza Stato-Regioni, l'argomento adesso è stato chiuso, nel
senso che i valori di riferimento, che sono stati definiti nel
decreto del Presidente del Consiglio dei ministri, sono stati
fissati sulla base di un parere negativo espresso, in sede di
Conferenza Stato-Regioni, anche da altre Regioni, non solo dalla
nostra. Il DPCM attuativo della legge n. 36/2001 è già stato
firmato e sarà a breve pubblicato sulla Gazzetta ufficiale e i
valori che sono indicati sono quelli citati dalla Consigliera
Squarzino: 100 microtesla come valore limite per la prevenzione di
effetti acuti; 10 microtesla come valore di cautela per la
prevenzione di effetti a lungo termine sulla popolazione; 3
microtesla obiettivo di qualità per le nuove installazioni
(elettrodotti, scuole, edilizia residenziale).
Va detto che i valori adottati sono allineati con la relazione
della Commissione di esperti insediata dal Ministero della Sanità,
il quale ha detto che non esiste sufficiente evidenza di nocività
dell'esposizione a campi magnetici a 50 Hz, pur non potendolo
escludere in valore assoluto. I valori limiti previsti per gli
elettrodotti per la frequenza di 50 Hz sono misure di cautela
finalizzate a minimizzare l'esposizione della popolazione rispetto
a potenziali fattori di rischio, per i quali non esistono a questi
livelli di esposizione accertate correlazioni causa-effetto, ma il
cui effetto dannoso, soprattutto per quanto riguarda i campi a 50
Hz generati da linee elettriche, non può neppure essere escluso.
Eventuali situazioni di superamento dei limiti, di conseguenza, non
vanno considerate come situazioni di accertato rischio in atto per
gli occupanti delle abitazioni, ma come situazioni in cui sono o
saranno necessari interventi in nome di un principio di cautela nei
confronti di un agente, la cui nocività, per quanto non accertata,
non può essere comunque esclusa. Per quanto riguarda l'esposizione
a campi magnetici a 50 Hz, è da ricordare la posizione assai cauta
degli organismi internazionali in merito alla pericolosità
dell'esposizione continuativa a campi magnetici a livelli tali da
non indurre alcun effetto acuto. Gli effetti acuti si hanno per
livelli di esposizione molto più elevati, oltre i 100
microtesla.
La legislazione italiana - la legge n. 36/2001 - adotta in
proposito un atteggiamento prudenziale, prevedendo l'adozione di
valori di cautela da utilizzare come elementi di definizione della
priorità per interventi di bonifica. Questi valori di cautela vanno
intesi appunto come linee guida, non come valori al di sopra dei
quali il campo è nocivo e al di sotto no. Si ribadisce che un
rapporto causa-effetto fra esposizione prolungata ed insorgenza dei
tumori non è stato accertato. La presentazione dei dati alla
popolazione va quindi effettuata evidenziando i limiti delle
conoscenze scientifiche disponibili, ma anche le finalità dei
valori assunti come limiti di esposizione rispetto alle situazioni
effettivamente presenti nei comuni stessi.
La legge quadro sulla protezione dall'esposizione ai campi
elettrici, magnetici ed elettromagnetici stabilisce all'articolo 9
che, entro 12 mesi dall'entrata in vigore del Decreto ministeriale
con il quale sono fissati i limiti di esposizione, i soggetti
gestori degli elettrodotti presentino una proposta di piano di
risanamento, al fine di assicurare la tutela della salute e
dell'ambiente, prevedendo i progetti che si intendono attuare per
rispettare i limiti di esposizione e i valori di attenzione, nonché
per raggiungere gli obiettivi di qualità stabiliti dal Decreto
stesso. Come prioritarie dovranno essere indicate le situazioni in
prossimità di destinazioni residenziali, scolastiche e sanitarie,
con particolare riferimento alla popolazione infantile. Il piano di
risanamento va presentato al Ministero dell'Ambiente per gli
elettrodotti con tensione superiore a 150 kV, per tutti gli altri
alla Regione. I piani devono essere approvati entro 60 giorni e il
risanamento degli elettrodotti deve essere completato entro 10 anni
dall'entrata in vigore della legge.
Con il DPCM 23 aprile 1992 erano stati fissati limiti di
esposizione ai campi elettrici e magnetici generati dalla frequenza
industriale nominale di 50 Hz negli ambienti abitativi e
nell'ambiente esterno. L'articolo 7 del medesimo Decreto prevede la
possibilità di individuare azioni di risanamento nei tratti di
linee elettriche esistenti, dove non risultino rispettati i limiti
e le condizioni imposte dagli articoli 4 e 5 del Decreto stesso. Il
Decreto fissa anche i tempi per la definizione dei criteri generali
di intervento e i criteri di priorità.
Il DPCM 28 settembre 1995, recante: "Norme tecniche e
procedurali di attuazione del DPCM del 23/4/1992", stabilisce che,
per la prima fase di attuazione, le azioni di risanamento vengano
effettuate in base alle prescrizioni riguardanti i livelli di
campo, che sono assai meno restrittive rispetto a quelle relative
alla distanza. Sulla base del DPCM del 1995 che ho citato, l'ENEL
ha individuato criticità in relazione all'elettrodotto
Albertville-Rondissone e all'elettrodotto Villeneuve-Châtillon. Va
precisato che le criticità sono state stimate dall'ENEL in
riferimento a valori presunti massimi di campo elettrico in esterno
ai fabbricati, all'interno di abitazioni o fabbricati il valore
limite di campo elettrico non è mai raggiunto e il valore limite di
campo magnetico non è mai raggiunto né all'esterno, né all'interno.
Il programma di risanamento, trasmesso dall'ENEL il 19 febbraio
1996 al Ministero dell'Ambiente per la parte interessata della
nostra Regione, prevedeva la presentazione del programma di
risanamento entro il 19 ottobre 2002 per la linea
Albertville-Rondissone. Per quanto riguarda la linea
Villeneuve-Châtillon, siamo più avanti: è in predisposizione da
parte dell'ENEL il progetto di rifacimento integrale della linea,
con spostamento in zone non abitate.
Per venire adesso alle risposte puntuali ai tre quesiti posti,
l'ARPA della Valle d'Aosta ha svolto campagne sistematiche di
rilievo dei campi a 50 Hz generati da elettrodotti ad alta tensione
e di quantificazione dell'esposizione della popolazione a
Châtillon, Hône e Champdepraz, in tutti e tre i casi su richiesta
specifica delle Amministrazioni comunali. In questi tre comuni, gli
abitanti esposti a valori medi annuali di campo magnetico a 50 Hz
superiori a 0,4 microtesla generati da elettrodotti ad alta
tensione sono 150. Non si può non rilevare come la scelta del
valore di riferimento di 0,4 microtesla del quesito sia del tutto
arbitraria, perché la normativa attuale, dando per vigente il
recente DPCM, assume limiti del tutto diversi. Tale limite non è in
linea con quanto era stato proposto nella precedente versione del
DPCM, ma rappresenta solo un valore intorno al quale i movimenti
ambientalisti hanno impostato una loro battaglia: 0,4 ha lo stesso
valore di 0,35 o lo stesso valore di 0,45 dal punto di vista
scientifico. È da rilevare che, rispetto ai limiti del DPCM, in
nessun caso sono superati i 10 microtesla, anche perché il limite è
effettivamente elevato, mentre per circa il 50 percento dei casi è
superato il limite dei 3 microtesla, che si ricorda essere appunto
valore guida per siti ben specifici.
Per quanto riguarda la seconda domanda, a prescindere dai
livelli di riferimento contenuti nel nuovo DPCM, il rifacimento
attualmente in progetto dell'elettrodotto ad alta tensione
Villeneuve-Châtillon, per cause tecniche che non hanno a che fare
con l'esposizione a campi magnetici, è un'occasione eccezionale per
ridurre drasticamente l'esposizione complessiva della popolazione.
Questo elettrodotto è causa oggi di numerose situazioni di
prossimità fra linee elettriche e abitazioni che potranno essere
rimosse; però, paradossalmente, questo progetto è in ritardo, in
relazione alle difficoltà sorte nell'individuazione del nuovo
tracciato, alcune Amministrazioni hanno chiesto l'interramento di
tratti di linea e la Terna sta in questo momento approfondendo le
possibilità progettuali. Considerato che le azioni di risanamento
sono poste dalla normativa in capo al gestore delle linee, è a
questo che compete l'onere di provvedere.
Per quanto riguarda il terzo quesito, l'ARPA ha attualmente in
corso, nell'ambito di un accordo di programma con l'USL, una
campagna di misura dei campi magnetici a 50 Hz in tutte le aule di
tutte le scuole, materne, elementari e medie, sia pubbliche che
private, della Valle d'Aosta. Il programma di attività è in pieno
svolgimento, la conclusione dei rilievi è prevista nei primi mesi
del 2004.
Faccio notare anche qui che in ambiente domestico e scolastico
esistono sorgenti di campo a 50 Hz dovute all'impianto elettrico o
a dispositivi alimentati ad energia elettrica, che producono
localmente campi ben più intensi delle linee elettriche esterne ad
alta tensione.
L'ARPA sarà fortemente impegnata nella stima previsionale di
impatto del nuovo tracciato dell'elettrodotto
Villeneuve-Châtillon.
Per quanto riguarda studi sistematici su altri comuni, al
momento non esistono iniziative al riguardo.
Président
La parole à la Conseillère Squarzino
Secondina.
Squarzino (Arc-VA)
Prendo atto delle informazioni fornite
e delle considerazioni effettuate, però ci sono alcuni problemi di
fondo a cui lei non ha risposto. Lei ha riletto molto
diligentemente i pareri degli esperti del Ministero che hanno poi
portato a questi limiti. Lei stesso ha riconosciuto che i limiti
sono un po' elevati, tant'è vero che le stesse regioni sono
contrarie; allora, o le regioni sono contrarie per loro capriccio
oppure ci sono dei motivi reali! Tutte le regioni, a fronte della
relazione di scienziati e di esperti del Ministero, non hanno
espresso convincimento, ma hanno riaffermato la loro contrarietà.
Credo che questo sia il punto fondamentale e il punto fondamentale
è che la stessa frase, che viene letta e presentata come
dimostrazione di una non presenza accertata di causa-effetto, può
essere letta anche in modo diverso. Si continua a dire che non sono
accertati rischi in atto, non esistono accertate correlazioni, ma
non può essere esclusa una correlazione.
Ora, anche al convegno che c'è stato, organizzato dal CORECOM,
ad Aosta a gennaio, gli scienziati presenti hanno detto chiaramente
che, finché la ricerca non fornisce dei dati scientifici precisi in
merito alla correlazione causa-effetto in questione e alla sua
incidenza, non si può affermare scientificamente che c'è un
rapporto causa-effetto. Certamente questa è una legge scientifica
nel campo della ricerca, ma non si può andare a dire alle persone:
"guardate che non c'è un'evidenza scientifica fra causa ed effetto,
quindi per adesso non prendiamo in esame questo problema". Quando
fra tre o quattro anni, studiando gli esiti di salute di persone
sottoposte all'esposizione prolungata di campi elettromagnetici, si
vedranno in modo evidente i risultati, si dirà che abbiamo
l'accertata correlazione, ma intanto nel frattempo le popolazioni
fanno "da cavie", mi permetta, Assessore! Altre regioni hanno avuto
questa preoccupazione molto prima di noi, pur non essendo autonome,
eccetto la Provincia di Trento, e hanno legiferato in modo tale da
tenersi ai limiti di qualità, sotto limiti di cautela e di
attenzione.
Lei mi ha detto qual è il limite massimo da non superare
stabilito dalla legge: certo, ma io Regione devo preoccuparmi dei
limiti minimi di salute della popolazione e i dati che lei ha
fornito indicano 150 persone esposte di cui la metà - lei dice -
sono esposte sopra i limiti di 3 microtesla, il che significa che
un'ottantina di persone è esposta a più di 3 microtesla.
Lei ha detto che la responsabilità è delle compagnie, a cui
compete intervenire e prevedere, ma nel frattempo noi lasciamo che
questa popolazione sia esposta a questi rischi! Lei non può dire
queste cose alla gente!
Président
La parole au Conseiller Lanièce.
Lanièce (SA)
Per una breve replica perché la collega ha
già presentato le nostre osservazioni in merito alla risposta
dell'Assessore.
L'Assessore ci risponde citando un decreto attuativo che fissa
dei limiti ai quali la Regione deve attenersi. Ovviamente, adesso è
così però, come ha detto prima la collega Squarzino, si poteva fare
qualcosa un po' prima, quando altre regioni - cito il Veneto -
hanno predisposto delle normative dove hanno fissato dei valori,
pur sapendo già allora che i valori che sarebbero stati stabiliti
da questo decreto sarebbero stati molto più alti. Questo proprio
nell'intento di tutelare la salute pubblica, anche perché è vero
che ci si confronta sempre dicendo che non c'è un'evidenza
scientifica sulla causa-effetto, sulle conseguenze sanitarie dovute
all'esposizione da inquinamento elettromagnetico, però occorre,
nell'ottica di una politica ambientale vicina alla gente, porre dei
limiti a salvaguardia della salute pubblica, anche quando manca
l'evidenza scientifica della pericolosità dei loro effetti.
Questo lavoro, ripeto, si doveva fare prima, purtroppo per vari
motivi non è stato fatto e oggi ci troviamo ad affrontare un
decreto attuativo con dei limiti a cui le regioni, come ha
affermato l'Assessore, hanno dichiarato la loro contrarietà nella
Conferenza Stato-Regioni. È tardi, purtroppo, ma penso che ci
sarebbe la possibilità, se tutte o gran parte delle regioni
volessero ribadire la loro contrarietà, di andare a modificare
questi valori inseriti nel decreto attuativo. Questo è un invito
che rivolgo agli eletti della prossima legislatura, cioè fare in
modo che ogni regione, se ha dichiarato la propria contrarietà a
questi valori inseriti nel decreto attuativo, attivi la propria
giunta regionale, e in particolari i propri parlamentari, per
modificare il decreto e per introdurre dei valori limite, sia per
quanto riguarda la cautela che l'obiettivo qualità, più attenti
alla salute pubblica.
