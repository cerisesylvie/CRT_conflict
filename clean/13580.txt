Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 54 del 26 luglio 1993 - Resoconto
OGGETTO N. 54/X - Ritardi nella realizzazione della
tangenziale sud di Ao­sta. (Interpellanza)
Interpellanza - Rilevato che i lavori del tronco autostradale
Aosta Centro (Pont-Suaz) - Aosta Ovest sono sospesi, per quanto
riguarda il lotto 1, dall'estate scorsa e, in riferimento al lotto
2, per l'approvazione di una seconda perizia suppletiva;
appreso da notizie diffuse da alcuni organi di informazione che
il tratto autostradale Sarre-Morgex, decisamente più lungo e con
maggiori difficoltà di realizzazione sarà completato entro la fine
di quest'anno;
constatati i disagi che sta provocando tale situazione a livello
di traffico automobilistico nel Capoluogo regionale, in particolare
in Via Parigi e in Via Roma, nonché l'elevato tasso di
inquina­mento registrato lungo le vie citate e in specie nei pressi
del Pre­sidio Ospedaliero di viale Ginevra.
i sottoscritti consiglieri regionali del Gruppo della Lega Nord
interpellano l'Assessore competente per sapere:
1) quali sono le cause che stanno determinando questo grave
ritardo nella realizzazione della Tangenziale sud di Aosta;
2) se le ditte aggiudicatarie degli appalti stanno rispettando i
termini previsti per l'ultimazione dei lavori e se le sospensioni
degli stessi sono sufficientemente motivate;
3) quali modifiche tecniche e quale impegno di spesa comporta la
seconda variante al lotto 2, oggetto di una perizia suppletiva in
corso di approvazione da parte della Giunta regionale e a quanto
ammonta la spesa complessiva sopportata dalla Regione per la
realizzazione di tale tratto autostradale;
4) per quando è prevista l'ultimazione dei lavori, quali azioni
intende intraprendere la Giunta per sveltirne l'esecuzione e
ar­rivare alla celere e contemporanea conclusione dell'intero
tronco autostradale Aosta-Morgex.
F.to: Tibaldi-Linty-Bavastro.
Presidente -
La parola all'Assessore dei lavori
pubblici, Ferrero.
Ferrero (Ass.tec.)
- Le cause che determinano il
ritardo sono diverse per i due lotti. Il primo lotto è stato
sospeso in maniera arbitraria dal gruppo Freydoz a causa della
crisi e delle note vi­cende che hanno colpito questo gruppo; il
secondo lotto è stato sospeso per motivi tecnici. Per il primo
lotto i termini di con­tratto stanno per scadere, per il secondo
lotto i tempi sono stati rispettati non essendo l'impresa
costruttrice responsabile della sospensione intervenuta. La seconda
perizia comprende due co­se: la creazione di una piazzola di sosta
in direzione est e la bonifica dei terreni di imposta dei rilevati
autostradali.
Questa bonifica è stata effettuata in alcuni tratti fino alla
profondità di 4 metri e la spesa ammonta a 780 milioni netti.
Poiché l'im­porto di aggiudicazione è stato di 2 miliardi e 600
milioni e l'importo della prima perizia di 500 milioni, risulta un
importo netto complessivo per il secondo lotto di 3 miliardi 895
milioni. Per il primo lotto vi è una spesa di 6 miliardi 457
milioni, di cui 5 miliardi e 755 milioni di importo principale e
701 milioni di perizia suppletiva. Quindi l'importo complessivo dei
due lotti ammonta a 10,3 miliardi, più 2 miliardi di IVA. In più
sono stati impegnati 833 milioni per sistemare le interferenze tra
la tangenziale ed alcune linee elettriche in Comune di Jovençan.
Sono in fase di esecuzione gli espropri per l'intero tronco per un
importo di 750 milioni; inoltre, sono in appalto alcune opere
complementari, in particolare la fornitura di materiale per la
cordonatura per 440 milioni e la fornitura di barriere metalli­che
di sicurezza per 4 miliardi e mezzo. Alla fine si dovranno
appaltare i lotti per le sovrastrutture, le pavimentazioni e la
segnaletica per un importo di 2,5 miliardi. Ci siamo attivati per
fare il punto delle cose e per fare riprendere i lavori: si prevede
che l'ultimazione possa aver luogo a marzo, per arrivare a dare
l'opera finita entro giugno 1994. Per il lotto due, sarà
sufficien­te l'approvazione da parte della Giunta della perizia,
per il lotto uno, stiamo per adottare i provvedimenti previsti,
visto l'esito infruttuoso dei solleciti fin qui fatti. L'obiettivo
è quello di una ripresa immediata dei lavori.
Presidente -
La parola al Consigliere Tibaldi.
Tibaldi (LN) -
Ringrazio l'Assessore per le
delucidazioni ma credo che siano necessarie alcune brevi
considerazioni. Mi sembra che il termi­ne entro il quale l'opera
avrebbe dovuto essere conclusa è di­ventato meramente simbolico, è
rimasto sulla carta, perché, tra una storia e l'altra, tra una
perizia suppletiva e un procedimen­to concorsuale, questi termini
sono stati decisamente superati. Il grosso disagio è denunciato
dalla collettività e soprattutto da quella di Aosta, che si ritrova
in un imbuto perché viene blocca­to lo sfogo di circolazione
necessario che va verso la Valdigne. Un disagio che è stato più
volte sottolineato dai cittadini stessi, organizzati in forma
associativa come Causa 26 Risorgimento civile, che hanno avanzato
notevoli proteste.
Esso è stato sotto­lineato anche in sede politica dalla stessa
maggioranza: nella scorsa legislatura il PDS aveva avanzato una
richiesta di chia­rimento già all'assessore precedente ma, a
distanza di mesi dalla sospensione dei lavori, ancora non sembra
risolta. Si per­de quindi sostanzialmente quell'effetto ritorno
dell'investi­mento pubblico che tutti i cittadini normalmente si
aspettano; soldi ne vengono spesi ma non hanno un'immediata utilità
so­ciale come invece dovrebbe essere. In particolare per il primo
lotto è in atto una procedura concorsuale; già lo sappiamo, a
carico della ex Freydoz, i lavori sono fermi da quasi un anno e, a
distanza di un anno, solo adesso comincia, a sentire le parole
dell'Assessore, ad attivarsi la Giunta.
"Prenderemo i
provvedi­menti necessari"
; allora vorrei sapere quali sono
questi provve­dimenti, perché, a distanza di un anno, si possono
chiedere an­che i danni e mi sembra che si possa immediatamente
operare la revoca dell'appalto.
Per quanto riguarda invece il lotto due, siamo già alla seconda
perizia suppletiva; il solito
escamotage
che viene
utilizzato dalle imprese che appaltano opere pubbli­che e che fa
lievitare inevitabilmente il costo dell'opera. Grosso modo il primo
e il secondo lotto della tangenziale ci vengono a costare quasi 14
miliardi e quindi, rispetto a un primo preven­tivo di circa 8
miliardi, c'è una lievitazione notevole dei costi.
L'Amministrazione deve dunque ragionare in termini diversi e non
lasciare al libero arbitrio dell'appaltatore la conduzione
dell'opera - come è successo in questo caso - e cercare di essere
più attenta, di controllare in maniera più dettagliata quali sono
le opere in corso, quali i tempi di rispetto degli stati di
avanza­mento e soprattutto che l'ultimazione venga effettuata nei
tempi programmati. Ripeto che il disagio è soprattutto patito dai
cittadini di Aosta e abbiamo visto anche in questo week-end quale
era lo stato della circolazione nella nostra città; quindi parlare
di Aosta-città ospitale mi sembra anacronistico, forse è meglio
parlare di Aosta-città invivibile.
Io invito l'Assessore competente e la Giunta a provvedere
velocemente al ripristino di questi cantieri affinché nel primo
lotto si proceda alla revoca ed eventualmente ad una immediata
sostituzione dell'appalta­tore, ad una richiesta danni, se
ipotizzabile, e che questa peri­zia, e quindi i lavori nel secondo
lotto, vengano ripresi al più presto. I lavori del secondo lotto
arriveranno ad essere comple­tati solo a giugno del 1994 -
imprevisti permettendo - perché non è escluso che in questo arco di
tempo non salti fuori qual­che altra sorpresa geologica. Ribadisco
quindi l'invito ad un maggior controllo e a provvedimenti immediati
nei confronti degli inadempienti.
