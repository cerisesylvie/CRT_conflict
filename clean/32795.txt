Classificazione
ASSISTENZA SANITARIA E OSPEDALIERA
Personale medico e paramedico



Oggetto del Consiglio n. 1356 del 22 settembre 2010 - Resoconto
OGGETTO N. 1356/XIII - Interpellanza: "Iniziative per
favorire l'insediamento di medici specialisti nella regione
mediante l'utilizzo esclusivo dei contratti nazionali".
Interpellanza
Constatato che presso l'Ospedale regionale esiste una carenza
di medici ortopedici, a causa delle numerose dimissioni occorse in
questi ultimi anni e mesi;
Evidenziato che l'Asl della Valle d'Aosta stipula molti
contratti con giovani medici non in base a concorsi a tempo
determinato o indeterminato secondo il contratto collettivo di
lavoro della sanità ospedaliera o di quello della specialistica
ambulatoriale per il territorio, ma sulla base di accordi
professionali a partita Iva, senza garanzie mutualistiche o
previdenziali e che molti medici se ne sono andati perché hanno
ottenuto trattamenti più favorevoli altrove;
Sottolineato che con l'avvento del numero chiuso nelle
Facoltà di medicina e con il pensionamento ormai imminente dei
tanti medici nati dal 1945 al 1955 le carenze già evidenziate in
anestesia, ortopedia, radiologia tenderanno ad acuirsi invece che a
diminuire;
Ricordato che la formazione di un medico specialista comporta
un tempo non inferiore agli 11 anni e medio di 13/14 anni;
la sottoscritta Consigliera regionale
Interpella
la Giunta regionale per conoscere se intenda richiedere
all'Asl:
1) di favorire l'insediamento di medici specialisti nella
nostra regione, sia a livello ospedaliero che territoriale,
attraverso l'utilizzo esclusivo dei contratti nazionali
relativi;
2) di fornire all'Assessorato e alla Commissione consiliare
competente uno studio relativo alle necessità di organico medico
per i prossimi venti anni, tenuto conto dell'evoluzione della
domanda, dei pensionamenti dei medici più anziani e delle esigenze
di coprire omogeneamente il territorio regionale.
F.to: Carmela Fontana
Président
- La parole à la Conseillère Carmela
Fontana.
Fontana (PD)
- Grazie, Presidente. Negli scorsi mesi si
sono dimessi dall'Azienda sanitaria della Valle d'Aosta tre medici
ortopedici, fatto che ha messo in difficoltà il reparto, che ha
dovuto ricorrere ad ortopedici del territorio per coprire le
guardie e le reperibilità. Negli ultimi anni sono più di 30 giovani
medici ortopedici che sono venuti a lavorare all'Ospedale Parini e
dopo qualche tempo se ne sono andati. Non vogliamo qui entrare nel
merito di valutazioni qualitative, ma ci limitiamo ad evidenziare
come la pratica dell'azienda sanitaria di stipulare contratti con
giovani medici sulla base di accordi professionali a partita IVA o
altre tipologie, senza garanzie mutualistiche o previdenziali, è
una delle cause di questa mobilità sanitaria negativa per il nostro
ospedale. In questo momento sono più di 10 medici ospedalieri e non
che lavorano in Valle d'Aosta con contratti atipici, al di fuori
dei contratti nazionali di lavoro: uno in Malattie infettive, un
altro in Pediatria, un oculista territoriale, un ginecologo e così
via. Pochi giorni dopo la presentazione di questa interpellanza ben
sei concorsi per medici sono stati banditi dall'USL ed è un bene,
ma nessuno di questi per Ortopedia, anzi sono apparsi su agenzie
specialiste di lavoro interinale annunci di ricerca urgente di
ortopedici e radiologi per la Valle d'Aosta e, tenuto conto che né
la clinica di Saint-Pierre, né quella di Brusson ricercavano tale
personale, è evidente che era per conto dell'Azienda sanitaria
pubblica. Sarebbe interessante capire sulla base di quali criteri
certi posti di dirigente medico vengono messi a concorso pubblico e
altri no.
Il problema tenderà a peggiorare nei prossimi anni, perché il
numero chiuso instaurato nella Facoltà di Medicina ridurrà sempre
più il numero dei medici specialisti sul mercato e la nostra
Regione, che non è dotata di tale concorso di laurea, rischia di
avere grandi difficoltà anche solo a coprire i posti che nei
prossimi anni lasceranno liberi quei medici che stanno andando in
pensione o che vi andranno nei prossimi tempi. In questo senso
chiediamo alla Giunta regionale non solo di richiedere all'USL di
attenersi ai contratti nazionali di lavoro per favorire il
radicamento di competenze mediche per noi indispensabili, ma anche
di avviare rapidamente uno studio sulla necessità di organico dei
medici per i prossimi venti anni, tenuto conto dell'evoluzione
delle domande dei pensionamenti dei medici più anziani e
dell'esigenza di coprire omogeneamente il territorio regionale.
Questo non solo per una valutazione di programmazione, di
assunzione e di ricerca di personale, ma anche per una valutazione
se non abbia senso cominciare a pensare di istituire ad Aosta la
Facoltà di Medicina, tenuto conto che il nostro ospedale in molti
settori ha già strutture adeguate: pensiamo alle chirurgie, alla
diagnostica, all'emergenza e alle unità intensive, ventennale
esperienza nei concorsi universitari per infermieri e che con il
numero chiuso i 100-150 posti disponibili sarebbero immediatamente
coperti dall'immenso numero di giovani valdostani e non che tentano
ogni anno di superare lo sbarramento delle attuali facoltà, con un
rapporto di possibilità di riuscita mai superiore a una possibilità
su sette. Questa non è una provocazione, ma una proposta seria per
garantire i servizi sanitari adeguati anche alle prossime
generazioni. Grazie.
Président
- La parole à l'Assesseur à la santé, au
bien-être et aux politiques sociales, Albert Lanièce.
Lanièce A.
- Grazie, Presidente. Ringrazio la collega
Fontana per aver portato all'attenzione del Consiglio una delle
problematiche più importanti per la gestione della sanità non solo
in Valle d'Aosta, ma in generale nel nostro Paese.
Per quanto riguarda in particolare la strutturazione dei medici
specialisti all'interno dell'azienda, si tratta di un processo che
si sviluppa già da diversi anni secondo piani delle assunzioni
concordati fra l'azienda USL e la Regione, che vengono di volta in
volta pianificati ogni anno. I concorsi che sono stati annunciati
due giorni dopo l'interpellanza - non per sminuire l'interpellanza!
- erano già programmati dall'inizio dell'anno. Dal 2008 al 2010
sono stati stabilizzati 52 medici specialisti e sono previsti entro
la fine del 2010 concorsi per 45 medici specialisti, quindi vi è la
volontà di stabilizzare il più possibile queste figure
fondamentali. Tra i concorsi programmati vi è quello previsto per
l'assunzione a tempo indeterminato di 4 posti di dirigente medico
della specialità di ortopedia e traumatologia.
Nessun esperto per quanto riguarda la programmazione a 20 anni,
è impossibile fare una programmazione di questo tipo, perché è
legata all'evoluzione delle tecnologie, quindi al limite a medio
termine una programmazione a 5 anni si può fare, ma a 20 anni è
impossibile! Il problema fondamentale che è stato già sollevato è
che l'Ordine nazionale dei medici ha stimato che nel 2011
mancheranno in Italia 45.000 medici a causa della drammatica
contrazione del numero di specializzandi approvato dagli atenei. Mi
riferisco anche all'articolo del 20 settembre su
Il Sole 24ore
sanità
, dove è ben specificato che già ora mancano 43.000
medici e nella proiezione ci sarà una drammatica riduzione. Nel
2015 quindi si passerà dagli attuali 350.000 a 250.000, pertanto il
problema fondamentale è già stato sottolineato: è che, se non ci
sarà una revisione da parte del Ministero dell'accesso alla
professione medica, che adesso è disciplinato dal numero chiuso, ci
sarà una drammatica riduzione e contrazione dei servizi da erogare,
naturalmente la nostra Regione è pienamente coinvolta anche in
questo settore, ciò comporterà una revisione organizzativa
importante e un'apertura verso i mercati esterni. Per quanto
riguarda le carenze più significative nella nostra regione, le
specialità - peraltro non solo nella nostra regione - sono:
ortopedia, medicina e chirurgia d'urgenza, radiologia e urologia.
Sono già allo studio e già fattivi accordi interaziendali e accordi
universitari per cercare di usufruire dell'apporto di
specializzandi e specialisti, in particolare nella branca stiamo
costruendo degli accordi universitari per l'ortopedia e già in
essere per la medicina d'urgenza.
Per quanto riguarda i contratti libero-professionali che vengono
stipulati dall'azienda quando i medici vengono contattati e
decidono di venire a lavorare qui, la maggior parte delle volte
sono loro stessi che richiedono un contratto di questo tipo, per
cominciare a vedere com'è la nostra realtà e successivamente è a
cura dell'azienda cercare di organizzare il più possibile le
procedure concorsuali. Come è dimostrato, negli ultimi anni sono
stati stabilizzati dal 2008 ad oggi più di 100 specialisti e 4
posti di dirigente sanitario medico nella disciplina di ortopedia
saranno messi a bando entro fine anno. Sapete che l'Assessorato
ogni anno individua tre posti da finanziare in termini di borse di
studio per specializzandi e nel 2008-2009 avevamo individuato anche
la disciplina di ortopedia e, sentendo tutti i medici neolaureati
valdostani, nessuno ha aderito, pertanto il posto è andato deserto.
Abbiamo offerto la possibilità di specializzazione, che però è
andata deserta. Questa è la situazione, naturalmente il punto
fondamentale è quello che mancano i medici e, se non ci sarà una
programmazione diversa a livello di atenei, purtroppo in futuro
dovremo sempre più far fronte a tale grave situazione. Grazie.
Président
- La parole à la Conseillère Carmela
Fontana.
Fontana (PD)
- Ringrazio l'Assessore per le puntuali
risposte che mi ha dato. Ero molto preoccupata, ma dopo i dati che
mi ha fornito l'Assessore sono ancora molto più preoccupata, perché
sono peggiori di quanto pensassi. So che è un problema che non si
risolve per mancanza di nostra volontà, me lo ha spiegato che
dipende dal... ma noi dobbiamo comunque dare una maggiore
attenzione su questo e vedere di mettere anche la Facoltà di
Medicina magari all'università. Non sarebbe nemmeno male questa
proposta, in quanto mi diceva che per fine anno ci sono questi
quattro concorsi, questo mi fa piacere, vorrà dire che per Natale
abbiamo diversi regali per risolvere questa situazione. Quello che
non riesco a capire, e stento a crederci, è la questione che i
medici chiedono loro i contratti a partita IVA, mi diventa
difficile credere a questo, perché sanno bene che chi ha questi
contratti non avrà una pensione. Questo problema si dovrebbe
affrontare anche per una garanzia per loro, altrimenti abbiamo dei
bravi medici e alla fine se ne vanno tutti e qui abbiamo carenza di
medici. Le chiedo cortesemente se può darmi una copia della sua
risposta. Grazie.
