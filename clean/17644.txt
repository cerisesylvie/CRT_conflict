Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 188 del 5 dicembre 1988 - Resoconto
OGGETTO N. 188/IX - ATTIVITA' DELL'UNITA' OPERATIVA DI
ASSISTENZA AI TOSSICODIPENDENTI. (Interpellanza).
PRESIDENTE: Do lettura dell’interpellanza in
oggetto, presentata dai Consiglieri Tonino e Mafrica ed iscritta al
punto 6 dell’ordine del giorno.
INTERPELLANZA
RICORDATO che con legge regionale n. 56 del 17 giugno 1988 è
stata istituita una unità operativa specifica per l'assistenza ai
tossicodipendenti, con una dotazione organica di 4 medici, 3
psicologi, 3 assistenti sociali, 3 infermieri, 2 amministrativi ed
un sociologo;
RICORDATO altresì che 1l servizio in questione ha preso il via
da pochi mesi, avvalendosi nella fase iniziale di consulenze
specialistiche esterne;
CONSTATATO che a tutt’oggi
l’organico di tale importante servizio risulta ben
lontano dall'essere completo e che tale fatto indubbiamente crea
difficoltà sia agli operatori interessati che agli utenti effettivi
e potenziali di tale unità operativa;
i sottoscritti Consiglieri regionali
INTERPELLANO
l'Assessore competente per conoscere:
1) il giudizio della Giunta regionale sui risultati dei primi
mesi di attività dell'Unità Operativa di Assistenza ai
Tossicodipendenti;
2) quali sono gli intendimenti della Giunta rispetto alla
prosecuzione delle consulenze specialistiche esterne:
3) quali provvedimenti ha preso o intende assumere la Giunta per
completare al più presto l'organico di un servizio essenziale per
far fronte in modo specifico ad uno dei problemi che più assillano
tante famiglie valdostane.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (PCI): Nel settembre di quest'anno, dopo un'attesa
piuttosto lunga, è finalmente decollato il servizio di assistenza
ai tossicodipendenti.
La legge approvata nel maggio di quest’anno aveva
istituito una unità operativa con una dotazione organica costituita
da: 4 medici, 3 psicologi, 3 assistenti sociali, 3 infermieri, 2
amministrativi ed 1 sociologo. Mi pare, però, che a tutt'oggi la
dotazione organica non sia corrispondente a quanto previsto dalla
legge ed infatti, a titolo d'esempio, operano soltanto un medico ed
un assistente sociale. Mancano anche altre figure previste dalla
legge e questo provoca dei disagi al servizio.
Con questa interpellanza noi vorremmo avere un giudizio della
Giunta sui risultati che si sono avuti nei primi mesi di attività
dell'unità operativa di assistenza ai tossicodipendenti, ma
soprattutto vorremmo sapere quando e come verrà completato
l'organico, perché questa struttura è uno dei tasselli essenziali
dell'attività di prevenzione e di intervento nei confronti delle
tossicodipendenze. Non si può rimanere con un solo medico, perché,
se questo va in ferie oppure si ammala, viene meno la funzionalità
del servizio.
Ecco, noi vorremmo avere delle risposte e delle assicurazioni
che chiariscano anche cosa si intende fare rispetto alle consulenze
specialistiche esterne. Infatti, poiché ci pare siano state
chiamate delle figure professionali dall'esterno, noi vorremmo
sapere se il servizio è già in grado di continuare a lavorare con
le proprie Forze, oppure se si intende prolungare il ricorso alle
consulenze specialistiche esterne anche in futuro.
PRESIDENTE:
Ha chiesto la parola l'Assessore alla Sanità
ed Assistenza Sociale, Lanièce; ne ha facoltà.
LANIECE (DC):
Il problema delle tossicodipendenze è grave
anche nella nostra Regione, come è stato dimostrato pochissimi
giorni fa da alcuni fatti di cronaca, e la nostra attenzione deve
essere certamente focalizzata su questo triste fenomeno.
Aprire gli occhi sulle tossicodipendenze e parlarne in Consiglio
regionale, anche attraverso interrogazioni, interpellanze e
mozioni, può contribuire a mettere in guardia i giovani e le
famiglie, e devo ammettere che serve pure a pungolare gli
amministratori. Il sentimento che ognuno di noi ha in cuore, nei
confronti della droga, è soprattutto quello di una certa impotenza.
Non dico una novità, perché la coscienza dell'attuale impotenza è
universale.
Come è stato ricordato nell'interpellanza e ribadito in aula,
l'unità operativa per le tossicodipendenze è stata istituita con la
legge regionale del 17 giugno 1988. Nonostante il clima elettorale
e la susseguente stagione feriale, la nuova unità operativa ha
potuto iniziare prontamente la sua attività il 1° settembre scorso
con un breve stage intensivo di formazione degli operatori
assegnati. L'apertura al pubblico è avvenuta il 13 settembre e alla
data del 30 novembre gli interventi possono essere così
riassunti:
a) sono state aperte 97 cartelle: 88 riferite a soggetti
residenti in Valle e 9 a non residenti;
b) i soggetti presi in carico per la prima volta, cioè
sconosciuti alla stessa unità di psichiatria alla quale il problema
era prima affidato, sono 17 e questo numero è assai alto per un
così breve periodo di tempo;
c) i casi vengono seguiti da un punto di vista medico e
psicosociale, tenendo conto che la tossicodipendenza è determinata
da una molteplicità di fattori; per questo si cerca di operare
anche nei confronti dei genitori e dei nuclei familiari dei
soggetti in carico;
d) l'unità operativa, su segnalazione della direzione della casa
circondariale, assiste pure tutti i soggetti in carcere, in attesa
di poter disporre di personale sufficiente per l'avvio di un
rapporto convenzionale più stabile ed articolato;
e) vengono fatti gli opportuni inserimenti in comunità
terapeutiche per il ricupero degli ex tossicodipendenti.
Il nostro giudizio sui risultati di questi primissimi mesi di
attività dell'unità operativa di assistenza ai tossicodipendenti è
pertanto positivo, anche se ci rendiamo conto che molto resta da
fare. Alcune parti del programma iniziale, infatti, hanno dovuto
essere rinviate, come ad esempio: le équipes itineranti sul
territorio, il decentramento della distribuzione del metadone nelle
farmacie, e/o attraverso i medici di base, per evitare la consegna
di farmaco sostitutivo, i progetti di lavoro sociale..
Il motivo di questi rinvii è uno solo: la carenza di personale;
e ciò mi porta a rispondere al punto 3) dell'interpellanza.
Attualmente risultano assegnati all'unità 6 dipendenti: 1
assistente medico della disciplina operativa, 1 psicologo
coadiutore, 1 sociologo coadiutore, 2 infermiere professionali ed 1
assistente amministrativo. Per completare l'organico previsto
mancano ancora 1 aiuto corresponsabile (disciplina di psichiatria),
1 assistente medico, 1 psicologo collaboratore, 2 assistenti
sociali collaboratori, 1 assistente sociale coordinatore.
I relativi concorsi sono in fase di espletamento. Alcuni termini
per la presentazione delle domande sono scaduti in parte il 7
ottobre scorso (aiuto corresponsabile ed assistenti sociali
collaboratori). Per il posto di psicologo collaboratore il termine
scadrà il prossimo 21 dicembre, mentre per il posto di assistente
sociale coordinatore si sono dovuti riaprire i termini per la
presentazione delle relative domande. Salvo quest'ultimo, tutti i
concorsi si concluderanno tra la seconda quindicina di gennaio ed
il mese di febbraio 1989.
Gli interpellanti riconosceranno che. anche a prescindere dai
tempi previsti dalle norme dei concorsi, si è cercato di procedere
con la massima sollecitudine possibile per risolvere i problemi del
personale.
Aggiungo ancora che, in attesa della conclusione dei concorsi,
si era pensato di conferire degli incarichi temporanei, ma gli
avvisi pubblici relativi ai tre posti di assistente sociale sono
purtroppo andati deserti: nessun candidato si è proposto per
occupare tali posti. Pertanto, con l'attuale situazione del
personale (e vengo a rispondere al punto 2 dell'interpellanza), la
prosecuzione delle consulenze specialistiche rappresenta un po' una
scelta obbligata, anche in considerazione dell'ingente carico di
lavoro, per evitare il rischio di una paralisi del servizio sul
piano organizzativo e funzionale.
Vi è dunque la necessità di garantire al servizio una consulenza
il più possibile intensiva per un minimo di ulteriori sei mesi, in
modo da consentire il rafforzamento del servizio stesso sia sul
piano tecnico ed organizzativo interno sia nella messa a punto di
modalità di raccordo e di interazione con gli altri settori
dell'U.S.L. e con la realtà esterna, anche per consentire
l'inserimento e l'avvio della formazione degli operatori vincitori
dei concorsi in via di espletamento.
Per un successivo periodo di sei mesi può essere opportunamente
ipotizzato un rapporto di consulenza e supervisione, con
prestazioni più diradate nel tempo, sino al raggiungimento di un
buon livello di autonomia da parte del servizio stesso.
Queste che ho indicato sono le precise intenzioni degli organi
tecnici competenti.
Le équipes di consulenti esterni hanno ribadito la loro
disponibilità a continuare la collaborazione.
In conclusione, per l'assistenza ai tossicodipendenti noi
riteniamo di aver fatto e di fare quanto è in nostro potere, ma la
lotta alla droga si fa soprattutto con la prevenzione ed è in
questa direzione che intendiamo operare per debellare questa
preoccupante piaga sociale.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (PCI):
Non ho ben capito l'osservazione
dell'Assessore sul clima elettorale. Vuol forse dire che in clima
elettorale non ci si deve preoccupare dei tossicodipendenti?...
(... Interruzione dell'Assessore Lanièce ...)
... Prendo invece atto delle intenzioni di completare al più
presto l'organico, perché credo che sia opportuno arrivare in tempi
brevi ad una struttura dotata di organici completi. Prima dicevo
del medico, mentre adesso apprendo dall'Assessore che è andato
deserto anche un primo avviso pubblico per assistenti sociali. Mi
pare un po' preoccupante che non si riesca a reperire il personale
idoneo a ricoprire dei ruoli in particolari e delicati settori
della nostra società, per cui penso che l'Assessorato dovrebbe
porsi il problema di studiare delle soluzioni possibili. Si
potrebbero individuare delle strutture di formazione che
garantiscano ad un adeguato numero di giovani la possibilità di
intervenire in questo campo, senza rassegnarsi alla situazione
attuale, nel senso che, andato deserto un concorso, si riprova a
farne un altro. Io penso che occorra qualche provvedimento più
incisivo.
Prendo atto e condivido il giudizio positivo sul funzionamento
del centro in questi pochi mesi, anche se i 17 nuovi casi emersi in
questo poco tempo sono il sintomo preoccupante di una realtà che
continua ad essere drammatica.
Per ciò che riguarda l'ultimo aspetto, concordo anch'io nel
ritenere che la funzione della prevenzione sia determinante, ma non
sono convinto che in questa Regione si sia fatto o si stia facendo
tutto il possibile per evitare che nuovi giovani siano coinvolti in
questa drammatica vicenda.
