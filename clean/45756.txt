Classificazione
TRASPORTI E VIABILITÀ
Viabilità


Oggetto del Consiglio n. 2411 del 21 aprile 2023 - Resoconto
OGGETTO N. 2411/XVI - Reiezione di mozione: "Iniziative per
la dismissione della tangenziale Sud di Aosta, al fine di
determinare una gestione più rispondente alle esigenze della
popolazione".
Bertin (Presidente) -
Punto n. 86. Consigliere Lucianaz
ne ha facoltà.
Lucianaz (LEGA VDA) -
Questa è la mozione con cui
sicuramente termineremo i lavori, il titolo è: "Iniziative per la
dismissione della tangenziale Sud di Aosta", io correttamente direi
per la reimmissione della tangenziale Sud di Aosta, perché chi come
me ha i capelli bianchi, o comunque ha vissuto già da qualche
decennio, si ricorda bene quante lotte abbiamo fatto per la
creazione della tangenziale Sud, quanto abbiamo manifestato perché
i TIR che uscivano di strada davanti all'Ospedale, come succede di
nuovo adesso nella prossima ala dell'Ospedale, ci davano
fastidio.
È un'iniziativa che parla del tratto autostradale definito
raccordo che è stato numerose volte trattato in quest'aula, ricordo
solo: l'interpellante Distort nel settembre 2022, nel novembre 2021
Foudraz, nell'ottobre 2021 Rollandin, nel maggio del 2021
Rollandin, ancora misure per ridurre il costo del pedaggio a favore
di turisti, nell'aprile del 2021 la ricerca di una soluzione,
Aggravi, nel febbraio 2021 Ganis e Foudraz, novembre 2019 Distort,
luglio 2019 ancora Distort, gennaio 2019 Mossa e Gerandin; il 18
ottobre 2018, inoltre, una mozione illustrata dal Consigliere
Bertschy, allora all'opposizione, impegnava il Governo Spelgatti
con la Commissione consiliare competente ad audire i parlamentari e
i rappresentanti della società SAV e RAV per individuare possibili
azioni di intervento sulle concessioni.
Infatti, passato in maggioranza, qualche mese dopo, il 19
febbraio 2019, dopo aver votato Marco Sorbara Presidente della IV
Commissione, lo stesso Bertschy, però stavolta Assessore, faceva
approvare all'unanimità, con la firma della petizione di Daudry,
Restano, Manfrin, Pulz, Morelli, Bertin, Marquis, Gerandin, Bianchi
e Nasso, una mozione in cui si approvava - e vi prendo cinque
minuti perché comunque trovo interessante questa mozione votata nel
febbraio 2019 - "la costruzione della tratta autostradale tra Aosta
e Courmayeur terminata nel 2007 ha in seguito completato un asse
strategico di comunicazione per l'accessibilità della Valle d'Aosta
e per gli spostamenti dei Valdostani, sollevando dal traffico
pesante e dalle sue conseguenze sociali ed ambientali la Statale
26. Dopo che negli anni '60 la realizzazione dell'autostrada
Quincinetto-Aosta e poi dei trafori del Gran San Bernardo e Monte
Bianco era stata di fondamentale importanza per lo sviluppo
economico e sociale della Valle, l'Amministrazione regionale e la
comunità valdostana sono state protagoniste dirette di
quest'importante opera d'infrastrutturazione del territorio, che
hanno fortemente voluto e finanziato, consapevoli dell'assoluta
necessità di dotare il territorio regionale di una via di
comunicazione rapida verso l'Italia e verso l'Europa.
Diceva ancora: "L'autostrada deve peraltro tornare a essere un
motore di sviluppo e non ostacolo alle attività economiche, deve
essere uno strumento per favorire l'accessibilità della Valle
d'Aosta e non un freno per il turismo; deve facilitare gli
spostamenti dei Valdostani e non essere ignorata per i tragitti
interni della Valle d'Aosta, viste le difficoltà della nostra
orografia, naturalmente, nonché verso l'Italia e la Francia,
favorendo così il miglioramento della sicurezza della viabilità
ordinaria, della fluidità della circolazione e della situazione
ambientale.
Diceva ancora: "Le concessioni autostradali devono quindi
trovare un nuovo legame con le esigenze del territorio e della
comunità valdostana, e non guardare solo alla remunerazione dei
concessionari attraverso la leva dei pedaggi".
Questa mozione, come ho detto, era stata sostenuta all'unanimità
dai 34 Consiglieri presenti e anche dagli attuali, qui in aula ci
sono Bertschy, Rollandin, Testolin, Bertin, Minelli, Restano e
tutti i Consiglieri del gruppo Lega.
Come impegni, questo Consiglio regionale era invitato a ritenere
che la situazione attuale non sia più sostenibile e che sia
necessario agire subito per ridare all'autostrada
Pont-Saint-Martin-Courmayeur quel ruolo di sostegno per l'economia
e la società, in cui la Valle d'Aosta ha fortemente creduto
sostenendone la realizzazione.
Chiede, preliminarmente a qualsiasi aggiornamento delle attuali
concessioni o dei relativi piani economici e finanziari,
l'istituzione di un tavolo di concertazione tra Ministero delle
infrastrutture e i trasporti, società concessionarie SAV e RAV e la
Regione autonoma, al fine di analizzare congiuntamente la
situazione attuale e ridefinire il quadro gestionale delle entrate
autostradali valdostane alla luce delle esigenze, eccetera
eccetera.
Ci sono interventi ancora precedenti, ad esempio del presidente
Rollandin, quando, rispondendo al consigliere Rigo, prendeva in
esame il fatto della possibilità di coinvolgere ANAS in questa
trattativa, ma non mi dilungo oltre.
Voglio solo dire che questa mozione, appreso che
l'Amministrazione comunale di Aosta non intende perseguire il
disegno di un secondo ponte sul fiume Dora Baltea, opera che
avrebbe alleviato il passaggio sul Pont-Suaz dei circa 7 milioni di
veicoli - come ci ha ricordato l'assessore Sapinet nel Consiglio
scorso - e appurato dalla riposta dell'Assessore all'interpellanza
che l'Amministrazione regionale non pare intenzionata a risolvere,
almeno a breve e medio termine, la criticità degli incroci nella
zona del Pont-Suaz, quindi i due rond-points del Pont-Suaz, a causa
di insopportabili code chilometriche ogni giorno feriale dell'anno,
mentre al di sopra di queste code c'è un grande serpentone a due
carreggiate, che sarebbe il raccordo, adesso autostradale, che noi
abbiamo sempre chiamato tangenziale Sud, che è drammaticamente
vuoto.
Quindi abbiamo un'autostrada vuota e - alla faccia del traffico
sostenibile e dell'ecologia di Aosta - abbiamo code chilometriche
ogni mattina che arrivano fino a Gressan, a volte oltre Plan
Felinaz, perché lì sopra, giustamente... e non ci sono accessi.
Quindi ricordato che ...da Pollein a Sarre, storicamente
considerata tangenziale Sud di Aosta, era stato richiesto da
numerose manifestazioni all'epoca di spostare il traffico veicolare
pesante, e sottolineato che l'esosità della tariffa per i circa 10
km di autostrada per chi non è fornito di Telepass, se confrontati
agli oltre 400 km della Salerno-Reggio Calabria totalmente
gratuiti, è stata ancora recente oggetto di reclami di sindaci
valdostani, si impegna il Presidente della Regione a porre in
essere ogni iniziativa che porti alla dismissione della tangenziale
Sud di Aosta, cioè questo tratto del raccordo, segmento attualmente
compreso nella rete autostradale - gestita da RAV e mi pare in
parte anche da SAV - in modo da determinare una gestione del
traffico più confacente alle esigenze della popolazione che
quotidianamente percorre la trafficatissima zona sud di Aosta e
tutte le strade regionali che su di essa confluiscono.
Presidente -
La discussione generale è aperta. Qualcuno
vuole intervenire? Non vedo richieste d'intervento, chiudo la
discussione generale. Replica il Presidente della Regione.
Testolin (UV) -
Una replica a questa presentazione di
mozione che, premetto, non è ricevibile, e quindi ci asterremo per
alcune semplici motivazioni: innanzitutto perché, rispondendo
seriamente, l'impegno di tutti i Governi che si sono succeduti è
stato quello di cercare di alleggerire i costi dell'autostrada.
Ancora recentemente, in questa legislatura, nel passato Governo,
si è portato a casa un risultato non indifferente che è stato
quello di autorizzare lo sconto per i residenti dall'ingresso di
Sarre - io lo definisco sempre di Aymavilles per sciovinismo - in
direzione Nus, Châtillon, Verrès, cosa che prima non veniva
applicata: con un'azione a tenaglia si è riusciti a convincere le
società SAV e RAV a implementare le funzioni di gratuità di due
passaggi ogni quattro transiti gratuiti, e questo è un passo avanti
rispetto a quello che si faceva prima.
Dall'altra parte onestamente bisogna dire che, per chi ha il
Telepass, quel tratto di tangenziale risulta gratuito, quindi
evidentemente dipende anche da come si presentano le varie
situazioni.
Infine una motivazione è quella che io, come lei, che ogni tanto
passo da Pont-Suaz per andare ad Aymavilles, ma evidentemente si
tratta di una situazione che non verrebbe risolta neanche con la
gratuità del tratto autostradale, perché chi abita a Charvensod, a
Jovençan e a Gressan continuerebbe ad affollare quel tipo di
viabilità secondaria che è rappresentata dalla strada
dell'Envers.
Per tutta una serie di considerazioni che reputiamo oggettive,
oltre al fatto che la tangenziale è parte dell'autostrada - noi
siamo titolari di una quota di minoranza, sia in SAV che in RAV -
ed è oggetto di concessione a livello ministeriale, direi che non è
motivabile con queste premesse pensare di perseguire un percorso
come quello.
Il voto sarà sicuramente un voto di astensione.
Presidente -
Ci sono altri interventi? Per dichiarazione
di voto? Non vedo altre richieste, se così è, metto in votazione la
mozione. Consigliere Lucianaz, in extremis, a lei la parola.
Lucianaz (LEGA VDA) -
Io le ricordo, Presidente, che il
fatto del tratto agevolato, era una sperimentazione lanciata dal
presidente Rollandin nel 2008, la sperimentazione è andata avanti
ma siamo ancora sempre a quei livelli. Non cito mie parole,
Rollandin all'epoca disse: "Non certo quelli che oggi utilizzano la
strada dell'Envers per arrivare fino a Pont-Suaz e inserirsi...
Aosta..." esattamente come dice lei 15 anni dopo: "Perché quelli
che non potrebbero utilizzarlo, considerando che le premesse, il
discorso tangenziale, quindi la zona Silos auspicata dal Conseil de
la Plaine, rimane tale...".
È questione di buona volontà. Naturalmente il fatto che il
tratto autostradale diventasse libero, permetterebbe gli accessi
sia nella zona di Gressan, sia nella zona di Pollein, comunque le
zone più critiche, con lavori che non sono a raso, quindi non
costerebbero assolutamente cifre folli, è questione di volontà.
Voi sicuramente avete poco a cuore sia le problematiche di chi
tutte le mattine è lì incolonnato e, vi ripeto, anche i mezzi
pubblici sono fermi incolonnati, non solo le automobili, quindi è
un traffico caotico, è un inquinamento ambientale, alla faccia di
tutti i vostri proclami sulla sostenibilità, e sappiate che
comunque queste cose si possono fare, è questione di volontà.
La vostra volontà sicuramente è questa e lo faremo presente a
tutti i cittadini della zona, non abbiate dubbi.
Presidente -
Il Presidente della Regione per
dichiarazione di voto.
Testolin (UV) -
Più che per dichiarazione di voto, dove
mi sono già espresso, è per dare una giusta informazione, nel senso
che rispetto alla partenza sperimentale della gratuità (dove la
gratuità corrispondeva a quattro passaggi gratuiti ogni otto ed era
riservata solo al pendolarismo, quindi a chi lavorava in una certa
posizione e doveva certificarlo tramite un attestato da parte del
datore di lavoro) oggi la gratuità di due passaggi gratis ogni
quattro passaggi è riservata a tutti i residenti in Valle d'Aosta,
indipendentemente dal fatto che lavorino o meno in un certo
posto.
L'ampliamento di cui le parlavo prima è un ulteriore ampliamento
che permette la possibilità di accedere a questa gratuità anche da
Aosta Ovest, che fino ad alcuni mesi fa non era garantita.
Quindi se vogliamo fare della demagogia la facciamo, se vogliamo
parlare di cose serie e farlo in maniera appropriata, lo
facciamo.
Presidente -
Mettiamo in votazione la mozione. La
votazione è aperta. La votazione è chiusa.
Presenti: 32
Votanti: 13
Favorevoli: 12
Contrari: 1
Astenuti: 19 (Barmasse, Bertin, Bertschy, Carrel, Caveri,
Chatrian, Cretier, Guichardaz Erika, Guichardaz Jean-Pierre,
Jordan, Lavevaz, Marguerettaz, Marzi, Minelli, Padovani, Rollandin,
Rosaire, Sapinet e Testolin).
La mozione non è approvata.
Con questo punto all'ordine del giorno, si concludono i lavori
del Consiglio. I restanti punti sono rinviati.
---
L'adunanza termina alle ore 20:02.
