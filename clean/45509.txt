Classificazione
AGRICOLTURA



Oggetto del Consiglio n. 2184 del 22 marzo 2023 - Resoconto
OGGETTO N. 2184/XVI - Approvazione della proposta di
complemento regionale per lo sviluppo rurale del piano strategico
della PAC 2023/2027 della Regione autonoma Valle d'Aosta/Vallée
d'Aoste.
Bertin (Presidente) -
Passiamo al punto n. 9. A
complemento della PAC è stato depositato dall'Assessore
all'agricoltura un emendamento sostitutivo dell'intero allegato. In
sede di coordinamento occorre modificarlo, pertanto in premessa
l'atto seguente... a pagina 3 il penultimo paragrafo è sostituito
dal seguente: "preso atto della versione finale del piano
strategico, è approvata dalla Commissione europea con decisione di
esecuzione C20228645 del 2 dicembre 2022". Inoltre a pagina 5,
secondo paragrafo, è modificato come segue: "preso atto della
necessità e urgenza di approvare la proposta di complemento
regionale per lo sviluppo rurale 2023-2027 di cui al presente atto,
il quale deve essere adottato formalmente a seguito della decisione
comunitaria di approvazione del PSP".
Si è prenotato l'assessore Carrel a cui passo la parola.
Carrel (PA) -
Il documento che portiamo in Consiglio
regionale quest'oggi è un documento su cui ha già lavorato
l'assessore Sapinet prima di me, è già stato discusso in III
Commissione e oggi ci apprestiamo ad approvarlo per rilanciare e
iniziare a programmare il percorso della PAC 2023-2027 in Valle
d'Aosta. È necessario prima di tutto fare alcune premesse per
ricordare che questo è un anno un po' particolare in cui avremo la
sovrapposizione e quindi il termine del PSR 2014-2022, che poi è
stato aggiunto nel 2021 e 2022, e quindi vi è la possibilità di
rendicontare i fondi sino al 31 dicembre 2025, e la nuova PAC e
quindi il nuovo complemento regionale per lo sviluppo rurale
2023-2027 di cui oggi iniziamo a discutere e approviamo in
Consiglio la prima versione, il primo testo ufficiale.
Come noto, il programma di sviluppo rurale 2014-2022 della Valle
d'Aosta è tra i più performanti a livello nazionale, è il secondo
dopo quello di Bolzano e ad oggi registra una spesa pari al 79
percento dell'intera dotazione. Questo, permettetemi di dirlo, è
anche grazie a un estremo lavoro delle strutture competenti, sia
interne alla Regione, sia di AREA ed è sicuramente un risultato
buono su cui però non possiamo soffermarci e fermarci, perché in
questi ultimi mesi vi sono stati chiusi altri bandi, quali
l'insediamento dei giovani agricoltori, la misura 6.1.1, la misura
a sostegno degli agriturismi, la 6.4.1, e del settore forestale, le
misure 8 e 16, ma altri, quali, ad esempio, i piani di investimento
delle giovani aziende, la misura 4.1.2, si potranno presentare fino
alla fine di luglio. Novità vi sono anche sul fronte del
Leader
che ha visto la recente pubblicazione del bando
6.4.2.
Quello che andiamo a discutere oggi in Consiglio regionale è un
testo che si differenzia dalla strategia e dalla politica europea
agricola del 2014-2022, perché prima vi era una politica diretta
tra Regione e quindi la Regione discuteva direttamente il PSR con
l'Europa. Oggi, invece, abbiamo un solo piano strategico, uno a
livello nazionale, che è il PSP, che è stato approvato il 2
dicembre del 2022, e poi vi sono una serie di documenti, appunto di
complementi regionali per lo sviluppo rurale 2023-2027, che vengono
approvati dalle varie Regioni per attuare e rendere più efficienti
ed efficaci gli interventi, cercando di attualizzarli alla nostra
realtà. Questo unico strumento di programmazione è valido per
entrambi i pilastri, quello che include sia i pagamenti diretti,
sia quello che include gli interventi di sviluppo rurale, è quindi
un cambio concettuale della politica agricola europea ed è un
cambio al quale dobbiamo adattarci; è un cambio che, non nego,
presenta delle difficoltà, perché, come tutti i cambi, soprattutto
quando vengono gestiti da altri enti, in questo caso il Governo
centrale, richiedono dei tempi di adattamento e quindi i nostri
uffici spesso vedono arrivare all'ultim'ora anche delle circolari
dai Ministeri competenti che poi devono recepire e su cui poi
devono apportare delle modifiche. Tutto questo sistema è
sicuramente oggetto di discussione con gli altri Assessori
all'agricoltura e con il Ministero proprio per cercare di essere
più efficienti possibili. Un altro cambio fondamentale è l'aspetto
del termine di rendicontazione e di liquidazione.
Per quanto riguarda il PSR, avevamo una strategia N+3, quindi
avevamo un arco di tempo di 3 anni, del triennio, per poter
rendicontare tutte le spese e liquidarle, con il nuovo CSR e con il
nuovo PSP invece abbiamo un arco temporale di N+2, quindi abbiamo
una necessità di essere anche più efficaci ed efficienti anche nel
pagamento, quindi sarà necessario andare a lavorare anche sotto
questo aspetto. Questo nuovo modello è un modello "New Delivery
Model", preso appunto dal PSP ed è un modello che sposta
l'attenzione dagli adempimenti burocratici a quello dei risultati.
Cerca cioè di andare ad analizzare dei
set
di indicatori,
quali di contesto, di
output
, di risultato o di impatto e
questo credo sia un cambio metodologico e di visione fondamentale
all'interno del quale, come Regione Valle d'Aosta, dobbiamo
assolutamente ragionare, perché sburocratizzare è sicuramente uno
degli aspetti più importanti su cui dobbiamo lavorare quando
parliamo di fondi europei a ogni tipo di livello, ma anche e
soprattutto quando parliamo dei fondi europei per le politiche
agricole comunitarie e a sostegno del nostro mondo agricolo.
Proprio grazie a questa nuova visione che l'Italia ha e l'Europa
richiede, dobbiamo cercare di attuare delle politiche che vadano in
questa direzione ed essere più efficienti possibili: ecco perché
anticipo che questo documento sarà poi oggetto di varie discussioni
nel prossimo mese con le varie associazioni, ma anche con gli
allevatori e tutti gli agricoltori presenti sul territorio per
poter apportare e prendere tutte le modifiche utili da proporre poi
al Ministero in attesa delle finestre che possono aprirsi e si
apriranno verso la fine dell'anno per apportare delle modifiche sia
al PSP, sia al CSR nell'autunno. Questo quindi è il primo passo su
cui dobbiamo assolutamente lavorare e dobbiamo cercare di
migliorare questo testo, che è già un testo sicuramente che porta
avanti una determinata visione e un determinato modo di fare
agricoltura per il futuro. Questa credo che sia la sfida che ci
attende e su cui dobbiamo assolutamente lavorare.
Vi sono stati - e ve li abbiamo presentati lunedì - degli
emendamenti che vanno nella direzione richiesta anche dal CELVA ma
anche da altre associazioni di categoria di andare a prestare una
maggiore attenzione alle aree più marginali. In particolare quelle
più di difficile accesso e di difficile coltivazione, nell'ottica
di favorire lo sviluppo e il recepimento di tali aree, evitando
l'abbandono dei territori. Per questo motivo, soprattutto la misura
SRB01, "Indennità zone montane", è stata divisa in tre fasce: una
fascia sotto i 700 metri di altezza, una fascia dai 700 ai 1.200
metri di altezza e una fascia dai 1.200 metri di altezza in su,
esattamente com'era previsto dal PSR 2014-2022.
Un'altra modifica che sicuramente agevola le imprese è quella di
inserire la superficie minima di impegno, il SOI, che era pari
prima nel PSR a 1 ettaro, oggi si sposta a 0,5.
Inoltre vengono inserite le colture specializzate che sono state
maggiormente declinate al fine di confrontarsi con il SIAN. Questo
è il sistema con cui poi dobbiamo come Assessorato presentare,
inserire tutte le richieste, quindi andare a monte ad agevolare
questo lavoro e a declinare direttamente le colture specializzate,
esattamente come viene richiesto dal SIAN, è un processo che ci
aiuta poi a essere più efficienti.
Infine è stato aggiunto un premio aggiuntivo delle pendenze, non
solamente per i prati, ma anche per le colture.
L'ultima modifica è una modifica concettuale ma anche politica
ed è quella che ammette... prima nel testo originale vi era
l'ammissibilità di chi aveva sede legale e operativa in Valle
d'Aosta, con quest'emendamento andiamo ad aggiungere un e/o, quindi
una sede legale e/o una sede operativa in Valle d'Aosta, questo
perché molte aziende che hanno magari sede legale appena fuori dal
confine della Valle d'Aosta ma esercitano la loro attività
all'interno del nostro territorio sono delle aziende che aiutano a
mantenere il nostro territorio, aiutano e contribuiscono in qualche
modo a valorizzare la nostra montagna, la nostra agricoltura e
quindi era giusto includerle all'interno di questi aiuti. Aiuti che
proprio in conclusione ricordo ammontano a 92 milioni di euro nei
prossimi cinque anni, quindi sicuramente un pacchetto molto
importante, un pacchetto che oggi approviamo in Consiglio regionale
e su cui vi è, da parte mia e da parte di tutte le strutture, la
massima disponibilità a discutere per poter apportare tutte le
modifiche che riteniamo e che le associazioni di categoria e i
diretti interessati ritengono di poter apportare, ovviamente
compatibilmente con le norme europee e le norme di cui ci richiede
il rispetto il Governo centrale attraverso il PSP. Purtroppo c'è
stata la scelta di andare nella direzione di accentrare queste
scelte a livello di Governo nazionale, questo è un passaggio in più
che dobbiamo fare ma sicuramente potremo cogliere questa sfida e
apportare tutte le modifiche che riteniamo opportune cercando la
collaborazione con le altre Regioni, soprattutto le altre Regioni
alpine, per apportare delle modifiche che possano andare nella
direzione per rendere questo pacchetto di aiuti un pacchetto di
aiuti che sia efficiente, efficace e che vada ad aiutare realmente
le esigenze della nostra agricoltura di montagna.
Presidente -
Ha chiesto la parola il consigliere Planaz,
ne ha facoltà.
Planaz (LEGA VDA) -
Grazie Assessore per l'illustrazione
di questo programma che direi è il documento fondamentale per la
prosecuzione di tutte le attività agricole della nostra Regione e
che senza di questo purtroppo... dico purtroppo perché in passato,
la PAC nasce nel 1962, forse era meno incisiva a livello
territoriale e poi nel susseguirsi degli anni ha avuto
un'evoluzione, come illustrato nel documento che abbiamo avuto modo
di valutare, però vediamo che in tutti gli anni, se partiamo dal
1962 e poi 1984 e poi 1992, i primi anni della PAC erano meno i
cambiamenti che venivano effettuati, i tempi che cambiavano la
politica agricola comune erano più lunghi, perché parliamo dal 1962
al 1984 di ben 22 anni dove la programmazione non ha avuto dei
grossi cambiamenti... poi dal 1984 al 1992, come si può vedere dai
dati, non ci sono state altre modifiche, e poi partendo dal 2003,
che ha rivoluzionato tutto il comparto agricolo europeo, perché di
questo stiamo parlando: un documento che nasce da una
programmazione europea 2003-2013. Nel 2013 c'è stata l'ultima
programmazione, non vorrei entrare nei particolari delle
programmazioni prima, ma nel 2013-2014-2020 c'era l'ultima
programmazione in base alla quale abbiamo lavorato in questo
periodo sia come Amministrazione ma anche per tutte quelle regole
che tutte le aziende agricole che aderiscono a questo programma
devono rispettare, però vediamo che tutte le volte c'è un
cambiamento abbastanza incisivo della modalità.
Partiamo dall'inizio che non ci sono neanche delle sovvenzioni,
non ci sono molte risorse a fondo perso, per arrivare ad oggi che
praticamente tutta l'agricoltura europea, se non è sostenuta con
risorse pubbliche, e qui parliamo di risorse pubbliche, non riesce
a resistere sul mercato, un po' da vari fattori di mercato, ma non
solo, non vorrei prolungarmi ma vorrei restare su questo documento.
Diciamo che questo documento che oggi andiamo ad analizzare, e
speriamo che poi venga approvato... nel 2019 ci fu un cambiamento
proprio nel periodo in cui si decideva il futuro della nuova PAC,
un cambiamento, come è giusto che sia, del Parlamento europeo dove
si va a prendere le linee guida per poi la programmazione di tutti
gli Stati italiani, con questo già forse ha rallentato un po'...
perché se pensiamo nel 2019 c'è un Governo nuovo, nel 2020 scade la
programmazione, andare a produrre un documento nuovo, oggi siamo
nel 2023, sappiamo tutti le difficoltà che ci sono ad approvare un
documento di questa valenza, poi non è bastato, perché è subentrata
la pandemia che tutti noi sappiamo, che ha rallentato tutte le
discussioni, i vari scambi di programmi e le varie esigenze di ogni
Regione, perché le linee guida europee partono in un certo modo,
poi vengono trasmesse ai Governi nazionali, i Governi nazionali
ancora adesso... come lei ha sottolineato, oggi noi dobbiamo
adattarci a un programma di politica agricola nazionale. Qui apro
una parentesi, lo so che lei si è appena insediato, chi c'era prima
di lei l'avrà fatto un po' meno, un po' di più, oggi noi non
riusciamo a far capire bene le esigenze dell'agricoltura di
montagna, perché non c'è nulla da dire in questo documento, noi
vediamo le linee guida europee, vengono incontro a molte
difficoltà, hanno tutti i dati delle difficoltà delle zone più
svantaggiate e quant'altro, però andare a definire in questo caso
un documento europeo, un documento nazionale che vada a soccorrere
per tutte le difficoltà di tutti i Paesi... è normale che ci
troviamo a discutere dei documenti che a volte non rispecchiano le
nostre esigenze, infatti se valutiamo la vicina Regione Piemonte,
che per un certo aspetto ha una grande zona di valenza montana, ha
cinquanta misure, noi ne abbiamo scelte ventisette, io penso che
non sia una scelta del tutto sbagliata non andare a mettere in
piedi molte misure, anche perché per la tipicità delle nostre
piccole aziende non sempre riescono ad andare... appunto per il
fatto che lei diceva prima sulla sburocratizzazione e più noi
presentiamo impegni più documentazione bisogna andare a produrre
per giustificare questa spesa, e il motivo che si va... Di
conseguenza, io, da questo punto di vista, non vedo così male
andare a scegliere dei punti strategici un po' meno di altre
Regioni, che logicamente hanno altre esigenze, hanno la pianura,
hanno la montagna, hanno le colline e, di conseguenza, forse con le
misure che abbiamo messo in piedi noi non avrebbero accontentato
tutte le esigenze della Regione. È un esempio che faccio ma potrei
farne a migliaia.
Io pensavo che l'anno scorso, quando si discuteva questo
documento, ci fosse una variazione, al di là dei due anni di
transazione che dal 2020 hanno portato questa programmazione ad
oggi per i motivi che ho citato prima, ma anche per gli eventi che
sono successi l'anno scorso, infatti anche dalle associazioni, dal
mondo esterno, anche dal mondo dell'allevamento, dell'agricoltura e
quant'altro si aspettavano qualcosina di diverso, uno perché ci
troviamo in una fase forse storica da quando è nata la PAC, ci
troviamo con la necessità di avere una sovranità alimentare. Anche
il Ministero ha cambiato il nominativo: dal MIPAF si è passati al
MASA, ossia Ministero Agricoltura Sovranità Alimentare, proprio per
andare a dare l'idea che oggi, a differenza di prima che per tanti
anni bisognava sovvenzionare l'agricoltura perché riuscisse a
produrre e anche a volte a regolare la produzione, non
dimentichiamo le quote latte, quegli anni sono stati da molti...
non per la montagna, perché non abbiamo mai avuto dei problemi di
sovrapproduzione, e qui la dice lunga della diversità delle nostre
Regioni di montagna... la pianura invece aveva necessità di
produrre di più perché aveva la possibilità di produrre di più,
perché aveva delle condizioni favorevoli alla montagna, e ancora
oggi ci troviamo nello stesso identico panorama.
Occorre andare a creare questa politica che deve dare delle
risposte, soprattutto nelle nostre realtà delle piccole aziende,
perché se noi facciamo un calcolo, abbiamo un po' più di un
migliaio di aziende nel settore zootecnico produttivo. L'altro
giorno all'assemblea del Consorzio produttori fontine hanno
illustrato i dati e sono al di sotto di 600 quelle produttive
sull'elenco Consorzio produttori fontine, che sono aziende che
producono latte destinato alla filiera fontina, poi ci sono altre
aziende che non hanno la filiera destinata al Consorzio fontine, ma
non sono tantissime, e poi c'è tutta la serie di piccole aziende:
dalla viticoltura, frutticoltura e quant'altro, che sono
importantissime per il mantenimento del nostro territorio.
Logicamente oggi con questo piano strategico è difficile dare delle
risposte a tutte queste piccole aziende, perché arrivano da una
programmazione strategica nazionale o quanto è, però che a volte
non tiene abbastanza in considerazione le difficoltà delle nostre
piccole aziende. Questo io penso che è un grido che viene un po' da
tutte le zone montane di tutta Italia, abbiamo avuto modo di
confrontarci direttamente e indirettamente sulle problematiche già
solo per mettere in campo il primo pilastro sulle difficoltà
esistenti. Dalla prima interlocuzione che abbiamo avuto in
Commissione con i tecnici dell'Assessorato che lavoravano su quelle
misure sembrava che era dato per scontato sul primo pilastro -
perché è una misura che era rivolta all'allevamento, al
pascolamento non solo di montagna ma di pianura - che una Regione
come la nostra avesse delle difficoltà a cedere quei premi, che
invece oggi non abbiamo ancora definitivamente concluso per portare
a casa quei soldi, che non è che sono in più di quella
programmazione 2014-2022, ma vanno a sostituire dei premi
agro-climatici che c'erano sul primo pilastro che oggi
d'emblée
sono stati eliminati. Giustamente sono state fatte
delle scelte forse per andare a dare una linea un po' più
impattante sul settore, per andare a dare più premialità anche alle
aziende che producono, piuttosto che a quelle che avevano o
detenevano solo della superficie, però oggi ci troviamo ancora in
difficoltà a dare delle risposte e a garantire l'erogazione di
questi premi perché si sono sottovalutati dei particolari, la
nostra Regione, e molte Regioni della nostra Nazione, devono
adattarsi, ma non perché hanno voglia di adattarsi loro, ma perché
sono obbligate. Faccio un esempio che tanto ormai sia penso a
conoscenza di tutti: la tipologia di stabulazione, fissa o libera,
logicamente un esperto non in zone di montana direbbe: "la
stabulazione fissa non è proprio una corretta conduzione di un
allevamento". Da noi abbiamo i nostri animali che possono camminare
e passeggiare addirittura per procurarsi il cibo nelle nostre
praterie montane, ma non solo, a differenza di quelle della
pianura, che, avendo una stabulazione fissa e permanente tutto
l'anno, dal giorno della nascita fino al giorno che purtroppo vanno
a miglior vita, restano sempre chiusi e legati nelle stalle. È
allora lì che bisogna essere incisivi e quando ci sono questi
piccoli dettagli che vanno poi a segnare il futuro della
programmazione... sono importantissimi.
Cosa dire altro? Sulle misure della nuova programmazione... bene
gli emendamenti, alcuni dei quali sono stati proposti sulla
tipologia di altitudine, sulle pendenze... c'era già nella scorsa
programmazione. Sui terreni di fondovalle più o meno si è riusciti
a mantenere le stesse risorse, per gli alpeggi invece su queste
misure, tipo l'indennità compensativa... è stata dimezzata e
aggiunto un
capping
e se noi quest'anno andiamo a fare un
conto di quello che percepiranno le aziende - e il problema è già
stato sollevato da molte associazioni -, percepiranno meno di
quello che erano abituate a percepire negli anni passati, perché in
questo anno di transazione ci sono delle misure nuove che per il
2023 non possono ancora essere applicate.
Le chiedo, Assessore, di avere attenzione su questa
particolarità perché già il problema che c'è stato l'anno scorso
sulla crisi climatica, aumento delle materie prime e quant'altro...
se ci troviamo in un anno di difficoltà come quest'anno a non avere
parte delle risorse che le aziende erano male abituate a reperire,
è normale che ci troveremo in autunno di nuovo con molte aziende in
difficoltà e soprattutto quelle che producono di più, perché,
avendo la produzione più alta, sono quelle che hanno più costi di
produzione e poi, di conseguenza, difficoltà a far fronte ai loro
impegni.
Volevo fare un punto al di là di tutto, che è la cosa più
importante, io mi auguro che l'approviate. Noi, come gruppo Lega,
ci asterremo, ci siamo già astenuti in III Commissione, un po'
perché non abbiamo potuto lavorare direttamente sulle misure, un
po' per la confusione che si è creata anche nel passaggio tra
deleghe tra un Assessorato e l'altro, si è perso un po' di tempo,
vediamo che le altre Regioni hanno già approvato tutti i piani, e
non è con quello che verranno liquidate le risorse prima di noi...
come ha detto lei, noi siamo al 70 percento di liquidazione delle
risorse, è un buon risultato, qualcosina in più si può sempre fare,
non è che perché siamo i migliori non si può mai fare meglio, anche
perché dobbiamo tener conto di quello che ha detto lei: che abbiamo
quei termini, infatti occorre non perdere anche le risorse di
cofinanziamenti europei e statali, se non paghiamo entro il 30
giugno dell'anno successivo alla domanda, poi rischiamo di perdere
i soldi e questo noi non lo vogliamo sicuramente.
Aggiungo anche un'altra cosa: che il nostro gruppo, per tutte le
competenze che possiamo avere o non, per quello che possiamo, è a
disposizione per qualsiasi confronto e qualsiasi cosa non solo qua
a livello regionale ma anche per quello che ci concerne con i
Dipartimenti agricoltura a livello nazionale, abbiamo il
Sottosegretario del nostro movimento al Ministero dell'agricoltura
e siamo sempre disposti a collaborare per creare un documento che
dia massima risposta a tutto l'intero comparto agricolo, e non
solo, perché poi c'è tutto l'indotto valdostano.
Dalle ore 18:10 assume la presidenza il vicepresidente
Marguerettaz.
Marguerettaz (Presidente) -
Ha chiesto la parola il
collega Jordan, ne ha facoltà.
Jordan (AV-VdA Unie) -
Questo documento, come ha detto
l'Assessore, si inserisce nel contesto della PAC 2023-2027, ma
soprattutto del relativo piano strategico nell'ambito dei fondi
FESR. L'Assessore in qualche modo ha già inquadrato l'aspetto
normativo. Questo documento presenta però delle differenze rispetto
al piano di sviluppo rurale che il Consiglio ha approvato nelle
diverse annualità dei diversi programmi del passato. Innanzitutto
l'Unione europea ha definito per questa programmazione dei piani
nazionali, in realtà con l'obiettivo di semplificare l'attuazione
delle misure, un obiettivo che crediamo non sia stato centrato,
quindi non come nel passato, dove c'era una personalizzazione dei
piani regionali, quindi un adattamento del contesto normativo al
territorio regionale. Noi adesso stiamo analizzando un documento
che fa parte del piano nazionale e, di conseguenza, un documento
che in qualche modo è l'applicazione regionale di una strategia,
che, partendo dal nazionale, ha dovuto trovare dei riscontri per
adattare al territorio locale, quindi declinare a livello locale.
Il complemento di sviluppo rurale definisce in dettaglio quindi i
nuovi interventi che saranno già attivati, che ripeto quanto ha
detto l'Assessore, in parte sono già in corso di attuazione, mentre
per le restanti parti lo saranno a partire dal prossimo anno in
quanto è ancora in vigente il vecchio PSR.
Nella definizione di questo strumento di programmazione si è
indubbiamente cercato di dare continuità per quanto possibile
rispetto all'impostazione delle misure e dei premi del vecchio PSR,
questo per dare una sorta di tranquillità e per destabilizzare il
meno possibile nella gestione di questi importanti premi, cioè è
stato possibile solo in parte perché, come abbiamo detto, il piano
è nazionale e gli strumenti regionali sono complementari.
Oltretutto i documenti di programmazione europea, attraverso il
quadro strategico e gli altri atti, hanno in qualche modo
fortemente vincolato la definizione degli interventi, e faccio
riferimento ai pagamenti diretti, quelli cosiddetti "del primo
pilastro", agli eco-schemi introdotti in questa programmazione,
alle percentuali minime di finanziamento per alcuni interventi.
Questi vincoli in qualche modo hanno condizionato anche in maniera
forte la definizione del nostro complemento, non permettendo quindi
di adattare e di applicare una strategia che avrebbe dovuto agire
diversamente. Il lavoro delle strutture dell'Assessorato però è
stato pregevole in quanto, attraverso numerosi negoziati e accordi
con le altre Regioni, si è creata una sorta di
lobby
della
montagna dei pascoli, una lobby che ha permesso di introdurre a
livello nazionale dei parametri interessanti per la nostra realtà,
quindi realizzare così un buon documento programmatorio.
Il complemento di sviluppo rurale che è in approvazione oggi
definisce il quadro, ma dovrebbe consentire, e avremo immagino la
possibilità di farlo nel futuro, di sviluppare dei dettagli
attuativi che meglio potrebbero adattarsi al contesto regionale,
soprattutto in termini di semplificazione delle procedure, che sono
sempre più opportune in questo contesto, ma anche attraverso la
messa a disposizione degli agricoltori dell'importante patrimonio
di dati e di sistemi di controllo, che potrebbero, anzi, dovrebbero
portare a degli elementi di semplificazione, di prevenzione e di
migliore efficacia per la presentazione delle istanze, che, ahimè,
rischiano di diventare sempre più complicate, ma ancora la messa a
disposizione, senza dover ricorrere a costi aggiuntivi, dei servizi
di formazione e di indirizzo, che possono e devono essere
assicurati dall'assistenza tecnica e dagli enti di ricerca
disponibili per l'Amministrazione regionale. In questa direzione in
Commissione consiliare, ed è appena stato citato, ci si è
confrontati sull'intero complemento di sviluppo rurale, ma in
particolare - lo cito ad esempio - sulle ipotesi dell'inserimento
del registro dei pascoli e sugli adempimenti a esso collegati.
L'intera Commissione ha richiamato l'attenzione su questo tema e
sempre nell'ottica di evitare ulteriori carichi burocratici
aggiuntivi, quindi evitare l'introduzione di elementi che possano
complicare l'attività, osservazioni, che, per quanto ha detto
l'Assessore, sembrano essere state raccolte.
Gli strumenti programmatori del settore agricolo, tra cui il
complemento di sviluppo rurale, non è il solo, inoltre devono
coordinarsi tra di loro e noi crediamo che ci sia lo spazio per la
definizione in termini politici, quindi non tecnici, di come si
vuole immaginare il futuro delle nostre aziende agricole e
dell'intero settore agricolo, anche alla luce dei cambiamenti
climatici, ma soprattutto in conseguenza dei cambiamenti
socio-economici del nostro territorio. È evidente che un
peggioramento delle caratteristiche qualitative o un
ridimensionamento della superficie agricola, soprattutto nelle
superfici dei prati permanenti e dei pascoli potrebbe avere grandi
effetti negativi, così come è evidente che si dovranno correggere
gli effetti discorsivi, per esempio, dei premi PAC, che sono stati
oggetto di speculazioni e anche di inchieste giudiziarie, o ancora
- e l'ha citato adesso il collega - la differenziazione dei premi:
mi riferisco all'alpeggio, dove è necessario dare una giusta
valorizzazione per riconoscere l'impegno della produzione, per chi
produce e trasforma in loco.
È altrettanto evidente che le aziende zootecniche, soprattutto
quelle piccole, che hanno elevati e importanti costi di produzione
rischiano di non essere più competitive; ciò può determinare
l'abbandono dell'attività agricola, soprattutto nelle zone
difficili e marginali, così come l'abbandono di pratiche
agronomiche e di allevamento tradizionali che hanno comunque
contribuito e garantito l'esistenza di un equilibrio paesaggistico,
idrogeologico e ambientale su tutto il territorio regionale. Queste
aziende - e mi riferisco soprattutto a quelle che hanno una
redditività bassa, ridotta - vanno supportate nelle loro attività
aziendali, compensando in modo significativo e in modo importante
le loro differenze di reddito legate alle condizioni territoriali
che sono oggettivamente e particolarmente limitanti. Solo in questo
modo viene, secondo noi, salvaguardata la struttura sociale ed
economica della montagna, vengono mantenuti i tradizionali metodi
agronomici in grado di garantire una razionale gestione del
suolo.
Presidente -
Ha chiesto la parola la collega Minelli, ne
ha facoltà.
Minelli (PCP) -
I lavori di Commissione sul complemento
regionale per lo sviluppo rurale del piano strategico della PAC
2023-2027, è già stato detto in parte da chi mi ha preceduta, hanno
evidenziato innanzitutto come i complementi siano essenzialmente
dei documenti attuativi della strategia nazionale per lo sviluppo
rurale sulla base delle indicazioni europee. Da qui la
caratteristica del documento, che non ha carattere decisorio ma che
si limita - e non potrebbe essere diversamente - a declinare la
strategia a livello regionale con indicazione delle priorità
territoriali, criteri di ammissibilità, le modalità attuative, i
tempi di attuazione e naturalmente l'indicazione delle risorse
economiche con la quota di riparto che assegna e che conferma alla
nostra Regione lo 0,63 percento dei fondi, pari circa a 137
milioni. Alla base del documento c'è inoltre la declinazione degli
obiettivi strategici della Valle d'Aosta correlati agli obiettivi
specifici della PAC, contenuti nei quattro obiettivi generali della
stessa, che si articolano in competitività, ambiente, sviluppo
rurale, conoscenza e innovazione.
Lunedì pomeriggio è arrivato l'emendamento dell'Assessore, che,
in sostanza, sostituisce il documento precedente con una serie di
modifiche, che, in tutta onestà, io non sono riuscita a esaminare
nel dettaglio con la dovuta attenzione ma che, nella sostanza, non
cambiano ciò che ci eravamo detti nelle sedute di Commissione e nel
percorso precedente.
Durante l'illustrazione del complemento da parte del Dirigente
della competente struttura assessorile, che io voglio ringraziare
per la chiarezza e la completezza dell'esposizione, è emerso che
l'Unione europea ha scelto di non avere direttamente a che fare con
le singole realtà regionali, ma ha chiesto agli Stati membri di
presentare un unico piano strategico nazionale nell'ottica di una
coerenza tra tutti gli aiuti che vengono cofinanziati dai fondi
europei,
in primis
il FEAGA e il FEASR. Se da una parte
quest'approccio è, secondo noi, condivisibile, dall'altra, si
evidenziano delle criticità, in quanto per programmare equamente
gli aiuti e lo sviluppo rurale, è importante avere anche un
approccio regionale, soprattutto per quelle realtà, come la nostra
che, per le sue dimensioni e per le sue particolarità, non può
essere assimilata ad altre più grandi, strutturate e con un peso
specifico sicuramente più forte. Ci è però sembrato di capire che
le Regioni dell'area alpina hanno cercato di fare un po' massa
critica e che su alcuni elementi importanti ci sia stata la
possibilità di ottenere quanto meno attenzione.
In Commissione è emerso che il complemento, come era
prevedibile, considerata la nostra realtà attuale, si è concentrato
sulla definizione delle misure legate alla zootecnia e fra i punti
che hanno sollevato più considerazioni e interventi da parte di chi
abbiamo potuto audire ci sono stati quelli dei piani di
pascolamento, della stabulazione del bestiame, delle premialità,
con meccanismi diversi rispetto al passato, delle difficoltà legate
alla scelta del biologico, dell'aggravio di burocrazia, che è stato
paventato praticamente da tutte le associazioni che abbiamo
ricevuto.
L'analisi del complemento è stata poi anche l'occasione per
ascoltare una serie di osservazioni e di interventi sulle
difficoltà quotidiane incontrate dagli allevatori e dagli
agricoltori, che hanno rilevato, tra l'altro, la difficoltà a
reperire manodopera, il problema della conciliazione delle attività
lavorative con la necessità di un aggiornamento costante da un
punto di vista degli adempimenti normativi e dell'ammodernamento
delle aziende.
Gli elementi di maggiore preoccupazione che sono emersi e che ci
sentiamo di condividere riguardano soprattutto le piccole aziende,
che rischiano di essere penalizzate anche da questo nuovo corso
della PAC, aziende che, come ci è stato ricordato, solo per il 20
percento del totale sono in grado di accedere ai contributi legati
all'eco-schema degli alpeggi produttivi. L'80 percento delle
aziende che hanno dai 15 ai 20 UBA non sono in grado di adattare le
loro strutture, dal punto di vista economico e della stessa
conformazione, ai requisiti per accedere ai contributi, eppure
queste aziende sono anche le più numerose e svolgono un ruolo
fondamentale sul territorio. Importante sarebbe poter spostare una
parte degli incentivi agli alpeggi a questo tipo di aziende, che
esercitano la loro attività a quote più basse ma che hanno un ruolo
economico sicuramente importante, e non solo un ruolo economico io
direi, sono aziende che spesso si dedicano all'allevamento anche
ovicaprino, che è indubbiamente meno considerato, alla fienagione,
al mantenimento del territorio.
Una maggiore attenzione spetterebbe poi, a nostro avviso,
all'orticoltura, alla viticoltura, alla frutticoltura, che hanno
dei margini di miglioramento in Valle d'Aosta, però vanno sostenute
adeguatamente in modo più consistente.
A proposito dei piani di pascolamento e più in generale della
distribuzione delle aree a pascolo in Valle d'Aosta, interessante è
l'iniziativa dello studio che porterà avanti ARPA in collaborazione
con l'Assessorato dell'agricoltura e risorse naturali, una
mappatura tramite i rilievi satellitari dei pascoli sul nostro
territorio, uno studio che è un ideale ampliamento del progetto
"Pastoralp" appena conclusosi e che ha effettuato un'analisi
sperimentale nel Parco del Gran Paradiso e nel Parc des Écrins. Un
progetto importante quest'ultimo, di cui abbiamo avuto riscontro
una settimana fa al Forte di Bard ma che, per stessa ammissione di
alcuni relatori presenti e che hanno partecipato alla realizzazione
del progetto, ha indagato poco sulle caratteristiche della vita e
delle condizioni di lavoro dei conduttori di alpeggio. Il
censimento e la mappatura dei pascoli potranno aiutare, crediamo,
nella corretta determinazione dell'ammissibilità ai premi della
PAC.
Crediamo però che, al di là del complemento che oggi discutiamo,
occorra una profonda riflessione anche e non solo della politica
per capire su quale agricoltura e quale zootecnia la Valle d'Aosta
vuole puntare nei prossimi anni, che non possono essere, a nostro
avviso, soltanto quelle dei grandi numeri delle aziende con
centinaia di capi o di ettari di terreno, ma anche quelle aziende
dei piccoli numeri a cui va dato sostegno in termini non soltanto
economici, perché si discute sempre molto della questione
economica, che è fondamentale, però ci vuole anche un sostegno in
termini di servizi, di supporto tecnico, che deve essere più
robusto e adeguato da parte dell'Ente pubblico, della Regione,
adeguato al tempo in cui viviamo.
Presidente -
Ha chiesto la parola il collega Rollandin,
ne ha facoltà.
Rollandin (PA) -
Je voulais seulement remarquer à ce
propos un fait que les collègues ont déjà mis en évidence : déjà
l'année dernière on avait déterminé qu'il y avait des propositions
qui (incompréhensible) pas selon ce qui devait être donné à la
Vallée d'Aoste. Maintenant il y a une série d'interventions qui
peuvent encore je crois... on doit encore examiner afin, si c'est
possible, de ne pas donner comme exclu le fait de revenir sur la
situation que nous avons comme Vallée d'Aoste. Je partage donc les
différentes suggestions qui ont été faites, qui doivent nous donner
la possibilité d'améliorer les interventions financières pour nos
bétails et pour la Vallée d'Aoste.
Presidente -
Ha chiesto la parola il collega Cretier, ne
ha facoltà.
Cretier (FP-PD) -
Il programma di sviluppo rurale è un
unico strumento di programmazione per entrambi i pilastri, oltre a
essere un valido piano strategico, ha un nuovo approccio che lascia
spazio ai risultati per valutarne l'efficacia e avendo come braccio
operativo il complemento regionale.
Il CELVA, che ha dalla sua la grande conoscenza e differenza dei
74 Comuni valdostani, chiede di prestare attenzione alle aree
marginali di difficile accesso e coltivazione. Molte zone dei
nostri Comuni hanno proprio questa caratteristica: sono zone a
rischio di abbandono e le azioni messe in campo nel passato hanno
da sempre avuto questo obiettivo: sostenere ulteriormente queste
aree fragili. Anni fa era l'AIR (l'Aiuto Integrativo Regionale),
ora, con le fasce altimetriche e le pendenze per tutte le colture
facendo una differenziazione si vorrebbe sostenere comunque il
settore. Lo scopo è la differenziazione specifica con una
premialità per coloro che si trovano in media montagna, in zone
disagiate, poco accessibili e in pendenza. Poi ai premi base ci
sono gli IACA (Impegni Agro-Climatici-Ambientali), insomma, un
pacchetto di impegni supplementari, che vale circa il 60 percento
del complemento regionale. Impegni particolari e mirati di tipo
ambientale, produzione integrata, agro-ambiente, colture pregiate
autoctone, allevatori custodi, insomma, una serie di impegni che
gli uffici e l'autorità di gestione hanno proposto mettendo in
relazione le richieste comunitarie e le necessità della Valle
d'Aosta. Uno sforzo proposto e subordinato all'approvazione dell'ex
Ministero delle politiche agricole, forestali e alimentari, ora
Ministero dell'agricoltura, della sovranità alimentare, delle
foreste, titolare del piano strategico unico a carattere nazionale,
non più regionale.
Sono note a tutti le difficoltà del settore agricolo in Valle
d'Aosta, strategico per il mantenimento ad alti livelli in
efficienza del trinomio agro-silvo-pastorale come è definito nei
vecchi testi di settore. Ora, essendo il livello ormai emergenziale
per motivi congiunturali, quali crisi economica, balzo dei costi
energetici, bilanci in rosso, di fronte al perdurare degli impegni
gravosi sotto il profilo fisico dell'imprenditore ma anche mentale
per le innumerevoli scadenze e responsabilità in capo allo stesso e
localmente alle tante famiglie diretto-coltivatrici, tipiche del
settore valdostano, spesso il titolare è una donna come da recenti
statistiche. Il confronto con le parti è stato fatto ma bisogna
proseguire, in particolare con i CA, i referenti economici, sociali
e ambientali, per far emergere le esigenze e i fabbisogni, per
costruire delle proposte che hanno l'obiettivo di sostenere il
settore che, oltre alle tante difficoltà, ora deve affrontare anche
la conclamata crisi climatica. Sicuramente bisogna razionalizzare
il livello idrico in alcune colture, senza sprofondare in
limitazioni che possono affondare la produzione ma che, in una
logica di razionalizzazione, possono portare maggiore sanità e
impatto limitato di interventi fitosanitari, come nella stagione
appena conclusa in frutticoltura e viticoltura. Diverso è il
problema per la foraggicoltura, che necessita di apporti costanti e
ripetuti, anche in concomitanza di elevata ventilazione e di
temperature superiori alla media. Per non dire di un'agricoltura
mirata e di precisione, con la tanta tecnologia a disposizione con
servizi fruibili nell'immediato ma che costano all'azienda agricola
e pesano nel bilancio, alcuni sono ancora gratuiti e sono forniti
dai servizi regionali a cui va il merito di essere puntuali,
disponibili e dislocati sul territorio. Sulla lotta alle fitopatie
la tempistica è importante e decisiva ma questi sono aspetti
piuttosto tecnici ma è giusto portarli in evidenza.
Sull'applicazione ormai da più di 20 anni per gli aiuti alle
aziende sono sostenute dal programma di sviluppo regionale, i cambi
sono sempre stati momenti di difficoltà per le aziende, alcune
aderiscono puntualmente, altre sono reticenti alle innovazioni ma
poi, con il tempo, compresi i meccanismi, si adeguano malgrado le
difficoltà, aiutate da valenti tecnici per la comprensione degli
applicativi. Ci va un po' di coscienza nell'adesione, capire quali
sono le condizioni, quali sono i protocolli sostenibili, quali sono
da applicare correttamente, quali benefici economici e quali rischi
di recupero se non si rispettano le misure. Insomma, un'azione
puntuale e responsabile dei CA e dei loro uffici, ci va tempo e
disponibilità nella raccolta delle domande. L'importante è fare una
buona comunicazione e avere dei CA disponibili sul territorio con
personale paziente e qualificato. D'altronde, anni fa si è deciso
di indirizzare le aziende verso le associazioni esterne
convenzionate con l'Amministrazione regionale che comunque devono
essere pagate dall'azienda per il servizio ricevuto. Bene che
vengano organizzati gli incontri di settore per presentare il
piano, dove il primo confronto tra Assessorato e aziende deve
essere sereno, in prospettiva futura, per avere un'adesione
sostenuta, magari non al 100 percento, ma importante in modo da
trainare nel tempo coloro che sono scettici o magari poco propensi
ai cambiamenti, o talvolta non hanno proprio le caratteristiche
gestionali e aziendali per potersi impegnare o a volte liberamente
decidono di non aderire. Il messaggio che deve passare è la
compensazione doverosa per le aziende di montagna, ma al contempo
vengono richiesti maggiori sforzi per adeguarsi e strutturarsi.
Tutelare la qualità e la salubrità dei prodotti nel tentativo di
incrementare il valore aggiunto dei prodotti e il reddito netto
aziendale, nel rispetto della biodiversità in funzione di un
ricambio generazionale progressivo negli spazi naturali di
montagna, anche ai fini di mantenere sentinelle presenti che
vigilano giornalmente il nostro territorio. Quasi 31 milioni di
euro sono disponibili per le aziende a fronteggiare lo sviluppo, la
resilienza e le aziende agricole locali solo per il sostegno zone
con svantaggi naturali di montagna.
Dalle ore 18:38 riassume la presidenza il presidente
Bertin.
Bertin (Presidente) -
Si è prenotato l'assessore Carrel a
cui passo la parola.
Carrel (PA) -
Grazie a tutti i colleghi che sono
intervenuti su quest'importante tema. Sicuramente quello che è
emerso è un dato: la nostra agricoltura è un'agricoltura di
montagna, è un'agricoltura debole, è un'agricoltura speciale, che
ha necessità di regole che tengano in considerazione l'agricoltura
in un territorio come quello della Valle d'Aosta. Su questo tema
già ci siamo confrontati più volte con gli altri Assessori delle
Regioni di montagna, già l'assessore Sapinet aveva interloquito in
diversi modi, anche attraverso delle lettere ufficiali consegnate
al Ministero competente, proprio per sottolineare queste
problematiche, perché ovviamente ad oggi tutta una serie di risorse
rischiano di vedere la Valle d'Aosta esclusa da questo sistema ed è
dunque necessario, o meglio fondamentale interloquire in sede di
CPA con gli altri Assessori per cercare di modificare le regole con
cui si distribuiscono queste risorse.
Qui parlo soprattutto al collega Planaz, che ha sottolineato
l'elemento cardine di quest'azione politica che stiamo svolgendo:
quello della stabulazione fissa con quella che chiamiamo, come
proposta, la stabulazione combinata. Ho avuto modo di parlarne sia
con la senatrice Spelgatti che con il deputato Manes e assieme a
loro e alle altre Regioni stiamo cercando di portare all'attenzione
del Ministero, e quindi poi, di conseguenza, dell'Europa, le nostre
esigenze, perché capisco bene che in pianura padana gli allevamenti
a stabulazione fissa sono una cosa, in Valle d'Aosta ovviamente le
esigenze sono diverse, perché la stabulazione fissa in pieno
inverno sfido chiunque a non attuarla, o comunque dobbiamo capire
come possiamo fare per utilizzare questi fondi valorizzando le
nostre specificità. Il nostro lavoro in questo momento, che è un
lavoro prettamente politico che dobbiamo fare assieme agli altri
Assessori e con i nostri Parlamentari per far leva sul Ministero,
quindi è proprio questo.
La collega Minelli citava bene le piccole aziende. Nel PSR la
piccola azienda era considerata con 20 UBA, sotto i 20 UBA era
considerata piccola azienda. Adesso magicamente la piccola azienda
viene considerata sotto i 10 UBA, quindi chi ha più di 10 UBA deve
avere una serie di sistemi di certificazioni in più. Questo è un
altro aspetto che ha già formalmente segnalato sia l'assessore
Sapinet, sia il sottoscritto - e l'ho fatto anche nell'ultimo CPA
-, quindi ufficialmente abbiamo "consegnato" insieme a Trento e
altre Regioni dell'arco alpino queste esigenze, perché se decidiamo
che le piccole aziende sono di 20 UBA, sono di 20 UBA, perché se le
abbassiamo a 10, ovviamente tutta una serie di imprese in Valle
d'Aosta ha un carico burocratico in più a cui deve far fronte e
questo a noi non va bene. Questa è la difficoltà di avere un piano
che non trattiamo noi direttamente con l'Europa ma dobbiamo
trattare con Roma, ma può essere un'opportunità perché tutti
assieme, non solamente noi ma con le altre Regioni e con il
Ministero - e lei ha fatto bene a ricordare che voi avete come Lega
un Sottoministro, quindi sicuramente sarà importante anche il
vostro contributo -, andiamo a sottolineare le caratteristiche
della nostra agricoltura, le nostre specificità per non rimanere
tagliati fuori da un importantissimo strumento di politica di
sviluppo della nostra agricoltura. Sicuramente quindi questo non è
null'altro che il primo passo di altri che dovranno seguire e su
cui dovremo lavorare tutti assieme per portare dei risultati alla
nostra agricoltura di montagna, che sicuramente è speciale,
specifica, e quindi ha necessità di interventi che tengano in
considerazione questi elementi.
Presidente -
Non vedo altre richieste. Prima di mettere
in votazione, dobbiamo soltanto riavviare il sistema poiché ci sono
dei problemi di stabilità dello stesso, per cui spegniamo,
riavviamo il sistema e poi mettiamo in votazione. Il sistema è
stato riavviato, se non ci sono altri interventi, possiamo passare
alla votazione dell'atto. Non vedo richieste, pertanto metto in
votazione l'atto con l'allegato modificato emendato. La votazione è
aperta. La votazione è chiusa.
Presenti: 35
Votanti: 19
Favorevoli: 19
Astenuti: 16 (Aggravi, Baccega, Brunod, Distort, Foudraz, Ganis,
Guichardaz Erika, Lavy, Lucianaz, Manfrin, Marquis, Minelli,
Perron, Planaz, Restano, Sammaritani)
Il Consiglio approva.
