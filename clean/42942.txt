Classificazione
CONSIGLIO REGIONALE
Attività consiliare d'aula



Oggetto del Consiglio n. 410 del 24 marzo 2021 - Resoconto
OGGETTO N. 410/XVI - Ordine dei lavori: Iscrizione all'ordine
del giorno della PL 18 e del DL 17. Non iscrizione all'ordine del
giorno del DL 13.
Bertin (Presidente) -
Il consigliere Chatrian si è
prenotato, ne ha facoltà.
Chatrian (AV-SA) -
La I Commissione, soprattutto il
gruppo di lavoro, ha terminato un percorso rapidissimo in questi
giorni sulla proposta di legge n. 18, per dare una risposta
rapidissima e puntuale agli enti locali. Chiederei a questo
Consiglio l'iscrizione d'urgenza.
Presidente -
Quindi vi è una richiesta di iscrizione
d'urgenza all'ordine del giorno. Mettiamo in votazione l'iscrizione
di questo punto all'ordine del giorno del Consiglio regionale. La
votazione è aperta.
Esito della votazione:
Presenti, votanti e favorevoli: 35
Il Consiglio approva all'unanimità
La proposta di legge n. 18 è iscritta all'ordine del giorno.
Si è prenotato il consigliere Grosjacques, ne ha facoltà.
Grosjacques (UV) -
La IV Commissione ha licenziato con
parere unanimemente favorevole il disegno di legge n. 17, relativo
alle misure a sostegno dei lavoratori dipendenti a tempo
determinato anche stagionali che hanno cessato di beneficiare della
nuova prestazione di assicurazione sociale per l'impiego, la
cosiddetta Naspi, e quindi chiedo all'aula l'iscrizione
d'urgenza.
Presidente -
Vista anche questa richiesta mettiamo in
votazione l'iscrizione dell'atto. La votazione è aperta.
Esito della votazione:
Presenti, votanti e favorevoli: 35
Il Consiglio approva all'unanimità.
Il disegno di legge n. 17 è iscritto all'ordine del giorno del
Consiglio.
Vedo la richiesta di intervento da parte del consigliere
Marguerettaz, ne ha facoltà.
Marguerettaz (UV) -
Per chiedere una breve riunione dei
capigruppo, al fine di poter valutare un'eventuale richiesta di
iscrizione d'urgenza di un altro testo di legge.
Presidente -
Sospendiamo brevemente per una riunione
della Conferenza dei Capigruppo.
La seduta è sospesa dalle ore 09:17 alle ore 09:40.
Bertin (Presidente) -
Possiamo riprendere i lavori dopo
la sospensione. C'è una richiesta di intervento da parte del
consigliere Restano, ne ha facoltà.
Restano (VDA UNIE) -
Chiedo l'iscrizione in via di
urgenza del disegno di legge n. 13, legge di manutenzione
dell'ordinamento regionale per l'anno 2021.
Presidente -
Consigliere Manfrin, ne ha facoltà.
Manfrin (LEGA VDA) -
A nome dei gruppi di opposizione,
abbiamo valutato quello che appunto è stato il disegno di legge
omnibus
che è stato presentato, che è stato discusso ed
esaminato dalle Commissioni e bisogna assolutamente fare un piccolo
cappello che spieghi quale sarà il nostro voto sull'iscrizione
d'urgenza oggi. Perché, vedete, in occasione del bilancio in cui si
è discusso del collegato, ci è stato spiegato che il collegato al
bilancio era un documento sostanzialmente tecnico e che
successivamente ci sarebbe stata la possibilità e l'agibilità per
inserire all'interno di un disegno di legge omnibus tutta una serie
di eventuali modifiche che si sarebbero potute attuare con questo
intervento, che è un intervento che non si attuava da diverso tempo
e che sostanzialmente prevede di poter intervenire su diverse leggi
contemporaneamente e correggere magari delle piccole storture,
delle piccole problematiche e superare alcune magari questioni
annose che si trascinano da tempo.
Ebbene, da quella che era stata la discussione al tempo, ci era
stato preventivato che ci sarebbe stata la possibilità per tutto
questo Consiglio di poter inserire, ciascun consigliere, ciascun
gruppo per la propria competenza, una parte, un pezzo di queste
proposte, un pezzo di questa articolazione. Invece ci siamo trovati
a dover discutere ed esaminare come gruppi e come Commissioni un
testo che ci è arrivato preconfezionato dalla Giunta, che
ovviamente non era possibile di modifiche, visto quello che dispone
il nostro regolamento; poteva essere modificato negli articoli
presentati, ma non potevano essere aggiunti altri articoli.
Evidentemente da questo punto di vista avremmo gradito che ci
fosse un percorso di concertazione, un percorso dove ogni gruppo
potesse poi eventualmente presentare le proprie proposte
rispettando quello che il Regolamento prevedeva. Questo non è stato
possibile, quindi evidentemente non essendoci stata la possibilità
di intervento per tutti i gruppi consiliari, non essendoci stata la
possibilità di intervenire in maniera da poter ogni gruppo e ogni
consigliere formulare le proprie proposte e le proprie iniziative,
da questo punto di vista e visto che non c'è stata nemmeno una
interlocuzione che ha portato poi a questa iscrizione d'urgenza,
considerato anche che le due leggi che sono state iscritte di
urgenza oggi sono leggi che sono nate effettivamente in un tempo
molto, molto breve, mentre questa invece ha avuto una genesi che è
di diverse settimane, quindi avrebbe tranquillamente trovato i
tempi per la sua discussione e approvazione, evidentemente non
possiamo votare l'iscrizione d'urgenza. Questo non significa
ovviamente che questa legge non sarà discussa, significa
semplicemente che questa legge verrà discussa nella prossima
seduta, il che sicuramente non è un così grande problema.
Io immagino quelli che saranno i rilievi che il collega che si è
prenotato dopo di me vorrà fare. Ripeto e ribadisco ancora una
volta che quello che noi non abbiamo voluto fare è stato derogare a
un Regolamento che prevede in maniera molto ben specifica che non
si possa intervenire su un testo che è già stato scaricato così.
Quindi evidentemente quello che abbiamo scelto di fare è stato
rispettare il Regolamento e scegliere di intervenire, se ci fosse
stata data la possibilità, con una discussione che a monte doveva
vedere l'inserimento di diversi articoli.
Presidente -
Consigliere Marguerettaz, ne ha facoltà.
Marguerettaz (UV) -
Sicuramente è un disegno di legge che
proprio per sua natura, il testo lo dice, è una manutenzione
dell'ordinamento. La manutenzione dell'ordinamento, non per non
comprendere le osservazioni che ha fatto il collega Manfrin, non ha
avuto delle fonti di innesco politiche, ma sono soprattutto le
strutture che devono applicare le norme che hanno prodotto una
serie di sollecitazioni al Governo regionale per migliorare il
nostro impianto legislativo. Quindi comprendo e confermo il
ragionamento che è stato fatto in occasione dell'approvazione del
collegato alla finanziaria, ma per dire che con il Governo
regionale e con i gruppi abbiamo definito un percorso dove questi
interventi chiesti dalle strutture hanno avuto una via prioritaria
e abbiamo rimandato a un secondo momento tutta una serie di
valutazioni che anche i nostri gruppi avrebbero intenzione di fare
nel prosieguo.
Per cui non c'è stato un approccio dove si è voluto escludere la
minoranza. Qua è stata esclusa la minoranza come la maggioranza,
nel senso che abbiamo portato all'attenzione dell'aula delle
modifiche che ci hanno sollecitato le strutture. Se avessimo dovuto
fare tutta una serie di interlocuzioni, non avremmo chiuso un
percorso che è così complesso, lo ha detto bene il collega Manfrin.
Abbiamo fatto una serie di riunioni con un ritmo incessante per
arrivare ieri all'approvazione di questo testo, per cui ieri
abbiamo riunito tutte le Commissioni ed era ovvio che la riunione
tempestiva di tutte le Commissioni, per poter dare il voto
favorevole a maggioranza con l'astensione dei gruppi di
opposizione...!
Io
in extremis
vi chiedo un atto non tanto pro
maggioranza, pro Governo, ma pro Valle d'Aosta perché, come avete
modo di vedere, nel momento in cui questo testo sarà noto anche
all'esterno, ci sono delle norme che riguardano il Covid, che
riguardano delle attività che semplificano la vita non alla
maggioranza, non all'Union Valdôtaine, ma semplificano la vita alla
comunità valdostana.
Io vi dico che personalmente, al gruppo dell'Union Valdôtaine,
alla maggioranza, non cambia la vita approvare questa legge oggi o
approvarla tra quindici giorni però, senza voler essere patetico,
non so se fate veramente un gran servizio alla comunità valdostana
bloccando questo testo di legge. Perché questo testo di legge non
serve a noi, serve ai valdostani e il fatto di aver riunito le
Commissioni ieri per dare l'
okay
e oggi creare le condizioni
per approvare questo testo di legge è... Dopodiché, se dobbiamo
fare ammenda sul fatto che non abbiamo fatto una serie di
interlocuzioni, la faccio io a nome della maggioranza: sicuramente
l'approccio politico poteva essere fatto meglio. Però - solo per
spiegare a chi ci ascolta - un omnibus è un testo di legge che
viene affrontato in tutte le Commissioni e quindi da questo punto
di vista non sempre si è consapevoli di quello che ha fatto l'altra
Commissione, tutti nella convinzione che l'interlocuzione con la
minoranza per l'iscrizione d'urgenza fosse stata fatta dagli
altri.
È una cosa che deve essere migliorata, ma al di là dell'aspetto
che è proprio all'interno di quest'aula, io vi dico: se c'è un
ripensamento e avete la disponibilità di votare l'iscrizione
d'urgenza, non fate un favore né a Marguerettaz, né all'Union, né
al Governo, né a Lavevaz, fate un favore ai valdostani.
Pensateci!
Presidente -
Grazie Consigliere. Non vedo altre
richieste. Vi è dunque la domanda di iscrivere d'urgenza questo
atto e mettiamo di conseguenza al voto l'iscrizione di urgenza. La
votazione è aperta.
Esito della votazione:
Presenti: 34
Votanti           
: 34
Favorevoli: 20
Astenuti: 14 (Aggravi, Baccega, Brunod, Carrel, Distort,
Foudraz, Ganis, Lavy, Manfrin, Perron, Planaz, Rollandin,
Sammaritani, Spelgatti)
Il Consiglio non approva.
L'atto non è iscritto, mancando i 24 voti necessari.
