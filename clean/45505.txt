Classificazione
PARTECIPAZIONE E INIZIATIVA POPOLARE
TRASPORTI E VIABILITÀ
Impianti a fune



Oggetto del Consiglio n. 2180 del 22 marzo 2023 - Resoconto
OGGETTO N. 2180/XVI - Petizione popolare "Salviamo il Vallone
delle Cime Bianche". (Reiezione di una risoluzione)
Bertin (Presidente) -
Alla presenza di 33 Consiglieri
riprendiamo l'analisi del punto n. 4 dell'ordine del giorno. Siamo
in discussione generale sulla petizione "Cime Bianche". Qualcuno
vuole intervenire? Ci sono altri interventi? L'assessore Bertschy
ha chiesto la parola, ne ha facoltà.
Bertschy (AV-VdA Unie) -
Cercherò di essere fedele alle
parole che dico, nel senso che parleremo della petizione e non
dello studio, non facendo come qualcuno stamattina che ha parlato
per 17 minuti dello studio e poi per un minuto della petizione.
Oggi parliamo della petizione delle Cime Bianche e direi che
correttamente portiamo come Governo, anche se non sono previste le
repliche ma si parla nel dibattito generale, alcune nostre
considerazioni rispetto a quello che abbiamo sentito in aula. Da
parte del Governo non si può che rimarcare con anche molta
considerazione tutta una serie di interventi, in particolare Forza
Italia e la Lega, che hanno sottolineato, da una parte,
l'importanza del progetto, dell'investimento e della prospettiva e
dall'altra parte ovviamente, visto l'investimento che si andrà a
fare in termini di risorse finanziarie, di impatto sul territorio e
di coinvolgimento dei territori, la necessità di avere un quadro
molto, molto ampio delle strategie, delle risorse da mettere a
disposizione e probabilmente, rispetto allo studio, appunto tutta
una serie di lavori che dovranno avviarsi a conclusione di questa
petizione.
La petizione, a nostro avviso, parte molto debole, nel senso che
non nasce come una proposta ma come un'alternativa a un progetto
che è stato presentato dal Governo. Sarebbe stato molto più
credibile vedere questa proposta nascere dall'origine senza essere
il controcanto di una proposta appunto che prevede un obiettivo
completamente diverso da quello che viene annunciato sulla
petizione ma, come è stato giustamente detto questa mattina anche
dal Capogruppo dell'Union Valdôtaine, bisogna dire il contrario di
quello che si vuol fare. È quindi una proposta che nasce come
sempre per dire di no a quello che si vuol fare per proporre
qualche cosa che appunto non nasce da uno studio ma nasce
semplicemente perché c'è qualche cosa di diverso che si sta
proponendo. Per noi la petizione non si inserisce per nulla nella
programmazione strategica che abbiamo immaginato di portare avanti,
con l'investimento del collegamento e soprattutto non si unisce con
quello che i territori hanno chiesto. Anche la fase di audizioni in
Commissione ha dimostrato come, se la democrazia ha un senso, le
Amministrazioni comunali, a partire da quelle sul territorio,
quindi le Amministrazioni più vicine a quest'investimento si sono
dichiarate favorevoli, lo ritengono necessario e lo ritengono anche
utile per garantire uno sviluppo alla propria popolazione e alle
comunità tutte. Se - e per noi lo è - ha un senso oggi ancora
votare, se ha un senso dare a questo voto la giusta importanza, si
è votato da poco, in particolare nel Comune di Ayas, ci sono state
dichiarazioni molto forti ma molto coerenti con quello che è stato
presentato in campagna elettorale in quel Comune che hanno portato
a dire che quello è un progetto strategico per quella comunità e
per quel territorio. Lo ha detto anche l'Amministrazione di
Valtournenche, che invece è a conclusione di un mandato, ma non si
è nascosta e ha dichiarato che quello è un progetto strategico e
quello è un progetto interessante per il territorio. Potremmo anche
raccontare dei cugini piemontesi, del Comune di Alagna, potremmo
anche dire ovviamente di come la pensano nella vallata di
Gressoney. Tutte le rappresentanze territoriali ritengono che
questo progetto, se ci saranno le condizioni, debba avanzare perché
può garantire un futuro alle proprie comunità e alle proprie
vallate. Noi quindi partiamo da lì, cercando di dare a questa
petizione l'attenzione che merita e allo stesso tempo ricordare che
la programmazione e la prospettiva è evidentemente un'altra.
Si tende molte volte a dare una rappresentazione dell'impatto
degli impianti funiviari molto, molto importante in termini di
invadenza sul territorio. Ormai lo ripeto da un po' di mesi: gli
impianti funiviari rappresentano lo 0,4 percento della nostra
superficie e in quello 0, 4 percento siamo intorno ai 3 milioni di
primi passaggi anche quest'anno, credo che alla fine stagione
saremo su quei numeri, persone che vengono a divertirsi e a portare
sul nostro territorio, oltre al divertimento loro, delle risorse
per garantire occupazione, lavoro, sviluppo e il rispetto dei
luoghi della montagna dove tutti noi vorremmo continuare a vedere
delle popolazioni vivere. Nessuno ha mai detto che si vive solo di
sci in Valle d'Aosta, non potremmo farlo, perché rappresentiamo lo
0,4 percento del territorio occupato e che quindi l'industria dello
sci sia così invasiva su tutta un'altra serie di possibilità che
c'erano, che ci sono e ci saranno ancora da sviluppare in altre
comunità direi che non lo si può affermare e non lo si deve
affermare perché non è così, ma dove viviamo con quel tipo di
possibilità è bene dare a un settore così importante e strategico
la possibilità di poter continuare a crescere e di rimanere
competitivo sul mercato internazionale.
La nostra posizione è quindi quella di andare avanti con questo
studio - e in questo senso non posso che condividere le richieste
che sono state fatte - e credo che si possa anche condividere il
fatto che negli ultimi anni abbiamo sempre cercato di lavorare in
maniera molto trasparente su tutta una serie di azioni
programmatiche, nella strategia per l'adattamento al cambiamento
climatico c'è un'attenzione a quello che bisognerà fare negli
impianti a fune, abbiamo prodotto da poco lo studio che andrà
analizzato per l'assetto societario e sempre più siamo andati a
cercare di migliorare la programmazione strategica delle società
rimanendo nell'indirizzo del DEFR. Una petizione quindi che non
prende assolutamente in considerazione che attraverso questi
investimenti si possano far crescere le comunità ovviamente non può
essere sostenuta e assolutamente non può essere di aiuto a una
strategia che si pone obiettivi completamente diversi.
Sull'impatto bene ha fatto qualcuno a ricordare che nelle
proposte che sono emerse quella che pare essere una delle proposte
perseguibili quanto meno a livello di studio è una proposta che
porta all'interno della zona non più di quattro tralicci di
impostazione dell'assetto funiviario. Invasivo? Forse sì, è meglio
quello che una serie di piste di strade poderali, di iniziative
che, comunque, in altri territori esistono per dare la possibilità
all'agricoltura, per esempio, di svilupparsi? Chi lo sa. Certo che
dobbiamo trovare un giusto compromesso tra le esigenze delle
persone che abitano in montagna di avere un'economia, le esigenze
di dare del lavoro alle persone che abitano in montagna e il
rispetto e il rapporto con la nostra natura. Quando si dice che si
realizza un collegamento ma non si realizzano delle piste, non si
cambia nulla di quel territorio, se non a livello
aereo-paesaggistico, dire che si violenta un territorio, a nostro
avviso, è forzato.
Mi è dispiaciuto molto, colleghe Minelli e Guichardaz, sentire
un attacco così forte alla nostra Avvocatura. Addirittura a un
certo punto gli si è dato dell'arzigogolato, qualcosa del genere,
non ho capito bene che cosa ha detto. Io credo che la prima cosa
che dovremmo fare è rispettare i nostri dirigenti, perché non
lavorano per i nomi e cognomi degli Assessori o del Governo di
turno, lavorano con coscienza per cercare di metterci nella
condizione di rispettare le nostre istituzioni. Lo ha fatto per la
seconda volta, perché lei già non riteneva credibile il parere
dell'Avvocatura in risposta a una sua lettera quando era ancora
Assessore. L'Avvocatura assolutamente non ha detto che c'è un via
libera: ha detto che potrà essere prevista una deroga a certe
condizioni. Perché l'ha detto? Perché c'è scritto in un atto
amministrativo che non è mai stato impugnato dal Governo da tanto
tempo. Non ha detto quindi: "si fa", ha detto: "a certe condizioni,
se saranno superate tutta una serie di confronti a livello
amministrativo e tutto quello che ci siamo già detti, si potrà
pensare che la Giunta potrà dare una deroga". L'ha messo nero su
bianco, si è presa la responsabilità e oggi si è presa le vostre
ramanzine perché probabilmente non ritenete che sia sufficiente e
addirittura dovremmo andare verso un incarico esterno, che, se sarà
ritenuto necessario da parte delle istituzioni, quindi Consiglio e
Giunta, lo si farà, ma dovremo dare un incarico esterno perché la
loro competenza non è sufficiente. Personalmente non condividiamo
questo modo di lavorare nei confronti dei nostri dirigenti, in
particolare di organi così importanti come quelli dell'Avvocatura
regionale. Quando uno documenta e mette una firma, si prende le sue
responsabilità, ma lo fa per l'Amministrazione regionale, non per
un ente privato o per un interesse privato, lo fa per
l'Amministrazione regionale che tutti noi rappresentiamo,
maggioranza, minoranza, oggi ci sono delle rappresentanze di un
certo tipo, domani ce ne saranno magari delle altre, e lo aveva
detto, se non mi ricordo male, il collega Aggravi a un certo
momento di un forte dibattito che c'era stato sulla vicenda mi pare
del Casinò. È un'osservazione che ci sta e ci sta molto di più
ancora adesso, in questo momento in cui più volte è stato richiesto
questo parere. Quando arriva il parere, ancora una volta lo si
ritiene non sufficiente, non coerente, non sufficientemente
supportato. Non è così perché, ripeto, c'è un'espressione, c'è una
firma e c'è un dirigente che si prende la responsabilità di dirci:
"a certe condizioni questo progetto forse potrà essere derogato",
perché non si sostituisce agli organi politici, sono gli organi
politici che, una volta che sarà completata la discussione, si
dovranno prendere le loro responsabilità.
Rispetto all'investimento che, da un lato, è previsto e,
dall'altro, non è assolutamente stimato, non si capisce questa
petizione quali risorse mette in campo, quante risorse bisognerà
mettere in campo, quali cose andranno fatte, perché, da un lato, si
contesta un'operazione di investimento, dall'altro però non si
rappresenta nessun tipo di conto economico. L'Amministrazione
comunale di Ayas l'ha detto che, rispetto al recupero di uno dei
punti che ha preso la petizione, c'è il massimo impegno, non è in
concorrenza, anzi, non è in alternativa, continuerà ad andare
avanti quel tipo di progettazione, però, da un lato, si è chiesto
di mettere nero su bianco appunto uno studio con anche un impatto
finanziario e, dall'altro, non c'è un numero che avanza.
Per noi ad oggi si aprirà una strada, una volta conclusa la
discussione di questa petizione, per continuare a cercare di
valorizzare la Valle d'Aosta innanzitutto, il settore degli
impianti a fune per quell'economia che potrà dare e quei luoghi e
quei territori attraverso un'idea che andrà ancora verificata.
Dall'altra parte ci poniamo come obiettivo quello di mettere in
condizioni tutti quanti di lavorare per dare una risposta
complessiva nei prossimi mesi mettendoci a disposizione a livello
politico, a livello tecnico e a livello organizzativo per tutti
quei documenti che insieme abbiamo voluto avere, perché io ricordo
che lo studio della Deloitte lo abbiamo chiesto insieme attraverso
una norma di legge che abbiamo poi approvato per far sì che
Finaosta potesse assegnare questo studio e dare la disponibilità al
Consiglio regionale di parlarne. Sugli investimenti, e concludo, è
sempre difficile oggi stimare... anzi, è il ruolo della politica
provare a immaginare come investire le risorse pubbliche.
Secondo me, nello studio della società c'è un limite, oggi noi
non interverremo con delle percentuali fisse, perché quello che
dice la Comunità europea, forse qualcuno ha parlato di aiuti di
Stati, si potrà intervenire con il
finding gap
, quindi oggi
non esiste una percentuale di riferimento, potrebbe essere di più,
potrebbe essere di meno, addirittura potrebbe essere sottostimato
l'intervento pubblico, però probabilmente c'era la necessità di
mettere qualche numero. Lì però abbiamo tutta una serie di
normative che ci permetteranno di valutare, una volta conclusa
l'analisi, di andare in quella direzione. Qui ci si dimentica
completamente di mettere in condizioni la politica di esprimersi su
una base più scientifica, su una base più tecnica e se una base
anche più finanziaria amministrativa, semplicemente si dice:
"quella cosa non si può fare, vi proponiamo questa e poi vediamo
quali ricadute potrà portare". A questo modo di proporre
l'attenzione dei progetti strategici per la nostra comunità quindi
ovviamente noi non diamo nessun tipo di appoggio, nessun tipo di
contributo e andiamo avanti per la nostra strada sapendo che è una
strada che dovrà ancora essere verificata e resa sostenibile dal
confronto politico che dovrà avvenire nei prossimi mesi.
Presidente -
Si è prenotato l'assessore Grosjacques, ne
ha facoltà.
Grosjacques (UV) -
Faccio anch'io qualche breve
considerazione,
in primis
perché da Presidente della IV
Commissione ho lavorato su questo tema e ho contribuito, insieme al
collega Chatrian, a scriverne le conclusioni che ovviamente
condivido e sulle quali è già stato detto molto dal vicepresidente
Bertschy e dal capogruppo dell'Union Marguerettaz.
Io parto dal fondo, parto dal parere dell'Avvocatura. Io credo
che, al di là degli imbarazzanti commenti della collega Minelli sul
lavoro dell'Avvocatura, credo che questo parere abbia colto nel
segno, perché in questi giorni, dopo l'arrivo e la diffusione del
parere, il Comitato, o quanto meno qualcuno del Comitato è passato
da un perentorio: "non si può fare, punto" a direi un più
salomonico "non sappiamo ancora se si potrà fare", quindi direi che
questo parere ha comunque aperto una breccia anche nelle ferme e
granitiche affermazioni e principi del Comitato.
Sulla petizione direi che il solo fatto che il punto 4 andasse
in contrasto con le scelte fatte dal DEFR 2020-2022, che peraltro
chi ha sottoscritto, o comunque animato la petizione aveva in ogni
caso sostenuto, direi che sarebbe già più che sufficiente per
valutarla in modo negativo, anche perché con questa petizione e con
tutti gli atti che ne sono seguiti e che si sono succeduti in
questi due anni e mezzo, anche se quest'attività viene attribuita a
noi, noi da parte dei Comitati "Salviamo le Cime Bianche", abbiamo
assistito almeno settimanalmente a conferenze stampa, a comunicati
stampa, a dichiarazioni, a pubblicazioni, alle quali, come
maggioranza regionale, non abbiamo risposto mai se non attraverso
gli atti formali che venivano proposti in Consiglio.
Oggi quella petizione e gli atti che ne conseguono danno due
visioni diametralmente opposte, cioè una visione di conservazione
da parte di chi il Vallone lo vuole intatto, lo vuole vergine e una
visione di distruzione da parte di questa maggioranza regionale, e
non solo della maggioranza, perché oggi il dibattito in Consiglio
ha allargato molto il ventaglio di coloro che con sfaccettature
diverse non sono pregiudizialmente contrari e come noi, del resto,
vogliono avere contezza di tutte le valutazioni che saranno fatte
in corso d'opera quando si avvieranno i lavori di Commissione.
Sulla scarsa incidenza dell'impianto nella zona di interesse
comunitario credo che abbiano già ben detto.
Noi sosteniamo questo lavoro, questa valutazione, che non
sappiamo alla fine che risultato darà ma certamente la perseguiremo
fino in fondo con tutti gli strumenti possibili, una prima
valutazione però emerge già dallo studio, anche se è molto corposo
e quindi non abbiamo ancora avuto il tempo di analizzarlo nel
dettaglio. L'incidenza sotto tutti i profili esaminati è
statisticamente medio-bassa e soprattutto l'alternativa, la
proposta 5 che sembrerebbe essere quella che maggiormente si adatta
alla situazione anche di conservazione e di tutela del Vallone
delle Cime Bianche... perché non dobbiamo dimenticare, e lo dico
perché prima di tutto sono residente e abitante in una delle zone
che sarà maggiormente interessata, al di là del grande favore con
il quale è stato lanciato e sostenuto dalle popolazioni locali,
alle quali qualcuno in questo Consiglio attribuisce scarso peso...
ma dobbiamo ricordarci che dietro c'è un'economia che va sostenuta
in parallelo con la tutela dell'ambiente, perché per noi la tutela
dell'ambiente è assolutamente prioritaria, però non vogliamo che
quest'ambiente escluda l'uomo, noi vogliamo che all'interno della
tutela dell'ambiente, alle condizioni che le regole ci daranno e
che noi rispetteremo... e le delibere della Giunta regionale, come
ha detto il Vicepresidente, non sono state impugnate e che quindi
ad oggi hanno tutta la loro efficacia... noi cercheremo di fare
quanto è possibile per sostenere l'economia dei nostri territori,
perché l'ambiente è prioritario, ma deve andare di pari passo con
il sostegno dell'economia e delle nostre vallate.
La collega Minnelli ha detto in un passaggio che bisogna
ripensare il turismo invernale con un nuovo modello. Sono d'accordo
personalmente, ma vorrei che la collega Minelli mi spiegasse se lei
intende come nuovo modello la sostituzione integrale delle stagioni
invernali attraverso lo sci, oppure se ha un progetto o comunque
delle idee che possano affiancare e valorizzare altre attività a
fianco dello sci. Io credo che lo sci oggi in tutte le sue
declinazioni non abbia la possibilità, io dico, per fortuna, di
essere sostituito, anche perché non riesco a immaginare quali altre
attività si potrebbero insediare sui nostri territori, sui
territori di montagna, soprattutto di alta montagna, che possano
creare, a parità di finanziamenti, un numero di posti di lavoro
come quelli che lo sci oggi garantisce e garantisce anche grazie al
sostegno e ai programmi che questa maggioranza e quelle che ci
hanno preceduti hanno comunque sempre messo in campo. Le zone da
tutelare, come dicevo, non possono essere mantenute vergini, non è
la nostra filosofia, la filosofia è quella di andare a sostenere
gli investimenti con le regole e con le compensazioni, perché non
dimentichiamo che le compensazioni che oggi ovviamente non possono
essere declinate nel dettaglio sicuramente andranno a migliorare
quello che sarà l'impatto, anche se modesto, dei sostegni, quindi
nel caso specifico dei quattro sostegni che interessano il sito di
interesse comunitario.
Io credo pertanto che la petizione che è stata ovviamente
sostenuta e appoggiata, perché ogni tanto bisogna trovare gli
strumenti per scaldare la curva dei tifosi, quindi questo è
sicuramente uno di quelli che pagano di più dal punto di vista
politico, ma credo che non si renda un buon servizio alla nostra
comunità andando comunque sempre a bloccare tutto, perché la
collega Guichardaz ha annunciato la teoria del "sì", che è
ovviamente la teoria del "no" al contrario, perché, quando declina
i suoi punti della teoria del "sì", questa rappresenta in pieno
quella che ho già avuto modo di citare in altri interventi come la
decrescita felice. Noi abbiamo un'altra visione della nostra
società che porteremo avanti con questa maggioranza e credo anche
alla luce del dibattito che è emerso questa mattina anche con altre
forze, che, a prescindere dallo schieramento politico, hanno una
visione di sostegno dell'economia e non di blocco, perché il "sì"
alla tutela, il "sì" al mantenimento dello
status quo
al
Traforo del Monte Bianco, il "sì" alla moratoria sull'idroelettrico
sono tutti dei "sì", che in realtà bloccano completamente le nostre
attività. La petizione quindi ovviamente non è accoglibile, proprio
perché è in contrasto con le scelte fatte da questo Consiglio e
questa maggioranza certamente sosterrà con convinzione lo studio di
fattibilità, perché non dobbiamo parlare di progetto, delle Cime
Bianche e valuterà tutte le condizioni per valutare la sua
realizzabilità.
Presidente -
Ha chiesto la parola l'assessore Caveri, ne
ha facoltà.
Caveri (AV-VdA Unie) -
Io credo che su questi argomenti
si debba intervenire e lo si debba fare per evitare che certe
minoranze chiassose siano in qualche maniera protagoniste di fronte
a maggioranze che talvolta sono troppo silenti. Questo vale per
questo e per molti altri argomenti. Intervengo perché per molti
anni, e ancora adesso, mi sono occupato delle politiche per la
montagna e devo dire che si è cominciato a parlare di sostenibilità
delle zone di montagna solo in epoca abbastanza recente. Nel 1992
ci fu quest'incontro, questo
summit
internazionale a Rio de
Janeiro e lo si deve ai Parlamentari amici della montagna di allora
il fatto che il tema delle montagne figurasse nel documento
conclusivo. Questo a dimostrazione che questa questione della
sostenibilità non è un'invenzione di questi anni ma è un tema di
impegno che ha delle radici particolarmente profonde. Devo dire che
in tutta una serie di istanze europee questa questione di quali
modelli avere per la montagna è diventata un tema particolarmente
significativo e fa piacere che l'istanza forse più democratica per
i popoli alpini, che è EUSALP, che è questo insieme di 48 Regioni
delle Alpi, si sia più volte espressa rispetto alla necessità di
avere un turismo rispettoso dell'ambiente ma che abbia e mantenga
lo sci come elemento significativo. È pur vero che siamo di fronte
a un cambiamento climatico e questa circostanza, che oramai è una
circostanza innegabile, ci porta giustamente anche a riflettere di
andare più in alto. È questa una giusta ambizione e appare
abbastanza paradossale che molto spesso ci sia, specie negli
ambienti di un certo ambientalismo, la Svizzera come punto di
riferimento ed è vero che la Confederazione elvetica ha sempre
avuto una particolare capacità di attenzione ai propri territori,
ma proprio nella zona del Cervino Monte Rosa si vede di come gli
Svizzeri abbiano fatto delle scelte precise, quindi quella di
salire più in alto, sempre trattando in qualche maniera degli
elementi compensativi con le forze che si occupano della difesa
dell'ambiente, in termini appunto di ambientalismo e questo ha
sempre consentito di trovare delle soluzioni di
juste
milieu
, perché l'aspetto più insopportabile di certa polemica,
che viene anche riversata nella petizione, è questa logica manichea
di dividere il mondo: da una parte ci sono i buoni, i bravi, i puri
e dall'altra ci siamo noi, noi espressione di democrazia locale,
che sono invece i brutti, cattivi, cementificatori. Io l'ho anche
vissuto nel momento in cui, in punta di piedi, forse non sempre in
punta di piedi, ho polemizzato con il Club Alpino Italiano, e per
3-4 giorni su
Twitter
ho dovuto cancellare improperi e
insulti di questi grandi amanti della natura che fanno parte di
questo grande sodalizio che me ne hanno dette di cotte e di crude a
fronte di una sottolineatura abbastanza oggettiva, che abbiamo
visto anche nel vivo della polemica. Prima ancora che ci fosse lo
studio, il verace Club Alpino Valdostano si è espresso in un certo
modo, anche con una vena di polemica nei confronti di un mondo
autonomista, che è lo stesso mondo che ha dato vita in Valle
d'Aosta al Club Alpino Italiano, fra i primi Club Alpini Italiani,
poi gli autonomisti se ne andarono dal Club Alpino perché all'epoca
del Fascismo il Club Alpino si inginocchiò davanti a Mussolini e
quindi era ovvio che non ci poteva essere una continuità di quel
genere. Io credo che ci vogliano invece le menti di onestà
intellettuale.
In attesa degli studi c'è chi in modo ideologico è partito a
mettere assieme persone, organizzazioni, giuristi, protestatari di
professione, che hanno scelto, si potrebbe riassumere con un
termine russo sovietico, il niet, quindi il no senza "se" e senza
"ma" oppure, peggio ancora, con un motto che credo sia anarchico,
il "no pasaran", cioè ragazzi, qui terra bruciata, non ci si mette
neanche attorno a un tavolo, questi sono un insieme di delinquenti
che non vedono l'ora di rovinare le Cime Bianche, quell'insieme
assolutamente straordinario, che è stato scoperto tardivamente,
come ricordato dal collega Marguerettaz, prima nessuno parlava
delle Cime Bianche, non so quanti colleghi qui in aula l'abbiano
percorsa a piedi, io l'ho percorsa anche in sci scendendo dalle
Cime Bianche e devo dire che effettivamente questo amore e questo
trasporto un po' tardivo sembra più un elemento scelto come
polemica che per altro.
Ora, io resto convinto che i montanari devono essere fautori del
proprio destino, invece ci sentiamo dire che questa è una zona
oramai sulla quale non abbiamo alcuna capacità di decisione, se noi
prendessimo tutte le zone di "Natura 2000" della Valle d'Aosta e le
considerassimo totalmente intoccabili, credo che ci sarebbe
veramente poco da fare, perché negli anni noi abbiamo accolto
questi elementi di protezione, come è avvenuto in altre zone
d'Italia, ma ovviamente non in una considerazione che diventassero
come San Pietro, cioè luoghi che devono essere santificati e che
devono diventare fermi, immortali, al di là delle esigenze che noi
possiamo avere. Mi viene ogni tanto da sorridere a pensare se certi
protestatari di oggi fossero vissuti all'epoca della grande
costruzione dei castelli valdostani. Io vengo da Verrès,
probabilmente Ibleto di Challant non avrebbe mai costruito il
castello di Verrès perché qualcuno si sarebbe fatto vivo a dire che
quella straordinaria rocca non poteva, in qualche maniera, ospitare
un castello. Lo dico scherzosamente ma neanche troppo, perché
quando noi pensiamo allo Skyway di oggi, a me viene in mente quando
- poi si è pentito - Reinhold Messner era venuto calandosi dalla
funivia dicendo: "vanno tolte tutte le funivie", per fortuna, siamo
riusciti a realizzare lo Skyway da una parte e dall'altra esiste
l'Aiguille du Midi.
Concludo con un pensiero che non è mio ma è di un regista
occitano che si chiama Fredo Valla, che ha partecipato a un
dibattito molto vivace che si è svolto nei mesi scorsi sulle pagine
de "La Stampa" della Provincia di Cuneo. È molto interessante
perché lui dice: "si sono moltiplicati i convegni sulla montagna,
le intenzioni sono certo lodevoli, ma io non vi partecipo più.
Forse perché l'alpinismo delle rocce, dei bei paesaggi, dei laghi e
delle creste non è fra i miei interessi primari, forse perché provo
un certo disagio a sentir parlare di rinascita della montagna,
sviluppo, economia, minoranze linguistiche, ecologia, clima,
rapporto uomo e animali da persone che amano la montagna ma non ne
hanno un'esperienza di vita, che salgono dalle città, dalle
colline, dalle metropoli a dire che cosa si dovrebbe fare; che
fanno analisi, discutono in maniera animata e a fine convegno
chiudono la cartellina e tornano nelle loro dimore. "Scherzando -
dice Fredo Valla - a volte dico agli amici che il patentino da
montanaro e il diritto di parola lo si dovrebbe dare soltanto a chi
ha trascorso perlomeno tre inverni con neve in montagna e con i
figli che vanno a scuola". Non è una protesta sterile, io non
conosco naturalmente l'insieme di persone che hanno firmato questa
petizione, è probabile che ci siano anche persone che amano e che
conoscono la montagna, ma la mia impressione è che esiste questo
effetto distorcente dell'ideologia che citavo già prima, cioè di
persone che sono talmente convinte di avere la verità in tasca, da
non ascoltare gli interlocutori. Questo è quello che è capitato
nella polemica pregressa, che si è verificata anche nelle audizioni
che avete fatto, prima che ci fosse questo studio su cui oggi è
legittimo e giusto discutere. Farlo prima dà degli elementi certi
di una malafede.
Presidente -
Ha chiesto la parola la consigliera Minelli
per il secondo intervento, un quarto d'ora.
Minelli (PCP) -
Per secondo intervento e per fare alcune
considerazioni su quanto è emerso dal dibattito questa mattina e
negli interventi di oggi pomeriggio; e poi per fare alcune
ulteriori considerazioni, brevemente. Ho ascoltato con interesse le
cose che sono state dette inizialmente dal collega Aggravi che
sempre ci dice che bisogna essere pragmatici.
Io credo che l'aspetto più pragmatico in tutta questa vicenda
sia la parte degli aspetti normativi, degli aspetti legali; poi
potremmo discutere anche di tutto il resto, ma quest'aspetto
pragmatico è quello che, a nostro avviso - e poi verrò anche a
replicare alle cose che sono state dette successivamente - non è
stato sviscerato completamente.
Poi il collega Aggravi procede un po' a zig-zag nei suoi
interventi, perché precedentemente questa mattina ci ha detto che
l'Avvocatura non era un organo terzo, poi adesso diventa la
"nostra" Avvocatura e quindi c'è qualche cosa che...
(voce del consigliere Aggravi, fuori microfono)
... ...va bene, ma me lo spiegherà dopo collega Aggravi,
evidentemente non ho capito bene il suo intervento.
Il collega Marquis ha fatto un intervento che, come ha già
rilevato la collega Guichardaz, era nostalgico, riguardava
effettivamente un discorso che andava bene negli anni Ottanta e gli
anni Novanta: lei ha parlato di sviluppo, di necessità, di fare
delle infrastrutture per una crescita della comunità. Seguendo
questa logica - faccio una considerazione soltanto - in quegli
anni, per mettere i piloni del Super Phoenix, siamo riusciti a
smantellare completamente la strada reale di caccia che da Dondena
va fino al Miserin; e questa è un'altra delle cose che sono state
dette.
Siamo poi arrivati all'intervento del collega Marguerettaz, che
ha addirittura fantasiosamente detto che da parte nostra c'è stata
un'accusa di far parte del clan dei Casalesi, quasi che si fosse il
clan dei Casalesi per tutti coloro che sono a favore di questo
collegamento e per le cose che ne sono in qualche modo scaturite in
questi mesi a livello di prese di posizioni, eccetera. È
un'espressione che io invito a usare con cautela, perché tutti
sappiamo che il clan dei Casalesi è un'associazione a delinquere di
stampo mafioso e mai mi permetterei di fare una accusa di questo
genere, quindi direi che forse conviene usare cautela quando si
fanno queste esternazioni.
È stato detto sia dal collega Marguerettaz sia poi anche
dall'assessore Bertschy che qui si cavalca un argomento da curva
sud - adesso non so se era il collega Bertschy o Caveri - per avere
consenso elettorale; poi però qualcuno ha anche detto che le
comunità, in generale, e le popolazioni sono del tutto sfavorevoli
riguardo alle nostre argomentazioni. Allora c'è qualche cosa che
non mi torna, perché se c'è così tanta gente che seguirebbe
quest'argomento che noi cavalchiamo, allora non ce ne deve essere
altrettanta che è contraria, c'è qualche cosa che non mi quadra nel
discorso generale.
È poi stato portato l'esempio di Ovindoli, dicendo: "voi avete
delle certezze granitiche, in quel caso, nel caso di Ovindoli, il 6
marzo c'è stata la sentenza del Consiglio di Stato che ha dato
ragione al ricorso del Comune". Io non voglio entrare nel merito
del caso di Ovindoli, che mi sembra essere diverso dal nostro, ma
magari poi, quando ci saranno gli approfondimenti riguardo allo
studio, si arriverà anche lì. Quello che voglio dire - e questo
però va detto perché è così - è che quell'ampliamento che
interessava appunto gli impianti del Comune di Ovindoli era
presente nel piano paesistico regionale dell'Abruzzo. Io ho detto
oggi intervenendo che se un intervento è di ampliamento di un
impianto esistente, se è previsto nella normativa dei piani
regolatori e del PTP, secondo quel decreto ministeriale, può avere
delle deroghe. Qui non siamo in quella situazione, quindi è diverso
rispetto al caso di Ovindoli.
È stato fatto riferimento sia dal consigliere Marguerettaz che
dall'assessore Bertschy ai quattro piloni che sono nella zona
interessata dalla ZPS. Quelli sono quattro piloni che fanno parte
nel caso meno invasivo - e l'ha già ricordato la collega - di
sedici piloni, ma il discorso che riguarda il Vallone delle Cime
Bianche è relativo all'intero Vallone delle Cime Bianche, perché
non è che si può ragionare soltanto su una porzione visto che il
collegamento è su tutto il Vallone. A questo proposito, io non so
se voi avete letto già una parte dei documenti, io sono riuscita a
vederne solo alcuni perché, come è stato detto, sono molto corposi
e quindi ci sarà da vedere ancora molto, però nello studio c'è la
valutazione di incidenza ambientale, che non era obbligatoria e che
evidentemente è stata richiesta, e quella VINCA esamina tutte e
cinque le possibili soluzioni. Quella meno devastante, quella che
viene considerata meno impattante è la numero 5, ma anche di quella
si dice che non è compatibile con il rispetto dei divieti, per cui
bisognerebbe cercare delle compensazioni, compensazioni che poi -
l'ho detto stamani mattina - guarda caso vanno proprio a riprendere
le proposte della petizione. Una petizione che è stato detto più
volte e da più persone è un
niet
, è un no a tutto. A me
dispiace molto che non si sia preso minimamente in considerazione
quelle che invece sono le proposte che ci sono in quella petizione,
perché non si dice: "chiudiamola lì, non si fa nulla"; ci sono
delle proposte che sono, tra l'altro, suffragate anche da pareri di
persone che si occupano di valorizzazione del patrimonio in vari
ambiti e questo è stato detto nelle varie audizioni.
Faccio poi riferimento anche a un'altra questione: quella legata
ancora a un discorso fatto dal collega Marguerettaz, che ha detto a
un certo punto che le guide escursionistiche non promuovono il
Vallone delle Cime Bianche. Mi spiace, io devo contraddirla, perché
tra le passeggiate, le escursioni che sono proposte e che lei ha
citato c'è anche la Krämerthal, la Valle dei mercanti, che altro
non è che l'attraversamento del Vallone delle Cime Bianche, quindi
forse bisognerebbe anche un po' informarsi.
Faccio ancora alcune considerazioni sulla questione dei consumi
energetici e degli impatti che gli ipotizzati impianti avrebbero
sull'area interessata. Per quanto riguarda la Valle d'Aosta, gli
approfondimenti che sono stati realizzati da Arpa negli ultimi
tempi dovrebbero aprirci gli occhi e ogni scelta, ogni investimento
dovrebbe essere teso a contenere, non ad accrescere i consumi
energetici. Sugli impianti del Vallone si è arrivati a dire che
sarebbero a impatto climatico zero perché alimentati da energia
idroelettrica, la nostra rete però è collegata al resto d'Italia,
dove parte dell'energia elettrica è prodotta bruciando gas metano e
anche una quota di carbone. Dato che gli impianti prefigurati sono
finalizzati a razionalizzare, a innovare o a sostituire impianti
esistenti, le tre linee funiviarie aggiuntive consumerebbero -
abbiamo fatto un calcolo che poi c'è anche nello studio - 2.500.000
kilowatt/ora all'anno, e non kilowatt, come c'è scritto nello
studio, secondo la stima che si legge nella relazione sui costi di
gestione degli studi preliminari.
Prendendo a riferimento il rapporto Ispra 2022, nel 2021 per
ogni kilowatt/ora prodotto con il
mix
energetico italiano
sono stati emessi 260 grammi di CO2; ciò significherebbe
un'emissione aggiuntiva annua di 651 tonnellate di CO2,
contribuendo ad accrescere il surriscaldamento che sta causando la
fusione dei ghiacciai e sempre nuovi fenomeni meteo estremi. Tutti
gli osservatori sono concordi nel ritenere che lo scorso anno 2022,
ma lo abbiamo visto con i nostri occhi, sia stato dal punto di
vista climatico un
annus horribilis
, che avrebbe dovuto
presentarsi nel 2030 o nel 2040, quindi un assaggio di quello che
succederà tra dieci anni. Probabilmente sarà ancora peggio se non
soltanto non valutiamo per ogni investimento la necessità di
ridurre le emissioni di CO2, ma addirittura le incrementiamo. In
proposito io riprendo il monito del noto, non solo in Valle
d'Aosta, climatologo Luca Mercalli, che qualcuno potrebbe definire
forse un colonialista ambientalista, viste le cose che ho sentito
poco fa, il quale, a proposito di nuovi impianti nel Vallone delle
Cime Bianche, ha affermato pubblicamente: "Manteniamo quello che
c'è, è poco razionale espandere gli impianti, si lavori per
promuovere le stagioni intermedie e rilanciare ancora di più
l'estate.
Rispetto all'approccio alla montagna, all'idea delle comode
salite in funivia per dare uno sguardo fugace e voyeuristico alle
vette del Monte Rosa, riprendo due brevi passaggi dell'altrettanto
noto antropologo Annibale Salsa, già presidente del CAI, membro del
Consiglio dell'Università della Valle d'Aosta, un uomo che forse
qualcuno potrebbe definire un ambientalista estremista, il quale, a
proposito del rinnovato interesse
post
Covid per la
montagna, annotava: "Esiste però il rovescio della medaglia di
questa orgia predatoria delle Terre Alte, che si è tradotta nella
violazione dei limiti e della fragilità della montagna. Questo tipo
di frequentazione turistica non è sostenibile se non scattano gli
anticorpi della consapevolezza dei luoghi. Per molta gente un posto
vale l'altro e ogni località si trasforma in un non luogo.
L'auspicio è che questo nuovo interesse per la montagna possa
proseguire nel segno della sostenibilità, del rispetto dei luoghi,
della controcultura della lentezza nell'andare, nel mangiare, nel
vivere, in ultima analisi un elogio della filosofia
slow
".
Il nostro invito è pertanto a non rincorrere il fanatismo degli
impianti ovunque, non alimentare in modo del tutto irresponsabile
attese di vario genere in relazione a ipotetici impianti nel
Vallone delle Cime Bianche, non ultime quelle legate alla
speculazione immobiliare al centro dell'attenzione in questi giorni
a proposito anche del nuovo palazzone nel centro del Breuil, senza
che si dirima a priori il divieto di realizzare impianti di
risalita e piste da sci nella zona di protezione speciale "Natura
2000", divieto imposto dalla vigente normativa di tutela.
Spendo solo due parole per le accuse che mi sono state rivolte
di mancanza di rispetto dell'Avvocatura. Io non ho mancato di
rispetto proprio a nessuno: "arzigogolato", che è l'espressione che
io ho utilizzato, in italiano significa "contorto, complicato" e
quella conclusione del parere a noi pare proprio così e faccio
anche riferimento al fatto che quel parere è stato richiesto
praticamente due anni fa, quindi forse un po' più di velocità ci
poteva stare.
Finisco brevemente con questa questione: il concetto del
rispetto della normativa era stato espresso molto bene
pubblicamente da un componente dell'attuale Governo regionale nel
non lontano 2019 proprio in relazione al collegamento
Valtournenche/Ayas via Cime Bianche e cito testualmente: "Bisogna
mettere al riparo le scelte di media e lunga gettata dai capricci
elettoralistici, che significano anche promesse a vanvera, perché
impegnarsi senza avere sicurezza sulle risorse e sulla fattibilità
reale rischia di creare molte illusioni e forse distogliere
l'attenzione da un settore impiantistico che rischia grosso già
sulle infrastrutture esistenti malgrado le mirabolanti interviste
ottimistiche e gioiose di qualche addetto del settore che non
conosce la nobile arte della cautela". A proposito di incauti!
Presidente -
La parola al consigliere Aggravi per secondo
intervento.
Aggravi (LEGA VDA) -
Andrò a zig-zag perché diciamo che,
seppur essendo un modestissimo sciatore, amo lo zig-zag e quindi,
visto che me l'ha ricordato la collega Minelli, vado a toccare
alcuni elementi: il primo mi spiace, perché, vede, lei, collega, è
sempre molto precisa e, al di là del fatto che moltissime, quasi
tutte delle sue posizioni magari non trovano la condivisione con il
sottoscritto, io mi stupisco che in momenti di difficoltà o si
faccia finta di sbagliare oppure non si ascolti. Io non ho messo in
discussione la terzietà dell'Avvocatura. Nel mio intervento
iniziale al presidente Bertin ho semplicemente detto che
l'Avvocatura, organo dell'Esecutivo, organo nominato da una Giunta,
non può dare un parere su una situazione di Consiglio, perché a
casa mia il Legislativo e l'Esecutivo devono restare separati. Non
lo dico solo io, ci sono eminenti studiosi e storici che dicono
questo. Io non ho tirato in ballo l'Avvocatura sullo studio di Cime
Bianche, posto il fatto che c'è un'iniziativa in questo caso che
riguarda anche una scelta del Governo ed è corretto, per quello che
mi riguarda, che l'Avvocatura dia dei pareri al Governo, non al
Presidente del Consiglio, quindi non si giochi su questo perché ne
va di quello che ho detto, ho detto una cosa diversa e quella è
detta. Anzi, nel mio intervento, ho anche detto che mi sarei
aspettato qualche approfondimento in più, ma quelli non li accolti
perché, quando si parla di pali e di funi, voi non capite più
niente, lei non ha colto il fatto che io nello studio mi sarei
aspettato un approfondimento maggiore in quei termini. Ma sa cos'è
la cosa bella? Che se uno legge il parere dell'Avvocatura, se uno
legge quello che già c'era scritto nello studio Alplinks, se uno
legge l'insieme delle normative, trova una soluzione, che non è
dire "no" a prescindere, c'è una procedura che dev'essere
rispettata, al termine della procedura c'è un bivio dove si decide
se fare l'intervento o se, assumendosi le responsabilità, si
procede con le determinate procedure. Infatti ho detto al Governo:
io mi auguro che stiate valutando come procedere, come fare e le
assicuro che quando ci saranno le audizioni, approfondimenti li
chiederemo, perché nel rendiconto dello studio, che viene fatto
anche sul lavoro fatto dai dirigenti, secondo me, è necessario che
le Commissioni e il Consiglio facciano degli approfondimenti,
perché un conto è essere pratici, corretti, coerenti e pragmatici,
un conto è fare dell'ideologia. Io oggi non l'ho voluta fare, sono
all'opposizione, sono anche molto arrabbiato di essere
all'opposizione visto quello che è successo, potevo fare
dell'ideologia, ma non la faccio, perché io leggo le carte, studio,
valuto e faccio delle analisi anche politiche, ma per me la
politica non può prescindere dalla realtà delle cose, quindi vado
fieramente a zig-zag.
Per quella che è la parte successiva che lei ha detto, ovvero
sul fatto che questa petizione fa delle proposte, io ho già
risposto e glielo ridico: al punto primo si parla di un
sopralluogo, benissimo, andiamo a farci un giro per chi non c'è già
stato; al punto due ed è fondamentale, e mi stupisce che, seppure
per breve tempo, ma anche il sottoscritto è stato per breve tempo
Assessore - e lei lo era all'ambiente - non ci si è resi conto di
una cosa: ma tutto questo sistema di "Rete Natura 2000" e
quant'altro è valorizzato? È gestito dall'ente pubblico? Oppure è
un sito internet che si chiama "Viva Valle d'Aosta" dove ci sono
dei bei allegati e poi non se ne fa nulla? Perché, ripeto, è
inutile... se lei va a vedere, come ho fatto io, i
form
- e
sono documenti sul sito, non è che li ho inventati io o qualche
pericolosissimo immobiliarista della
City
di Londra - lei si
trova che non esiste un piano di gestione, c'è scritto nel form di
"Natura 2000". Ci si rende soltanto conto oggi di questo problema?
Ma voi ambientalisti - e non aggiungo altro - e quelli che sono
fuori dove sono? Solo quando bisogna mettere le bandierine o i
pannelli, ma poi quando bisogna agire che cosa fanno? Perché non
vanno a leggersi questi moduli e non vanno soprattutto a portare
avanti delle iniziative che non siano solo logiche o ideologiche,
ma soprattutto, come viene detto dalla petizione, operative, perché
il primo punto è operativamente, operativamente sul punto due che
cosa si pensa di fare di più di quello che già si dovrebbe fare? E
fino ad oggi non ci sono stati Governi di Destra o autonomisti di
Destra, ci sono Governi autonomisti meno progressisti o autonomisti
più progressisti, così la collega Guichardaz è contenta, perché
comunque una parte di questa legislatura l'ha visto un Governo più
autonomista, più progressista, perché voi ci eravate e voi certe
cose le avete votate.
Detto questo, evito veramente di andare oltre sul discorso dei
combustibili fossili. Io sono scioccato tutte le volte che lo
leggo. L'Europa pretende di salvare il mondo quando è responsabile
del 10% delle colpe e quando ci sono degli abomini in giro per il
mondo di cui nessuno parla! Insomma, l'Arabia Saudita nel 2029
ospiterà i giochi invernali asiatici, la neve come la fanno? Con la
sabbia? Chi è che gliela fa? La producono? Pensano di fare delle
linee elettrificate ferroviarie per portare i turisti così magari
inquinano meno? Noi ci stiamo lanciando in battaglie ideologiche
mentre il resto del mondo fa quel cavolo che vuole, ma lo abbiamo
visto che Cina e Sudamerica hanno aumentato la produzione e il
consumo di carbone? Noi siamo qui a parlare di sorte di colpe, di
moralismi, che dovremmo batterci il petto e dire: "è tutta colpa
nostra"? È finita, finiamola di prenderci delle colpe di tempi che
sono ormai passati, guardiamo alle colpe future, perché la Cina a
qualcuno piace tantissimo. Ci sono anche delle forze, che si
definiscono aperte, che guardano con grande interesse alla Cina e
penso che abbiamo avuto anche un Presidente del Consiglio a cui
piaceva tanto la Cina e una delle cause della caduta del primo
Governo Conte sarà sicuramente stata una giornata simpatica al
Papeete, e lo è stato soprattutto per gli scontri che c'erano sul
discorso cinese.
Detto questo, vado avanti e vado oltre. Ho anche sentito
parlare, giustamente, dal lato del Governo; il collega Bertschy ha
fatto una precisazione che mi ero appuntato e non avevo
considerato: c'è un elemento di base che deve essere ben analizzato
sia per quello che riguarda Cime Bianche, sia per quello che
riguarda lo studio di riorganizzazione delle società di impianti e
che riguarda anche l'evoluzione in termini di aiuti di Stato a
livello di Unione europea, che riguarda effettivamente la
concentrazione chiamiamola in termini di mercato sia per quello che
riguarda i finanziamenti pubblici a favore di un'opera, non
necessariamente di quest'opera ma di qualsiasi opera e sia anche
l'eventuale in futuro fusione delle società perché ci sono dei
rischi ovviamente che potremmo sintetizzare e dire che sono di
antitrust. Io mi auguro che anche questi elementi vengano
approfonditi. In studi precedenti, perché sennò sembra che sono
affezionato al progetto Alplinks, c'era una parte che riguardava
questo, io penso che lo studio di Cime Bianche questa parte la
debba affrontare.
Un altro passaggio, perché poi alla fine a me spiace moltissimo
per i colleghi del PD che non bevono da tempo in quanto hanno i
pozzi avvelenati e se hanno bisogno, noi possiamo portargli
dell'acqua perché, per quanto ci troviamo molto bene a turbinarla,
siamo anche disponibili a convogliarla per usi civili e aiutarvi in
questa vostra triste e terribile situazione, però - adesso non lo
vedo in aula - il collega Caveri ha detto delle cose che mi trovano
anche in parte d'accordo. Sono contento che non è andato un po'
troppo indietro con l'
excursus
storico sul cretinismo
montano, ma, detto questo, c'è un problema, e devo anche qui di
nuovo chiedere scusa ai colleghi del PD, ecco il collega Caveri...
non siete solo voi che oggi ci dovete dare una risposta, ma anche
chi in Europa è iscritto al gruppo dei Socialisti, del PSE magari
ci potrà dare poi successivamente una risposta in merito al comun
sentore lassù, ma vista la sua posizione citata in aula, questo mi
fa stare più tranquillo perché in parte una risposta l'ha avuta.
Collega Caveri, magari nei suoi viaggi se incontra la Schlein può
parlarne, può anche dirle di smetterla di bonificare questi posti
perché sennò il PD in Valle ha delle difficoltà, quindi finalmente
possiamo capire qual è l'
atout
della maggioranza autonomista
meno progressista: lo dico solo per non scatenare le colleghe di
PCP.
Detto questo, mi spiace che ci siano delle situazioni che
vengono travisate. Io ho cercato, parlando soprattutto del quarto
punto, e sono arrivato all'ultimo zig-zag, diciamo che ero un po'
sull'A3 di La Thuile e all'ultimo sappiamo che è difficoltosa, ma
più o meno penso di essere arrivato in fondo... il fatto che questo
punto, che nasconde in realtà un altro obiettivo, cioè dire:
"basta, non facciamo più niente", che poi in realtà è il leitmotiv
che si porta avanti, cioè per qualcuno l'ambientalismo è fermare
tutto, bloccare tutto, fare la decrescita... certi libri di certi
economisti francesi che parlavano della decrescita li ho letti
molto, purtroppo non mi trovo assolutamente d'accordo perché poi di
qualcosa bisogna vivere d'altra parte, io credo che possa essere
l'occasione anche per fare un ragionamento complessivo sul futuro
dei nostri impianti di risalita, non soltanto legati allo sci,
legati anche alla parte estera, magari anche razionalizzando i
comprensori, perché non vuol dire che la realizzazione di nuovi
impianti non voglia dire invece valutare magari che altri, magari
più vecchi, magari fuori dall'asse principale, fuori anche dalle
piste e dagli impianti più utilizzati dagli sciatori... perché,
purtroppo o per fortuna, lo sport è una moda, e lo sappiamo
benissimo, chi scia nei comprensori, chi sa come funzionano vede
che ci sono delle piste che sono più frequentate di altri, a volte
non è una ragione tecnica, a volte è una ragione che porta il
turista a fare delle determinate scelte, il consumatore non è così
irrazionale, il consumatore sceglie secondo appunto le proprie
esperienze.
Voglio chiudere su un'ultima cosa: ho parlato di evoluzione e
continuo a dire di evoluzione, non mi sono reso conto oggi che il
clima cambia, il clima cambia da sempre, è ovvio, è inevitabile,
perché altrimenti noi avremmo ancora i dinosauri tra noi e
probabilmente noi non ci saremmo mai stati. È in evoluzione, non
rimane tutto fermo per sempre come qualcuno pensa e racconta,
bisogna evolversi, bisogna cambiare e non è detto che la nostra
evoluzione sia appunto quella legata alla neve, però per adesso è
così.  Di fronte a noi abbiamo ancora degli anni in cui poter
fare le due cose e soprattutto cercare di cambiare. La proposta di
cambiamento che voi fate sinceramente è una proposta di cambiamento
che a me spaventa perché non è un cambiamento, è un fermare tutto,
è un fomentare la paura. Ecco, se continuiamo a fomentare la paura
e non ci concentriamo su quello che possiamo e dobbiamo fare, non
arriveremo mai da nessuna parte. Poi questo non vuol dire che
magari troveremo l'accordo su tutto, perché, ripeto, oggi si
parlava della petizione, quando si parlerà dello studio, state pure
tranquilli che dirò quello che penso, come l'ho sempre fatto, però
io penso che non bisogna cambiare le carte in tavola e soprattutto
non bisogna dire delle cose che non sono supportate dalla realtà.
Chi vuole fare l'ideologia la faccia, chi vuole leggere i numeri ed
essere pragmatico fieramente a zig-zag lo resterà.
Presidente -
La parola al consigliere Marquis per secondo
intervento.
Marquis (FI) -
Siccome sono stato citato dalla collega,
due considerazioni aggiuntive rispetto all'intervento che avevo
effettuato.
Vede, collega, parlare di posizione nostalgica lo trovo fuori
luogo rispetto a chi guarda al progresso, perché se il progresso è
posizione nostalgica, evidentemente viviamo con delle idee
completamente diverse che meritano di essere evidenziate. Se c'è
qualcuno che ha una posizione nostalgica, credo che siate voi,
perché vorreste un ritorno al passato, un passato dove non ci sono
strade, dove non ci sono infrastrutture, dove non ci sono impianti,
però, quando si tengono queste posizioni, bisognerebbe essere anche
coerenti sapete, perché oggi la discussione viene fatta per
salvaguardare un sito che è un sito che abbiamo tutti sottolineato
di interesse, in cui, a dir vostro, verrebbe violentato per
l'installazione di quattro pali di sostegno di una cabinovia.
Lo stesso atteggiamento, come vi ha detto stamattina già il
collega Marguerettaz, l'avreste dovuto tenere sulla ferrovia
Ivrea/Aosta, perché, facendo un piccolo parallelo, mettiamo che ci
siano 20 pali a chilometro, ci saranno 1.300 pali da Ivrea a Aosta.
Io sono un appassionato di fotografia e alcune volte mi diletto
lungo le sponde della Dora a fare dei giretti e scattare quattro
foto. Un giorno stavo pensando a quando avremmo l'elettrificazione
compiuta e mi sono detto: devo imparare a usare Photoshop", perché
non sarà più possibile fare una fotografia nella dorsale della
Valle d'Aosta senza impattare in pali e cavi aerei che verranno
riposizionati. Su questa iniziativa non vi siete poste nessun
problema di salvaguardia dell'ambiente, eppure tutta la Valle
d'Aosta è un ambiente da preservare sotto il profilo paesaggistico,
perché è riconosciuta da tutti la bellezza della nostra
Regione.
Poi definire le comunità locali quasi come fatte da componenti
che non hanno delle idee o arrivano quasi a essere stolti perché
disegnano un futuro sbagliato per la loro realtà... credo che il
principio dell'autonomia significa amministrare l'Amministrazione
di prossimità. L'Amministrazione di prossimità è quella che
garantisce meglio i risultati, perché nessuno porterebbe delle
iniziative a casa propria che violentano la propria vita e la
propria situazione o lo
status quo
. Ci è stato detto dai
rappresentanti delle comunità locali in audizione che al 90
percento concordano e vorrebbero quest'iniziativa, non sono degli
stolti, sono delle persone che guardano al futuro, vedono quali
sono le necessità che portano o che danno delle possibilità di
sviluppo.
Voi dite: "ci possono essere delle alternative"; vero, ci
possono essere sempre delle alternative, ma se l'alternativa è un
museo a cielo aperto di un parco archeologico, io vi invito a
guardare i bilanci dei musei regionali e di quanto indotto, quanto
PIL, hanno portato alla Valle d'Aosta o quanto sono un costo che
bisogna sostenere per aumentare l'attrattività. Credo che, sotto il
profilo finanziario ed economico, sappiamo tutti i benefici che
sono portati da queste strutture, ci producono dei disavanzi
gestionali, non sono queste iniziative che possono dare a delle
Comunità montane delle prospettive di sviluppo, colleghe, perché se
ci fossero delle altre idee, sarebbero da prendere in
considerazione, ma sicuramente il PIL di una Valle laterale, di una
Comunità montana non si risolve con un museo a cielo aperto,
soprattutto su un tema di
élite
, perché non tutti sarebbero
in grado di percepire questo tipo di iniziative, non si rivolge
alla quantità, ma probabilmente si rivolge a una categoria di
persone elitaria che ha le competenze per comprendere queste
situazioni.
Credo pertanto che bisogna agire con rispetto di tutte le idee,
anche di quelle che non piacciono, bisogna saperle valutare e credo
che se c'è qualcuno che ha un atteggiamento nostalgico, è chi
viaggerebbe ancora oggi tra le Alpi con i muli e con le bisacce per
passare da una parte all'altra, perché se la Regione Valle d'Aosta
è una Regione che è sempre stata considerata il
carrefour
d'Europe
e già dalla storia è stata oggetto dei passaggi tra
le Alpi, credo che oggi dobbiamo avere la capacità di innovarli
quei passaggi e utilizzarli come delle vie di comunicazione per
crearci delle nuove opportunità, ma non vedere questo significa
avere un atteggiamento nostalgico rispetto ai tempi che stiamo
vivendo.
Presidente -
Consigliere Perron a lei la parola.
Perron (LEGA VDA) -
Mi ero promesso di non intervenire,
in realtà non aggiungerò nulla perché il collega Aggravi ha già
espresso chiaramente con dovizia di particolari la nostra visione,
che, tra l'altro, stiamo ancora elaborando, stiamo studiando, lo
studio è appena arrivato, ci prendiamo il nostro tempo per fare le
nostre valutazioni precise e più possibile coerenti per rispetto
anche di chi lo studio l'ha fatto, degli elettori che ci danno la
fiducia, eccetera, studieremo e faremo le nostre valutazioni
approfondite.
Intervengo solo perché sono stato citato stamattina un po' come
lo scopritore delle emissioni della CO2 della ferrovia, me ne ero
occupato in effetti all'epoca, ma il discorso mi pare semplicemente
un po' folle, nel senso che bisogna capire. Quando si parla di CO2,
non possiamo fare gli slogan che fate dalla vostra parte, colleghe,
per cui dobbiamo intervenire contro la CO2 per salvare... bisogna
vedere quanto ne tocchiamo di CO2, su quanto andiamo a intervenire,
quanto i nostri interventi producono o tolgono di CO2, perché se io
fossi un dietologo e venisse da me uno che pesasse 100 chilogrammi
e gli dicessi: "adesso ti faccio la dieta, stai tranquillo, farai
un sacrificio enorme e poi alla fine dimagrirai". Se questa persona
facesse la dieta e dopo 3-4-5-6 mesi invece di pesare 100 chili, ne
pesasse 99,7 - ne avrebbe persi 0,3, che sono gli 0,3 in meno che
farebbe la ferrovia di CO2 elettrificata -, verrebbe e mi direbbe:
"caro amico mio, lei sarà anche un bravo dietologo, però forse io
potevo fare qualcos'altro". Quello è il discorso: quanto,
altrimenti viviamo di slogan! Meno male che imputano a noi...
"vivete di slogan" a me dicevano, gente che non mi saluta più da
quando mi sono candidato. "Voi vivete di slogan", invece la
Sinistra: "noi salviamo il pianeta", ma è 0,3 di CO2, okay? "Poi
aumenterà la temperatura", va bene, lo sappiamo, ci sono gli studi,
chiaro, anche lì partono da una stessa matrice: l'IPCC. Quando
stamattina ho sentito dire: "gli studi danno tutti gli stessi
risultati", certo, perché la matrice è sempre la stessa: sono gli
studi dei modelli elaborati a livello mondiale dall'IPCC dell'ONU.
È chiaro che tutte le progettazioni e le visioni avanti sono basati
su quei modelli là. Io spero che quei modelli possano anche
sbagliare tra l'altro, perché non detto che per forza quei modelli
vedranno giusto, la scienza non è una religione, c'è ancora un
minimo dubbio su quello. Anche guardando quello - ne avevamo
parlato in Commissione, non ritiro fuori tutta la storia perché poi
uno diventa pure noioso - per quanto riguarda le precipitazioni e
le temperature... anche nelle visioni peggiori, mettiamo nei
prossimi 50 anni, le temperature potranno aumentare di 3 gradi. Va
bene, il limite della neve si alzerà dagli attuali 1.500 ai 1.800
medi, quindi per il nostro territorio valdostano avrà ancora un
senso sciare. Anche in un anno caldo come questo, che non sarà
l'anno di riferimento, ci sono delle fluttuazioni, va bene, si
riesce a sciare, riusciamo ancora a sciare adesso, c'è circa 1
metro di neve a 2 mila metri, per fortuna, l'ultima nevicata ha
salvato la situazione.
Non facciamo gli slogan, non dobbiamo essere manichei, possiamo
ragionare sulle cose, altrimenti facciamo un pessimo servizio a
tutti a ragionare così e non è nemmeno scientifico, è una balla che
sia scientifico! Sono scenari e anche negli scenari ci sono diverse
visioni, in quelle più apocalittiche tra 100 anni qua in Valle
d'Aosta avremo 8 gradi in più d'estate. Va bene Signori, a quel
punto siamo come l'Afghanistan, salutiamo tutta la nostra
vegetazione, purtroppo è così, speriamo che sbaglino, ma nel
frattempo abbiamo ancora dei margini.
La mia quindi non è una difesa per l'impianto o il non impianto,
non entro nel merito, ne abbiamo già parlato, ne ha parlato il
collega, però mi sento tirato in causa e voglio mettere almeno
questo a fattore comune. Ripeto: la ferrovia è un esempio della
questione CO2. Ho sentito prima, mi corregga se sbaglio, che lei ha
parlato di 651 tonnellate di CO2 in più prodotte dall'impianto, non
so se ho capito bene. Ho preso la calcolatrice - e io in matematica
ero pure scarso, ma non bisogna essere dei geni - e ho fatto un
milione di tonnellate di CO2 prodotte dalla Valle nel 2017, quelle
usate per la vostra Bibbia, cioè la
Fossil Fuel Free
, 1
milione e 8 tonnellate di CO2 equivalenti all'anno prodotte in
Valle, bene, prendiamo quell'ambito di riferimento e facciamo una
scarsissima proporzione: 1 milione sta a 651 tonnellate come 100 a
X. Mi corregga chi è più bravo in matematica di me, e sono in tanti
qua dentro, a me viene 0,0651 percento, quindi se anche fossero 651
tonnellate di CO2 all'anno in più per l'impianto, è lo 0,0651
percento. Ricadete sempre nello stesso errore, già una volta sulla
ferrovia, lo fate uguale. Non imparate, poi io non so che dire;
basta fare una proporzione, non bisogna essere dei matematici,
cerchiamo quanto meno di ragionare non a compartimenti stagni e non
in maniera ideologica. I numeri sono lì, abbiamo degli scenari, ma
in questo caso, quando si parla di quest'impianto, ha un senso
anche da questo punto di vista, CO2 e temperature non sono un
qualcosa che andrà a detrimento così grave su queste cose.
Presidente -
Assessore Bertschy a lei la parola.
Bertschy (AV-VdA Unie) -
Non una replica, ma un
brevissimo completamento di intervento visto che nella prima parte
giustamente si è lavorato di più sul testo della petizione, anche
per riprendere questi ultimi interventi.
L'ho detto al Convegno Nevediversa, quindi senza nessuna paura
di andare anche in posti dove non la pensano come noi a dire quello
che immaginiamo invece noi di fare. Se si pensa di sostituire
un'economia che quest'anno supererà i 100 milioni di fatturato -
100 milioni fatturato che non vuol dire profitti delle società, ma
indotto e ricadute -, se si pensa di sostituire un'economia così
senza più investire, è l'esatto contrario di quello che farebbe
qualsiasi impresa e di qualsiasi azienda, pubblica o privata. Per
stare competitivi con il nostro prodotto, salire di quota e
permettere alla gente di continuare a venire a sciare in Valle
d'Aosta e anche a una clientela tutta da andare a cercare - e che
stanno andando a cercare i nostri
competitor
-, bisogna fare
degli investimenti ed essere competitivi, altrimenti è la
regressione. Quest'idea: "sistemo un po' meglio le seggiovie,
sostituisco qualcuna di quelle vecchie" è regredire, fare gli
investimenti vuol dire renderli sostenibili.
Quando si è investito sulla proprietà regionale di Skyway, si
sono messi lì 120 milioni di euro, evviva, ma non per il fatturato
che oggi fa Skyway, che comunque è notevole rispetto a quello che
faceva con l'impianto vecchio, ma per quello che ha creato per
l'immagine della Valle d'Aosta, ancor prima che per quel
territorio. Nessuno vuole negare le difficoltà e anche impedire,
anzi, sarà proprio quello che dovremo fare prima di dare il VIA se
si potrà farlo alla seconda fase. Dovranno essere fatte attente
valutazioni, ma chi ci vuol tornare a far vivere come un secolo
fa... per quello che ci riguarda, noi non la pensiamo così. Lo sci
può ancora essere molto competitivo e lo dico anche da uno che vive
in un territorio che ha bisogno di lavoro come quello della Media e
della Bassa Valle, abbiamo delle industrie che possono dare delle
risposte, abbiamo degli investimenti come questi che possono dare
alle vallate della Media e della Bassa Valle la possibilità di
continuare a crescere. Rispetto a questo, rispetto a quest'economia
e rispetto alle possibilità che un investimento come questo darà
alla Valle d'Aosta ancor prima che quei territori di presentarsi
sul mercato internazionale, è ovvio che noi vogliamo fare di tutto
perché si possa capire se si può fare.
Qui vado a concludere e lo dico con molto orgoglio da parte di
tutti quelli che si sono fino adesso prodigati quanto meno per
mettere il Consiglio regionale nella possibilità di discutere di
questo scenario, perché se avessimo ascoltato tutti quelli che fino
adesso ci hanno detto che non si poteva neanche arrivare fino a
questo punto e addirittura hanno fatto partire ogni tipo di azione,
anche quella di responsabilità erariale e di tutto quello che ne è
venuto fuori... se avessimo ascoltato questi, oggi non avremmo la
possibilità neanche di discutere di questo progetto, neanche di
questo avremmo potuto parlare, avremmo dovuto parlare di quello che
volete voi, anzi, forse neanche, perché se non ci fosse stato il
nostro progetto, non sarebbe nata la petizione, perché come sempre
l'idea viene in replica e mai in prima battuta, per quello che ci
riguarda andiamo avanti a completare la fase di studio e di
strategia, la verifica su un possibile assetto del futuro, ma che
in Valle d'Aosta, in un'occasione come questa, si cominci a
valorizzare gli investimenti che sono stati fatti in tutti questi
anni per rendere i nostri comprensori attrattivi per quel tipo di
clientela e arrivare a produrre il fatturato che stiamo producendo
quest'anno e l'indotto che abbiamo costruito... evidentemente
questa è la strada che continueremo a inseguire analizzandola con
tutta l'attenzione che dovrà essere fatta, compresa la
sostenibilità di tutto il settore. È per questo che ci siamo dotati
di una legge come quella delle piccole stazioni che ci dovrà dare
tempo a quote più basse di fare gli investimenti che servono per
mantenere i piccoli comprensori in efficienza o magari per
rinnovare quest'efficienza o magari per traguardare a qualche altra
tipologia di investimento. Per fortuna che le comunità locali
stanno cominciando a lavorare a quello che è stato il mandato che
il Consiglio ha espresso in legge attraverso la realizzazione degli
accordi di cooperazione.
Presidente -
Ha chiesto la parola la consigliera Erika
Guichardaz, ne ha facoltà.
Guichardaz E. (PCP) -
Ho ascoltato con interesse il
dibattito di oggi e non posso che ringraziare le persone che lo
hanno permesso, sia le persone che hanno depositato quella
petizione, perché - lo dicevo già questa mattina - in altre
occasioni, a parte alcune interpellanze, nonostante la
disponibilità di parlare di alcuni altri possibili ammodernamenti o
visioni rispetto ai futuri comprensori, ad oggi, dopo quasi un anno
da quelle promesse, non abbiamo ancora potuto discuterne e parlo,
ad esempio, della questione della Pila/Couis.  Anche su
questo, proprio alla luce di quell'importante investimento, viene
un po' meno tutta la fantasia che avete cercato di costruire dietro
a due persone, perché in quel caso, ad esempio, sull'ammodernamento
e sul nuovo impianto anch'io e la consigliera Minelli abbiamo
votato per quel finanziamento. Un'altra cosa naturalmente è quella
rispetto alla questione del ristorante a cui siamo profondamente
contrarie e che abbiamo esplicitato anche nelle osservazioni al
VIA.
Abbiamo poi anche chiesto in Commissione, e lo stiamo aspettando
ormai da mesi, uno studio rispetto a tutti gli impianti in
revisione e in scadenza che ci sono sul nostro territorio regionale
e anche su questo mi dispiace ma questa Giunta risulta
inadempiente. Sinceramente poi paragonare la linea Aosta/Ivrea e le
ricadute anche - e lo dicevamo - sul materiale rotabile, sulla
questione della sicurezza, sulla questione dei costi e via dicendo,
con una zona ZPS, mi sembra veramente fuori luogo, poi concordo sul
fatto che la neve, gli impianti, molti di noi sono stati
amministratori di Comuni dove, grazie anche ai comprensori
sciistici, si potevano fare certe valutazioni e su questo nessuno
di noi si è mai detto contrario, però, come lei giustamente parla
dei fatturati, presto credo potremo anche parlare dei costi e della
visione che rispetto a tutti i comprensori abbiamo o, meglio, avete
rispetto anche al futuro degli impianti della Valle d'Aosta. Non
accetto nemmeno che ci si dica che non rispettiamo le
Amministrazioni comunali e il loro pensiero, perché come ascoltiamo
le persone che sono a favore, abbiamo sempre ascoltato anche le
persone che sono contrarie alle nostre idee e credo che questo ci
debba essere riconosciuto da tutti. Quello che continuiamo a
sostenere - e mi fa piacere che soprattutto l'assessore Bertschy lo
abbia sottolineato più volte - è che stiamo parlando di un impianto
dove ancora oggi - e lo ha detto più volte - diciamo: se ci saranno
le condizioni. A distanza di due anni ci chiediamo ancora se ci
saranno le condizioni. Tutto quello che sta nascendo all'interno,
tutte le promesse che si stanno facendo quindi non si sa ancora se
potranno essere portate avanti e sinceramente io mi auguro che lo
studio - che, da quello che abbiamo potuto vedere, è stato fatto
anche in maniera seria e in maniera oculata - possa in qualche modo
essere presentato anche alla popolazione, possa essere discusso,
possa essere visto veramente anche con tutte le persone che in
questi giorni lo stanno chiedendo e alle quali, purtroppo, non
possiamo consegnare.
Sotto questo punto di vista, quindi credo sia importante che
anche le cose che avete evidenziato e le cose che abbiamo
evidenziato in quello studio possano essere oggetto di discussione
e dei futuri approfondimenti. Come dicevo, è tutto molto relativo
dire: "quelle del sì" o "quelle del no", dipende da che parte si
guarda il mondo. Noi siamo sinceramente per quello sviluppo
ecosostenibile, per quella tutela dell'ambiente, per chi guarda
dalla nostra parte del mondo quindi sicuramente siamo: "quelle del
sì".
Presidente -
La parola al consigliere Marguerettaz per il
secondo intervento.
Marguerettaz (UV) -
Vedete, nelle discussioni sostenere
le proprie tesi fa parte dell'attività politica, quindi credo che
ognuno poi quando vede il bicchiere, può parlare del bicchiere
mezzo pieno o mezzo vuoto, quelli del "sì", quelli del "no". Voi
siete per il "sì" del blocco, quindi siete per il "no" a qualsiasi
tipo di attività che ovviamente ha a che fare con delle possibilità
di sviluppo, con delle possibilità di progresso, con delle
possibilità di occupazione.
L'ambiente è un bene che è assolutamente da tutelare, ma, per
tutelare l'ambiente, bisogna mettere delle risorse. Noi abbiamo
degli ambienti che sono degli ambienti fragili, degli ambienti
delicati, ma per sostenerli bisogna produrre. Allora, da questo
punto di vista, se non abbiamo delle attività che riescono a dare
occupazione, che riescono a dare base imponibile, che riescono a
sostenere, noi ovviamente non siamo nella condizione, ma anche
degli ambienti molto più importanti rispetto al Vallone delle Cime
Bianche. Lei si immagini il Parco nazionale del Gran Paradiso
quante risorse occupa, quante risorse drena e ovviamente viene
fatto con senso di responsabilità, ma se non c'è la possibilità di
produrre, tutto questo viene a cadere: ecco perché noi riteniamo
che le attività che hanno una speranza di dare degli sviluppi alla
nostra comunità devono essere colte. È di un'evidenza incredibile,
noi abbiamo un grande bacino come quello di Zermatt - e gli
amministratori di Zermatt hanno detto: "noi guardiamo con grande
interesse al sud" - che dobbiamo portare a casa nostra e abbiamo
tutti gli elementi per portarlo, ma se non facciamo un
collegamento, come possiamo immaginare di farlo? Allora, se
vogliamo prendere degli esempi, senza andare a scomodare la Valle
d'Aosta, l'altro giorno ero con un'amica della Valle del Cervo, che
ha detto: "noi anno dopo anno perdiamo dei residenti, noi anno dopo
anno ci stiamo desertificando". Qualcuno può dire che la Valle del
Cervo è brutta? È uno splendido ambiente, ma senza possibilità di
anno in anno i giovani se ne vanno e difatti il cruccio di quegli
amministratori è quello di creare delle situazioni per poter dare
un'occupazione. È ovvio che non possono immaginare in
quell'ambiente di fare
ex novo
degli impianti di risalita,
mi pare ovvio, ma, da questo punto di vista, stanno cercando tutte
le loro intelligenze per fare delle cose e ogni anno - torno a dire
- perdono residenti. A quel punto tu perdi i residenti, perdi i
servizi, non ci sono più bambini a scuola, ma è questa la
decrescita felice che volete?
Quando diciamo che il vostro ragionamento è squisitamente
elettorale, non faccio un torto alla nostra intelligenza, voi
parlate al vostro elettorato, voi parlate ai due trentacinquesimi e
coccolate i due trentacinquesimi. Voi coccolate la vostra
minoranza, quindi...
(voce della consigliera Minelli, fuori microfono)
...schiacci il bottone se c'è una questione personale perché,
vede, voi avete uno strano concetto della democrazia, perché quando
parlano delle persone che non la pensano come voi, andate in
escandescenza. State tranquille, tanto avete le vostre truppe
armate su
Facebook
, che ci inonderanno di commenti, come ha
detto l'assessore Caveri. C'è tutto un esercito di persone che farà
delle caricature, ci ridicolizzerà, farà tutte le attività che sono
a voi congeniali: il ridicolizzare coloro che non la pensano come
voi, perché voi siete i portatori della verità.
Vede, collega Minelli, io quando ho fatto il ragionamento sulle
guide escursionistiche, l'ho fatto con le fotografie dei sentieri e
il sentiero della Krämerthal, cioè il sentiero dei mercanti, è
tracciato dietro Antagnod. Il Colle delle Cime Bianche è quassù e
il sentiero si staglia nel fondovalle, poi lei mi potrà dire:
"guardi che il sentiero dei mercanti arriva alle Cime Bianche"; in
realtà, va al Colle del Teodulo. Vada a vedere sul sito, la strada
è Colle del Teodulo, è su lovevda, perché lei - io capisco - ha
questo approccio giustamente del censore della riga rossa, però a
volte va su delle righe sbagliate. Allora su lovevda è Colle del
Teodulo, perché è il collegamento della Valle del Gressoney e nel
600 della Valle d'Ayas, e parla del Colle del Teodulo. Al di là di
questo, però lei troverà la guida escursionistica che sul sentiero
3 della Krämerthal lo farà andare alle Cime Bianche ma, mi perdoni,
se io faccio una gita e il punto di arrivo è il Colle del Teodulo
piuttosto che il Colle delle Cime Bianche, scrivo quello. Non
vogliamo poi fare delle disquisizioni sull'attività delle guide
escursionistiche, lei avrà sicuramente le guide escursionistiche
che faranno da Krämerthal e porteranno su alle Cime Bianche, ma,
dal punto di vista dell'attrattività, ad oggi quello non è un punto
di forza. Questa è l'estrema sintesi, quindi se voi andate in tutti
gli alberghi... perché io in 10 anni sono andato in tutti gli
alberghi. Allora cosa faccio? Quando arrivo alla
reception
,
dico: "mi dite i percorsi, le gite, i punti di forza"? In qualsiasi
albergo di Courmayeur viene detto: "ma guarda, vai in Val Ferret,
vai in Val Veny, vai nei punti forti" e sicuramente ad oggi non è
un punto forte. Poi probabilmente ci saranno coloro che hanno delle
"tempeste ormonali" nel momento in cui arrivano nei luoghi dove
c'era la pietra ollare, però, dal punto di vista commerciale e dal
punto di vista turistico, state dando una rappresentazione
assolutamente farlocca. Nel mio primo intervento ho detto che la
valorizzazione di questo impianto può tranquillamente coesistere
con questa valorizzazione, perché abbiamo la possibilità di
arrivare a delle quote, abbiamo la possibilità di fare delle
attività che valorizzano questi luoghi.
La discussione è stata sicuramente una discussione interessante,
non è un punto d'arrivo ma è un punto di partenza, è di tutta
evidenza che - e lo abbiamo detto in tutti i modi - non c'è nessun
via libera, ci sono degli approfondimenti da fare, ma siccome la
scommessa è capitale, dobbiamo destinare tutte le nostre
intelligenze, tutte le nostre energie, tutte le nostre creatività
per fare una cosa che è unica al mondo e, perdonatemi, non sarà,
come ha detto l'assessore Caveri, una minoranza urlante che fermerà
questo percorso.
Presidente -
Si è prenotato il Presidente della Regione,
ne ha facoltà.
Testolin (UV) -
Certo che alla fine di un dibattito così
ricco e appassionato diventa difficile dire qualcosa di più
originale di quello che si è già sentito durante la giornata,
qualcosa che è condivisibile... in alcuni di voi mi sono
rispecchiato, nell'ultimo intervento del collega Marguerettaz
evidentemente mi ritrovo di più perché, pur provenendo da Bosses,
ha citato anche un esempio che avrei voluto portare in originale e
che non era ancora stato preso in considerazione: quello del Parco
nazionale del Gran Paradiso. Io arrivo da quelle zone e, quando ero
poco più che bambino, c'era una repulsione generalizzata alle feste
di Valle per poter già intravedere e intuire nel Parco nazionale
del Gran Paradiso una qualche sorta di sviluppo. Poi nel tempo le
cose sono cambiate, sono arrivati uomini come Italo Cerise alla
guida del Parco, finalmente, e hanno cambiato un paradigma, hanno
fatto capire all'interno delle assemblee deputate di poter cambiare
qualche cosa e hanno iniziato a parlare con i territori, con i
portatori di interesse e hanno fatto crescere il Parco nel suo
complesso, valorizzandolo da un punto di vista ambientalistico e
naturalistico, facendogli percepire e guadagnare dei premi
internazionali di assoluto valore, ma anche rendendolo fruibile da
centinaia e migliaia di persone, che trovano in quei luoghi, in
quegli ambienti unici anche delle strutture, della viabilità, dei
sentieri che in altri tempi e in altri momenti non venivano
valorizzati. Hanno portato in questi contesti il marchio di
qualità, alberghi che si possono fregiare di questo marchio
all'avanguardia, strutture che sono nate all'interno del Parco e
altre che sono state mantenute all'interno con un percorso di
crescita programmato e condiviso assolutamente con il
territorio.
Da questo parto per fare due brevi considerazioni di ordine
politico, lo hanno ripetuto in tanti, da parte della maggioranza ma
anche da parte della minoranza con lo stesso vigore e con la stessa
attenzione; chi crede in uno sviluppo che può portare sul nostro
territorio delle persone che attualmente scelgono per svariati
motivi altre destinazioni, l'obiettivo di questa maggioranza è
creare un presupposto per cui si venga in Valle d'Aosta per trovare
qualcosa di unico e irripetibile. Lo si è detto più volte, lo si è
detto perché ci si vuole credere, ci si è confrontati con i
territori, territori che sono rappresentati dalle nostre entità
locali, dai nostri Comuni, dalle nostre associazioni di categoria,
dai nostri commercianti, ma anche dai nostri agricoltori che
all'interno di queste realtà vivono giornalmente. Lo ha detto
meglio chi mi ha preceduto, tutte valutazioni che bisognerebbe fare
per aumentare le potenzialità di sviluppo all'interno del nostro
territorio.
In termini numerici parliamo di un sistema, quello delle
infrastrutture di risalita, che - lo ha ricordato il vicepresidente
Bertschy - vale 100 milioni di euro quest'anno ma 100 milioni di
euro che creano un indotto sette-otto-dieci volte superiore.
Ringrazio anche il collega Aggravi che di questi numeri ne fa
tesoro tutte le volte e che ci sostiene in questo percorso, perché
vuol dire che si creano con queste situazioni delle nuove
opportunità anche a fronte di cambiamenti climatici che sono sotto
gli occhi di tutti. Cambiamenti climatici che ci porteranno a dover
sfruttare in senso positivo, a voler utilizzare nel migliore modo
la nostra montagna anche d'estate, perché ci sarà sempre più gente
che cercherà rifugio da un aumento della temperatura che si farà
sentire in maniera più marcata nei nostri fondovalle e quindi
cercherà delle opportunità alternative e un turismo che offrirà
anche nel periodo estivo delle possibilità di essere accogliente,
di essere capace di portare fino in cima alle nostre montagne una
quantità di persone importante potrà permetterci di allungare
quella stagionalità che è stata ripresa da qualcuno in quest'aula e
che ci permetterà di avere una trasversalità dell'offerta turistica
montana, quindi dieci-undici-dodici mesi all'anno invece di quello
che è rappresentato malamente da qualcuno come un investimento
esclusivamente destinato all'inverno.
Credo che queste riflessioni vadano a fare copia anche con altre
incongruenze che ogni tanto si vogliono mettere sul tavolo per
fuorviare quelle che possono essere le impressioni dell'opinione
pubblica. La mancanza di neve è un dato di fatto, lo ha detto
qualcuno prima di me, probabilmente i nostri impianti sopra i 2.000
metri resisteranno ancora per 40-50 anni e garantiranno un
ammortamento assolutamente normale di quelli che saranno gli
investimenti che si faranno in questi anni; dall'altra parte però è
poco giustificabile un voto da parte di chi dice sempre di no a una
revisione di impianti a quote più basse. Io ho apprezzato molto il
sostegno dato alla legge sui piccoli impianti, in particolar modo
ad alcuni di essi, per investire dei soldini utili, essenzialmente
fondamentali per queste comunità, ma che votati da qualcuno che si
lamenta che in queste situazioni non ci sarà più neve da qua a 2-3
anni non sono concepibili. Sinceramente non è concepibile
finanziare degli investimenti a 1.200-1.300 metri se queste sono le
visioni di qualcuno che in questo tipo di sviluppo non crede.
Per finire, non c'è bisogno di fare altre valutazioni, ma un
aspetto politico va sottolineato, un aspetto politico che parte dal
fatto che non ci sono buoni e cattivi su questi argomenti.
L'ambiente per la Valle d'Aosta è fondamentale, chi ha governato
negli ultimi 50 anni lo ha sempre dimostrato, con l'attenzione
dovuta a individuare all'interno del nostro territorio quelle zone
che fossero da proteggere più di altre e molte volte ne ha create
di nuove. Questo percorso è durato penso 50 anni, si è concluso con
l'arrivo delle normative europee, dei territori protetti dal piano
"Natura 2000", sono stati anche sfruttati - lo diceva oggi qualcuno
- dei fondi europei per creare un sistema "VIVA-Valle d'Aosta unica
per natura" e purtroppo ci rappresenta la necessità di trovare
delle risorse che, anche grazie a questo tipo di interventi sul
territorio, potrebbero essere oggetto di una nuova linfa, di una
compensazione che potrebbe arrivare dall'impianto in quei siti per
riconoscere al sistema delle aree naturalistiche valdostane quelle
necessità, quei bisogni e quelle risorse che possono essere utili a
una loro crescita, a una loro valorizzazione nel tempo. Questo era
un discorso che già nel lontano 2016, ai tempi di quell'opuscolo
che veniva citato questa mattina, era stato un
pourparler
le
strutture dell'Ambiente della Regione autonoma Valle d'Aosta dove
proprio a valle dell'Alplinks - quel primo progetto che intravedeva
in Cime Bianche un percorso positivo e assolutamente da perseguire
- si pensava di affiancare a questo investimento, così importante,
anche l'opportunità di valorizzazione ulteriore di queste aree
protette. Aree protette che oggi lo ricordo e non per merito del
PCP, perché probabilmente il PCP a quei tempi non c'era ancora, o
comunque di situazioni ambientalistiche così radicate sul
territorio... perché il 33 percento del territorio valdostano
all'incirca è ben oltre la media dei territori in salvaguardia nel
resto dell'Europa e anche forse oltre le indicazioni della stessa
Unione europea di trovare territori e salvaguardare territori su
ogni Regione europea e rappresentano un segno tangibile delle
attenzioni dei Governi che si sono succeduti in Valle d'Aosta verso
questo argomento, anche con l'introduzione di riserve integrali,
cioè dove non ci può neanche entrare l'uomo, ma localizzate in zone
che possono essere compatibili con i bisogni della natura e bisogni
dell'uomo. A margine di questo, ad esempio, sono state create delle
viabilità, dei percorsi ciclabili: parlo della zona di Les Île, che
è un progetto che si è chiuso nel 2015-2016, quindi situazioni che
non sono lontane nel tempo, sono ancora frutto di Governi
rappresentati da molte persone che sono ancora in quest'aula.
Dire che tutto quello che fanno gli altri, che la voglia di
rappresentare un'opportunità sia qualcosa di negativo e non da fare
e dall'altra parte invece arrogarsi la possibilità di dire che
tutto quello che gli altri stanno prevedendo è fuori controllo e
non è conforme alle norme non penso sia un buon modo per avvicinare
i problemi e per dare delle informazioni corrette alla popolazione.
Su altri argomenti io non voglio addentrarmi - l'ha detto bene il
collega Marguerettaz - sugli aspetti della volontà di cavalcare
certi argomenti per fare probabilmente dei passi avanti verso
un'acquisizione di qualcuno che ha delle visioni leggermente
diverse o molto diverse da quelle di chi invece propone
quest'investimento e ha proposto uno studio che sia propedeutico a
valutarne la fattibilità e a perseguire, da un punto di vista anche
normativo, tutti quei percorsi che possono portarci al centro della
soluzione di questa situazione. Questo penso sia l'aspetto
premiante di questa discussione: mettere in evidenza tutte le
attenzioni che bisogna avere nei confronti della realtà valdostana
e del suo territorio, ma altrettanto i bisogni di crescita, di
sviluppo e di trovare qualcosa che ci renda veramente unici sul
panorama internazionale. Questo è il lavoro che si intenderà fare e
questa petizione, se non in alcune parti di quegli elementi che
sono assolutamente sottoscrivibili e che sono stati peraltro anche
valorizzati dall'Amministrazione regionale in questi ultimi anni,
quali quello della pietra ollare, la valorizzazione di terminati
siti di raccolta e di valorizzazione tramite il percorso della
Sovrintendenza ai beni culturali, già avviato almeno due o tre anni
fa... credo che siano assolutamente compatibili con la presenza di
una funivia, di un impianto di risalita che dia lustro alle nostre
località. Il fatto di trovare dei punti di sinergia dovrebbe essere
qualcosa che anima questo Consiglio, invece si preferisce sempre
trovare delle alternative, e qualcuno l'ha detto, solo per andare
contro o solo svegliati da momenti di attenzione che sono
sollecitati da dalle idee opposte di qualcun altro. È con questo
spirito che vogliamo lavorare per chiudere il percorso che ci ha
visti operanti in questi anni e per dare delle risposte concrete
alla nostra Regione.
Presidente -
Vi sono altri che intendono intervenire? Non
vedo richieste. Prendiamo atto della petizione e passiamo
all'analisi della risoluzione. Si è prenotata la consigliera
Minelli per illustrare la risoluzione collegata alla petizione.
Minelli (PCP) -
Come lei ha detto, abbiamo presentato e
depositato una risoluzione che è collegata alla petizione e che
nelle premesse, poi anche negli impegni, riprende sia le
valutazioni che abbiamo fatto, sia gli elementi stessi della
petizione "Salviamo il Vallone delle Cime Bianche". Ovviamente
nelle premesse si fa riferimento al lavoro che è stato fatto
durante la Commissione. Leggo brevemente gli elementi della
risoluzione: "Esaminati i contenuti della petizione "Salviamo il
Vallone delle Cime Bianche - Unico per natura, storia e cultura";
Preso atto di quanto emerso nelle audizioni tenutesi durante le
sessioni congiunte della III e IV Commissione consiliare del 29
novembre 2022, 6 dicembre 2022, 19 dicembre 2022 e 9 gennaio 2023,
riassunte nella relazione trasmessa al Consiglio regionale;
Valutata altresì la documentazione fornita dai promotori della
petizione; Tenuto conto della rilevanza dei temi evidenziati dalla
petizione popolare per ciò che riguarda la tutela ambientale, la
specificità, l'attrattività turistica, lo sviluppo economico e
sociale dei territori interessati; Atteso che permangono
valutazioni divergenti sulla percorribilità giuridica in ordine
alla realizzazione di impianti di risalita nel Vallone delle Cime
Bianche, ricompreso nell'area Natura 2000 "Ambienti glaciali del
Gruppo del Monte Rosa" e che gli stessi studi preliminari sollevano
forti perplessità sulla coerenza di tale intervento con la
normativa vigente; Ritenuto che, sulla base di quanto emerso
dall'esame della petizione, sia ineludibile per il Consiglio
regionale avere chiara in via preliminare ad ogni altra decisione
la percorribilità giuridica dell'ipotesi di realizzazione di
impianti di risalita nel Vallone Cime Bianche; Tutto ciò premesso,
il Consiglio regionale impegna il Governo: "a promuovere entro
l'estate 2023 un sopralluogo lungo il Vallone delle Cime Bianche
aperto ai Consiglieri regionali, unitamente a una delegazione dei
firmatari; a predisporre entro un anno un apposito piano di azione
dell'area ZPS/ZSC "Ambienti glaciali del Gruppo del Monterosa",
sulla base della vigente normativa riguardante la gestione delle
aree Natura 2000; a predisporre entro sei mesi un programma
pluriennale di studio, documentazione e valorizzazione
dell'estrazione e lavorazione della pietra ollare ad Ayas e nel
Vallone delle Cime Bianche, integrando ed estendendo la
collaborazione in essere fra l'Amministrazione regionale e il
Comune di Ayas; a predisporre un piano di ammodernamento degli
impianti esistenti nei comprensori del Breuil e del Monterosa Ski e
a monitorare gli effetti della prossima funivia Plateau
Rosa/Piccolo Cervino per la Valtournenche; ad accantonare ogni
attività volta alla realizzazione di nuovi impianti funiviari nel
Vallone delle Cime Bianche".
Quest'impegno deriva dal fatto che, ai sensi della normativa
vigente a cui facciamo riferimento, perché quella c'è, non si
possono realizzare tali impianti. Vale la pena di ricordare anche,
qualora qualcuno volesse o pensasse in qualche modo di modificare,
aggirare in qualche maniera i divieti a cui abbiamo fatto accenno,
che esiste anche da poco più di un anno una modifica che è stata
fatta all'articolo 9 della Costituzione in cui è stato aggiunto
infine questo comma: "La Costituzione tutela l'ambiente, la
biodiversità e gli ecosistemi, anche nell'interesse delle future
generazioni. La legge dello Stato disciplina i modi e le forme di
tutela degli animali", nella fattispecie. Noi riteniamo - lo
abbiamo detto ma lo ribadiamo in conclusione per spiegare anche il
senso di questa risoluzione - che una linea funiviaria in quel
vallone sarebbe uno sfregio di un'area che è sostanzialmente
integra e avrebbe un impatto assai negativo. Ma non lo diciamo solo
noi - che per qualcuno siamo i due trentacinquesimi, per qualcun
altro la minoranza della minoranza o non so che cosa ancora, ma
poco interessa, sono valutazioni che francamente hanno fatto anche
un po' il loro tempo, così come gli slogan che continuiamo a sentir
ripetere - ma lo dice la valutazione di incidenza che c'è già e che
è negativa. Manca certamente, se si vorrà proseguire con un
progetto che al momento non c'è, perché questo è uno studio di
fattibilità, la valutazione ambientale strategica, manca la VIA (la
Valutazione di Incidenza Ambientale) su un eventuale progetto e
mancano le modifiche ai piani regolatori dei Comuni e il PTP.
Qualora anche si volesse percorrere questa strada, il decreto
ministeriale, che lì è e quello è, dovrà essere modificato, ma
credo che non sarà un percorso facile per nessuno, considerato
anche che c'è una questione di legittimità costituzionale legata
all'articolo 9 della Costituzione italiana.
Presidente -
Ha chiesto la parola il consigliere Aggravi,
ne ha facoltà.
Aggravi (LEGA VDA) -
Sì, Presidente, rapidamente perché
penso che abbiamo già detto di tutto e di più sul tema e
sicuramente non ci possiamo fermare qui visto che sostanzialmente i
percorsi iniziano oggi.
Per quello che riguarda la posizione del mio gruppo su
quest'ordine del giorno, che sostanzialmente riprende quelle che
sono in parte le richieste e in parte le richieste latenti della
petizione, ovviamente da parte nostra il voto sarà di astensione.
Lo giustifico e lo ripeto per punti onde evitare di andare fuori
tema e di essere ripreso.
Per quanto riguarda il primo punto sul sopralluogo, penso che
tutti ci siamo detti disponibili a farlo, quindi diciamo che non
c'è bisogno... e anche unitamente ai firmatari, così vediamo se
vengono tutti.
Il secondo punto, come ho già detto, lo ridirò quando riuscirò a
discutere l'iniziativa... in realtà non deve essere fatto solo per
il gruppo del Monterosa, c'è un progetto che è stato fatto - lo
ricordava anche il presidente Testolin -, deve essere portato
avanti, bisogna fare, capiamo che cosa c'è da fare su tutte le aree
e che sia fatto.
"A predisporre entro sei mesi il programma pluriennale di
studio, documentazione, valorizzazione, estrazione e lavorazione
della pietra ollare ad Ayas e il Vallone delle Cime Bianche,
integrando ed estendendo la collaborazione...", non ci sentiamo di
votarlo perché senza una valutazione di sostenibilità economica
questo è uno studio ideologico.
Per quello che riguarda la predisposizione del piano di
ammodernamento degli impianti dell'area, penso che l'assessore
Bertschy si sia già dato disponibile a venire a rappresentare la
cosa in Commissione e ci sarà, tra l'altro, anche un'audizione
deputata per i piccoli impianti, mi auguro che si possa aggiungere
questo punto.
Sul monitoraggio degli effetti della prossima funivia Plateau
Rosa/Piccolo Cervino per la Valtournenche delegherei al Corpo
forestale valdostano un monitoraggio a distanza, come fanno per i
lupi, per monitorare gli effetti e per quanto riguarda "ad
accantonare ogni attività volta alla realizzazione di nuovi
impianti funiviari nel Vallone delle Cime Bianche", ripeto, abbiamo
uno studio, sono stati spesi dei soldi, abbiamo fatto delle
considerazioni che sono valide e tali restano.
Su questa risoluzione pertanto noi ci asterremo.
Presidente -
Ha chiesto la parola l'assessore Bertschy,
ne ha facoltà.
Bertschy (AV-VdA Unie) -
A nome della maggioranza, invece
dichiaro il voto contrario, sia per le premesse, dove a un certo
punto si continua a dire che ci sono valutazioni divergenti sulla
percorribilità. C'è un parere dell'Avvocatura, fino a prova
contraria, noi riteniamo che quello sia il parere dal quale
partire. Poi valuteremo, valuterete, si valuterà tutti insieme cosa
aggiungere, ma oggi è così, ma siamo soprattutto contrari perché
rimane il quinto impegno: quello di accantonare ogni attività volta
alla realizzazione di nuovi impianti funiviari nel Vallone delle
Cime Bianche, quindi si vuole far rientrare dalla finestra quello
che già dalla porta non abbiamo fatto entrare. Ci sarà rispetto a
questo punto a capo. Tra le tante pagine che si sono scritte nello
studio, c'è anche la pagina delle compensazioni, ci sono cose
interessanti che possono essere implementate, che possono essere
punto di partenza, che possono essere oggetto di tante possibili
progettazioni, però ci sono cose che, a mio avviso, vanno anche
nella direzione della valorizzazione del sito.
Per quello che ci riguarda, quindi chiudiamo questa pagina,
cominciamo a parlare dello studio, mettiamo in ordine tutto il
lavoro che ci sarà da fare, perché, da un lato, non si voleva uno
studio così approfondito, anzi, lo si è contestato fin dall'inizio,
dall'altro, si comincia a dire che non c'è a sufficienza materiale
per potersi esprimere; dall'altro ancora - l'ha detto bene il
collega Grosjacques - non si dice più che forse non è fattibile ma
che costa troppo. Io direi: cominciamo a parlarne in maniera seria,
poi decideremo nelle varie tappe, nelle audizioni e Commissioni che
sanno ben lavorare su questi documenti ancor più di tutti noi, che
comunque giornalmente siamo impegnati nel governare tanti temi, le
Commissioni avranno tempo di audire, di approfondire, di conoscere
e di chiedere tutto quello che sarà necessario chiedere.
Rispetto al primo punto, credo che debba rimanere un impegno
personale. Io il Vallone delle Cime Bianche l'ho percorso da cima a
fondo, salendo al colle e dal colle scendendo quattro volte, ma non
in quest'ultimo periodo perché, anche per ricordi d'infanzia,
qualche passeggiata da quelle parti ci hanno portato a farla. Lo
conosco e non ho nessun problema a ritornarci, anche con i
firmatari se sarà una visita per confrontarci e non con altri
obiettivi. Lo possono quindi prendere le Commissioni quest'impegno
se sarà ritenuto utile e credo che potrà essere anche un bel
momento, da un lato, di andare a vedere qualche cosa che magari
qualcuno non conosce così in maniera approfondita; dall'altro, di
confronto con le società e con le Amministrazioni del posto per
continuare quello che inizieremo a fare alla fine del lavoro che si
è fatto questo pomeriggio.
Presidente -
Consigliere Marquis, a lei la parola.
Marquis (FI) -
A seguito delle considerazioni che abbiamo
fatto negli interventi precedenti, è arrivato il momento di
arrivare alle conclusioni per esprimere il nostro voto sulla
proposta di risoluzione.
Nel nostro DNA di forza politica è centrale la visione di una
Regione, le prospettive, lo sviluppo, l'attrattività, il
miglioramento della sua competitività e tutto questo per creare
benessere e occupazione alla comunità locale e soprattutto per far
sì che la montagna rimanga una montagna viva, soprattutto su un
argomento come il turismo, che è il nostro pilastro principale, che
assieme ai servizi rappresenta più del 60 percento del PIL.
Crediamo che non possiamo sottovalutare questo aspetto, dobbiamo
essere molto attenti e soprattutto guardare di non perdere terreno
su questo settore perché diversamente verrebbe pesantemente
penalizzata l'economia della nostra Regione. Noi crediamo in questo
progetto strategico che è fortemente condiviso dalle comunità
locali. È sicuramente un progetto che avrà delle difficoltà nella
sua attuazione. Sono state evidenziate nell'ambito della
discussione odierna tutta una serie di criticità che dovranno
essere gestite e speriamo che vengano superate.
Pur essendo quindi una forza di opposizione, noi ci mettiamo a
disposizione con tutte le nostre energie per contribuire a questo
progetto, perché è un progetto in cui crediamo molto e riconosciamo
la sua valenza strategica e pertanto siamo fortemente contrari alla
proposizione di risoluzione che è stata presentata soprattutto per
il punto 5 dove si dice di accantonare l'iniziativa in
discussione.
Presidente -
Altri? Consigliera Minelli, a lei la
parola.
Minelli (PCP) -
Per effettuare la dichiarazione di voto,
che naturalmente sarà un voto favorevole, e per sottolineare che è
non è di certo soltanto il voto di quel famoso due trentacinquesimi
del Consiglio, perché su questa petizione, che abbiamo recepito
nella risoluzione, ne abbiamo recepito i punti sostanziali... vi è
anche il voto di almeno 2.300 persone che l'hanno sottoscritta
sapendo bene quello che stavano sottoscrivendo, ne siamo più che
certi.
Faccio un'ultima considerazione, che è legata anche al voto
positivo a questa risoluzione, sulle sue parti, e in particolare su
quella premessa che l'assessore Bertschy ha contestato, dicendo che
abbiamo voluto sottolineare che permangono valutazioni divergenti
sulla percorribilità giuridica. Sfido a dire che non sia così, le
valutazioni divergenti ci sono tutte e le abbiamo evidenziate,
perché non esiste solo il parere dell'Avvocatura! Qui noi non
facciamo riferimento espressamente al parere, ma alle valutazioni
divergenti sulla percorribilità giuridica che sono tutte lì e credo
su questo si dovrà tornare ancora altre volte.
Sull'impegno che riguarda il sopralluogo che si chiede di fare
unitamente a una delegazione dei firmatari, io credo che sia di
assoluto interesse di tutti, compresi i firmatari, quello di
effettuare un confronto che, come tutti i confronti, quando li si
accetta, beninteso, perché noi abbiamo già visto che i confronti
sono qualche cosa che non piace a buona parte delle persone che
siedono al banco del Governo e non solo. Quando si vogliono fare i
confronti, la disponibilità c'è e credo anche che i lavori di
Commissione e l'audizione dei rappresentanti di quella petizione -
ma non lo dico io, è stato rilevato anche nei verbali - sono stati
dei momenti di confronto effettivo e positivo.
Per quanto riguarda il terzo impegno che è stato definito
ideologico, io credo che non ci sia proprio niente di ideologico
nel chiedere un programma di studio sulla valorizzazione della
pietra ollare, il presidente Testolin ne ha parlato prima dicendo
che è già avanzato, che già c'è un lavoro in questo senso che è
sostenuto dal Comune di Ayas, perché, come dicevo stamattina, le
cifre che la Regione invece ha investito in questo sono del tutto
risibili e lo ripeto, perché se non sbaglio, sono 6 mila euro o
qualcosa del genere, poi forse ci sono state delle altre delibere
che non ho visto successivamente, allora magari mi sbaglio, poi c'è
stata una valutazione sul fatto che con l'ultimo impegno si fa
rientrare dalla finestra quello che non si è fatto entrare dalla
porta. Non so a che cosa ci si riferisce, perché la petizione con
quelle richieste la discutiamo oggi, quindi io non so in quale
momento si sarebbe non fatto entrare dalla porta quella richiesta e
quell'impegno che noi oggi riprendiamo. Credo ovviamente, dal
nostro punto di vista...
(voce di un Consigliere, fuori microfono)
...
no, mi è stato detto dall'Assessore che l'ultimo
impegno: "accantonare ogni attività volta alla realizzazione nuovi
di impianti funiviari nel Vallone delle Cime Bianche" viene
rifiutato, lo posso comprendere, ma si dice anche: "si è cercato di
mettere in risoluzione quello che non si è fatto entrare dalla
porta e voi adesso provate a farlo rientrare dalla finestra". Non
so a che cosa ci si riferisca, ripeto, per il fatto che oggi qui è
la prima volta che il Consiglio arriva a discutere la petizione,
perché era stata calendarizzata a gennaio, ci sono stati i lavori
di Commissione, ma il Consiglio tutto è oggi qui che si esprime.
Noi quindi riportiamo quella richiesta che, a nostro avviso e delle
2.300 persone che hanno sottoscritto quella petizione, è sensata,
indica un percorso che ha un valore non soltanto per il presente,
per i prossimi dieci anni, ma crediamo per il futuro.
Presidente -
Ha chiesto la parola il consigliere Restano,
ne ha facoltà.
Restano (GM) -
Ho già avuto modo di esprimermi in varie
occasioni e in diverse vesti sul Vallone delle Cime Bianche e
sull'opportunità che ci dà la valorizzazione di questi impianti;
non ho di certo modificato la mia opinione in merito, sono
favorevole agli approfondimenti del caso, quindi a proseguire con
gli studi e verificare la fattibilità di questo importantissimo
impianto, che è importante non solo per la comunità locale, non
solo per la Valle d'Ayas ma per l'intera Valle d'Aosta, come è già
stato specificato bene da chi è intervenuto durante la trattazione
dei singoli punti. Non posso quindi votare quanto proposto dalle
colleghe di PCP, soprattutto nell'ultimo punto laddove si chiede di
accantonare ogni attività volta alla realizzazione di nuovi
impianti funiviari nel Vallone delle Cime Bianche.
Per quanto riguarda altre proposte, quale la predisposizione di
un piano di ammodernamento per gli impianti della Monterosa, in
linea di massima potrei essere d'accordo, ma conoscendo bene il
settore, devo dire che è un miglioramento organico che va portato
avanti a livello regionale su richiesta delle società, quindi per
un'equità di gestione, nel rispetto anche delle altre società
fintanto che esisteranno, bisogna procedere per gradi. In ogni caso
avremo modo di parlare ancora degli impianti della Monterosa nello
specifico e soprattutto dei piccoli impianti.
Presidente -
Ha chiesto la parola il consigliere
Chatrian, ne ha facoltà.
Chatrian (AV-VdA Unie) -
Qualche considerazione su questa
risoluzione legata anche al percorso che abbiamo fatto in
Commissione, anche perché abbiamo avuto modo di confrontarci penso
con tutti gli attori che abbiamo audito. Il confronto però deve
essere da tutte le parti, sia dalle parti dove uno magari la pensa
diversamente e vuole capire il perché la pensa diversamente, vuole
capire quali sono gli argomenti che sostengono quel percorso e
dall'altra parte noi pensiamo che sia altrettanto importante
conoscere i punti di forza per chi invece intende argomentare il
perché si gradirebbe andare in una direzione comunque di sviluppo e
di proposta da mettere in campo.
Mi spiace sinceramente, colleghe, nel leggere la risoluzione che
avete depositato, dato che di solito il metodo è sostanza, se il
metodo è sostanza, però possiamo capire la posizione dei 2.300
firmatari che ci impegnano a mettere da parte ogni proposta di
realizzazione di nuovo impianto, ma non vi capiamo nel momento in
cui voi che siete delle elette - premesso che abbiamo ricevuto lo
studio propedeutico e preliminare alla valutazione di fattibilità
qualche giorno fa - oggi ci dite: "impegniamo il Governo regionale
ad accantonare ogni attività volta alla realizzazione di nuovi
impianti". Ma, scusate, ma avremo la possibilità in III Commissione
di analizzare nei prossimi mesi e di audire chi ha progettato gli
studi fatti, le analisi fatte, i motivi per i quali dovremo
raggiungere quel percorso? E voi oggi ci mettete il carro davanti
ai buoi? È brutto. Io non so se dovremmo votare contro o astenerci,
non lo so... non dovremmo neanche votare, perché noi dai prossimi
giorni avremo la possibilità in III Commissione di fare tutte le
audizioni in modo da conoscere meglio gli studi che sono stati
fatti e voi oggi impegnate il Governo, provate a impegnare il
Governo, dicendo: "accantonate ogni attività volta alla
realizzazione di nuovi impianti". L'obiettivo di oggi non era
quello di discutere sulla petizione che è stata presentata da 2.300
persone? E il prossimo obiettivo non è quello di fare tutti gli
incontri in Commissione per analizzare lo studio propedeutico e
preliminare alla valutazione di fattibilità? Lo abbiamo scritto
nero su bianco anche nella chiusura del cerchio delle Commissioni
III e IV. I punti 2 e 3 sono compatibili, il punto 4 non può essere
compatibile, dovremo pure vedere le carte di questo studio che è
stato commissionato e soprattutto progettato! Capiamo la vostra
posizione intransigente, non siamo d'accordo nel merito...
(voce di un Consigliere, fuori microfono)
...ma ci mancherebbe, però nella forma, scusate, almeno adesso
che avete lo studio avremo la possibilità di analizzarlo in
Commissione e poi venire in aula e discutere su quello studio?
Perché è così. Ribadite e urlate al vento la centralità di questo
Consiglio, per la prima volta avete la possibilità di posizionarvi
su questo studio che è stato confezionato e ci è stato inviato
qualche giorno fa e oggi si mette il carro davanti ai buoi...
des deux l'une
, scusate!
Presidente -
Ha chiesto la parola il consigliere
Rollandin, ne ha facoltà.
Rollandin (PA) -
Pour ce qui me concerne, je m'abstiens
de la votation étant donné que je partage la plupart des
considérations qui ont été faites à propos de l'état des choses. Il
y a une série de questions qui doivent être discutées pour aboutir
à un résultat qui soit positif, qui aille dans la direction qui a
déjà été dite pendant cette journée.
Presidente -
Ha chiesto la parola l'assessore Bertschy
per dichiarazione di voto.
Bertschy (AV-VdA Unie) -
Solo per replicare alla
considerazione della consigliera Minelli, io mi riferivo
esattamente a quello che abbiamo deciso oggi pomeriggio durante il
confronto, "deciso" inteso delle cose che sono state dette. Il
quinto punto chiede di accantonare l'impegno che è uguale al quarto
punto della petizione, quindi stiamo dicendo... noi siamo
favorevoli ad andare avanti a verificare questa cosa, quindi
rientrare dalla finestra quello che non è entrato dalla porta stava
in questi termini la considerazione. C'è un punto della petizione
che prevede di abbandonare gli studi, c'è un punto della
risoluzione, il quinto, che prevede di abbandonare gli studi, per
noi se siamo favorevoli di andare avanti, è esattamente perché
vogliamo andare avanti. Sono due cose esattamente uguali e scritte
una su una petizione, una su una risoluzione.
Presidente -
Consigliera Erika Guichardaz, a lei la
parola.
Guichardaz E. (PCP) -
Semplicemente per dire che credo
non sia una novità quello che sosteniamo oggi, che sosteniamo da
tempo e quindi che vincoli e divieti per noi ci sono e continuano a
esserci e rendono quell'opera infattibile, continuiamo a ripeterlo,
io non so più come dirlo, cioè stiamo discutendo di una cosa che
non si può fare. Su questo noi siamo assolutamente convinte di
quello che diciamo, perlomeno allo stato attuale, quindi riteniamo
che puntare su quel collegamento non sia corretto e quell'ultimo
punto della petizione per noi è assolutamente da tenere in
considerazione, ma credo che dal dibattito di oggi e da tutti i
dibattiti che abbiamo fatto in questi Consigli la nostra coerenza
perlomeno ci debba essere riconosciuta su questo punto.
Presidente -
Ci sono altri interventi? Se non ce ne sono,
metto in votazione la risoluzione. La votazione è aperta. La
votazione è chiusa.
Presenti: 35
Votanti: 17
Favorevoli: 2
Contrari: 15
Astenuti: 18 (Aggravi, Bertin, Brunod, Carrel, Cretier, Distort,
Foudraz, Ganis, Guichardaz Jean-Pierre, Lavy, Lucianaz, Malacrinò,
Manfrin, Padovani, Perron, Planaz, Rollandin, Sammaritani)
La risoluzione non è approvata.
A questo punto sospendiamo brevemente per arieggiare i
locali.
La seduta è sospesa dalle ore 17:27 alle ore 17:48.
