Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 4325 del 11 marzo 1993 - Resoconto
OGGETTO N. 4325/IX Iniziative per reperire locali per
consentire a partiti e movimenti politici di svolgere pubbliche
riunioni.
(Reiezione di mozione).
Presidente
Do lettura della mozione presentata dal
Consigliere Riccarand:
Mozione Premesso che ad Aosta i partiti ed i movimenti
politici incontrano serie difficoltà a reperire locali in cui
svolgere pubbliche manifestazioni di illustrazione delle loro tesi
e proposte politiche;
Appreso che la Giunta regionale, con deliberazione n. 516 del 22
gennaio 1993, ha deciso di non concedere l'utilizzo del Salone
della Regione e dell'attigua saletta a partiti, movimenti o forze
politiche a partire dal 1° marzo 1993 e fino all'avvenuto
espletamento delle elezioni regionali previste per il mese di
giugno 1993;
Ricordato che tale decisione ridurrebbe ulteriormente i
pochissimi spazi a disposizione nella città di Aosta per iniziative
politiche, in un periodo in cui oltre alla campagna per le elezioni
regionali si svolgerà una campagna per il voto sui referendum;
il Consiglio regionale della Valle d'Aosta
Delibera
di impegnare la Giunta regionale a:
1) revocare la deliberazione n. 516 del 22 gennaio 1993 mettendo
a disposizione Sala e saletta regionale compatibilmente con le
disponibilità derivanti da altre richieste ed esigenze;
2) a prendere i contatti con il Comune di Aosta, con il Comité
des Traditions Valdôtaines e con il Convitto Federico Chabod
perché, durante la campagna elettorale, siano messe a disposizione
di partiti e movimenti politici, il Salone ducale del Municipio di
Aosta; il Salone della Biblioteca di Viale Europa; la Sala affidata
al Comité des Traditions Valdôtaines in Piazza Chanoux; il Salone
del Convitto F. Chabod.
Presidente
Ha chiesto di illustrare la mozione il
Consigliere Riccarand.
Riccarand (VA)
La Giunta regionale il 22 gennaio 1993
ha assunto la deliberazione n. 516 con cui ha deciso di non
concedere l'utilizzo del Salone della Regione e dell'attigua
saletta a partiti, movimenti e forze politiche a partire dal primo
marzo 1993 fino all'avvenuto espletamento delle elezioni regionali
previste per il mese di giugno 1993.
Questo provvedimento che è già in atto ha creato una situazione
assolutamente inaccettabile. Non si capisce per quale motivo da 11
giorni non è possibile utilizzare il Salone della Regione e la
saletta attigua per delle riunioni organizzate da partiti e
movimenti politici. Mi sembra che invece di agevolare la fornitura
di cosiddetti servizi reali a chi vuole fare attività politica
rivolgendosi alla gente, si negano degli spazi.
La situazione nella città di Aosta rispetto agli spazi di
riunione è pesantissima; credo sia la terza volta che il nostro
gruppo solleva in questo Consiglio questo problema, soprattutto
quando ci avviciniamo alla campagna elettorale, in cui c'è una
richiesta maggiore di locali e di spazi, ma non solo in campagna
elettorale, non si sa dove andare a fare delle riunioni pubbliche.
Il Salone ducale del municipio non lo concedono perché non è
agibile; la biblioteca di Viale Europa è rimasta chiusa per quasi
tre anni ed adesso è agibile con difficoltà; il Salone del convitto
regionale non viene concesso alle forze politiche; il Salone del
BIM ristrutturato a spese della Regione non viene concesso alle
forze politiche; il Salone del Comité des traditions valdôtaines
non viene concesso alle forze politiche: non è accettabile questa
situazione per cui non si possono fare delle riunioni. Qui
addirittura dal primo marzo fino al momento in cui si svolgeranno
le elezioni, diventano inagibili quei pochi spazi che erano
utilizzabili nuovamente che sono il salone e la saletta
regionale.
Faccio presente che il 18 aprile ci sono i referendum; si sono
sempre utilizzati il salone e la saletta per iniziative della
campagna referendaria, ricordo il referendum sulla preferenza
unica, il referendum sulla questione delle olimpiadi lo scorso
anno, e invece adesso il 18 marzo inizia la campagna referendaria e
non si può utilizzare il salone e la saletta regionale per fare un
dibattito sui referendum. Non ha nessuna giustificazione questo
provvedimento e penalizza il dibattito politico.
Ho già sentito ieri il Presidente della Giunta dire che non
intende revocare quel provvedimento; ma come è possibile? A parte
l'ultima settimana, quando c'è bisogno di predisporre il salone per
la conferenza stampa, quando c'è magari un maggiore affollamento e
per evitare una corsa lo togliamo; ma a parte questo il
provvedimento non si giustifica.
Non è che tutte le forze politiche sono lì a chiedere il salone,
succederà una volta o due la settimana che una forza politica lo
chiede, e magari può essere concesso se è libero, compatibilmente
con altre programmazioni di altre associazioni. Ma negare di per sè
il diritto all'utilizzazione è inconcepibile.
Spero che la Giunta regionale faccia marcia indietro, dica che
questa revoca con questa ampiezza di tempo è assolutamente
ingiustificabile, chiedo che venga modificata; non solo ma qui c'è
l'altro discorso della utilizzazione delle altre sale cittadine. É
inammissibile che la sala del Comité des traditions valdôtains in
piazza, che è una saletta che ben si presta a delle riunioni non
molto grandi, dove si può pensare che vengano quelle 30-40 persone,
non venga concessa. Avevo già sollevato la questione all'allora
Presidente della Giunta Rollandin, mi ero rivolto al Comité des
traditions valdôtaines, aveva risposto no, che non si poteva
utilizzare. Il salone del BIM lo stesso le forze politiche non lo
possono utilizzare; la stessa cosa vale per il salone del convitto
Chabod.
Quindi qui si tratta di revocare quella deliberazione di giunta
perché credo non sia accettabile nessun atteggiamento che non sia
la revoca di quella deliberazione di Giunta; bisogna però che ci
sia una iniziativa anche nei confronti di quei locali che sono
saloni pubblici, ristrutturati a spese della Regione e non messi a
disposizione delle forze politiche. Siamo per l'abrogazione del
finanziamento pubblico ai partiti perché riteniamo che sia una
forma sbagliata di sostenere l'attività politica, ma siamo per dare
più spazi alla politica, perché la politica è una cosa positiva, è
una scienza nobile, è un rivolgersi alla gente per governare
insieme la collettività. Adesso qui si dice che i partiti non
possono avere il salone regionale e non so da dove salta fuori una
cosa di questo genere, può darsi che anche in passato ci sia stata,
ma non ha nessuna importanza. Quindi ribadisco il contenuto della
mozione.
Presidente
Dichiaro aperta la discussione
generale.
Ha chiesto di parlare il Consigliere Gremmo.
Gremmo (UAP)
Avevo presentato su questo argomento
una interpellanza e la risposta già non era soddisfacente.
Tutto quello che ha detto il Consigliere Riccarand è
condivisibile, ma vorrei ricordare, e mi rivolgo specialmente al
Presidente della Giunta che non fa parte di nessuna forza
istituzionale e che dovrebbe essere sensibile a questa cosa, che ci
sono due problemi in partenza, uno sono i referendum e l'altro le
elezioni e dare la possibilità alle forze non garantite di arrivare
il più possibile alla pari con le altre andrebbe nell'interesse di
tutti.
Nella prossima pagina regionale perché non prevedere di dedicare
uno stesso numero di righe per ogni gruppo consiliare che dica come
intende comportarsi di fronte al referendum?
Vedevo ieri la televisione francese; loro prevedono uno spazio
uguale per tutti. Noi predichiamo spesso e giustamente un discorso
di democrazia reale, pertanto propongo che nella prossima pagina
della regione sia garantito a tutti i gruppi presenti in Consiglio
un piccolo spazio in cui possano dire come intendono votare al
referendum. Questo potrebbe essere un modo di garantire un minimo
di interesse.
In campagna elettorale la pagina della Giunta potrebbe
presentare la stessa cosa, cioè tutte le liste presenti hanno il
loro spazio minimo e in 20 righe dicono il punto principale del
programma.
Un altro aspetto è quello di garantire la possibilità di fare
una riunione; voglio ricordare che ci sono delle liste che dovranno
raccogliere le firme, questo è un impegno organizzativo non da
niente e se devono chiamare i firmatari sarebbe quanto meno
opportuno che disponessero di una sede. Quindi individuare qualcosa
in questo senso potrebbe andare nell'interesse di tutti.
Il salone regionale ha la grossa fortuna intanto di essere
sdoppiato in una sala grande e in una saletta piccola, largamente
funzionale per le riunioni, e poi è localizzato in un posto
ragionevole. Si tratta solo di stabilire un criterio di
assegnazione fra chi ne fa richiesta, e il criterio può essere
quello della data di presentazione, può essere quello di negarlo
quando uno lo chiede più di una volta se ci sono altre domande, può
essere quello della estrazione, perché nessuno impedisce, se ad
esempio vi sono dieci domande, di tirare a sorte l'ordine di
assegnazione. Cioè, volendo, un criterio si trova.
La mozione poi individua degli altri spazi, per cui se non fosse
questo, se ne individuino degli altri, ma si individui uno spazio
istituzionale. Volevo ricordare che quando abbiamo fatto durante le
riunioni della I commissione per la legge elettorale, una delle
tante cose che si dicevano era che, in seguito all'abolizione del
finanziamento ai partiti, su cui anche io sono d'accordo, la
regione avrebbe potuto garantire, proprio per assicurare dei
servizi, il pagamento delle spese di affissione dei manifesti. E
questa è una cosa che non ci costa niente. Quindi i passaggi
possono essere due: o si stabilisce un criterio e si dà il palazzo
regionale, ma se proprio non si vuole concedere il palazzo
regionale (e non si capisce il perché), si individuino almeno degli
altri spazi purché non costino niente.
Teniamo presente che non a caso la legge impone che tutti i
documenti dei comuni per la presentazione delle liste siano esenti
da bollo, perché si parte dal principio che non deve costare niente
la possibilità di presentare liste; a maggior ragione non deve
costare niente la possibilità di far sentire le proprie opinioni.
Tenga poi presente, Presidente, quello che ci siamo detti ieri per
quanto riguarda la questione televisione, perché i tempi
incombono.
Mi auguro che quello che aveva detto nella riunione dei
capigruppo con il servizio sia una cosa fatta abbastanza in tempo
perché ormai è questione di 4-5 giorni. Se si trovasse anche questa
soluzione, credo sarebbe una buona cosa, perché si tratta solo di
stabilire dei criteri, e lei, Presidente, ha il potere di
imporli.
Presidente
Ha chiesto di parlare il Presidente della
Giunta.
Lanivi (GM)
Ho detto, rispondendo alla interrogazione del
Consigliere Gremmo, che non avremmo revocato questa deliberazione;
cerco di giustificare i motivi che hanno portato la Giunta
regionale ad assumere questa decisione.
Innanzitutto questa è una misura prudenziale; sapendo che il
salone e la saletta del palazzo regionale rappresentano il luogo
privilegiato, prediletto dalla stragrande maggioranza delle
associazioni, di organismi culturali e sociali, il fatto di non
assegnarlo in questo momento alle forze politiche significava
impedire che un gruppo di domande sufficientemente ampie rendesse
inagibile questo salone fino alla data delle elezioni. Abbiamo
voluto evitare che ci fossero delle richieste non solo finalizzate
all'incontro con la popolazione ma anche di tipo tattico, come si è
fatto da parte delle forze politiche soprattutto nelle ultime
settimane di campagne elettorali, quando si sono richieste piazze e
saloni non per utilizzarli, ma per non farli utilizzare ad altri.
Quindi questa è una misura prudenziale.
Rispondendo poi al Consigliere Gremmo, mi sono impegnato ad
avere un incontro con tutti i Capigruppo, in modo che al di là del
problema dell'uso del salone sia possibile raggiungere una sorta di
codice di comportamento delle forze politiche che intendono
partecipare alle future campagne elettorali (e quindi anche al di
fuori di forze politiche rappresentate in questo consiglio) per
vedere come far svolgere questa campagna elettorale all'insegna di
quello che diceva il Consigliere Riccarand, che l'attività politica
è una attività nobile. Questo per vedere se riusciamo a condurre
una campagna elettorale che vada ad onore della politica, più che
delle singole forze politiche.
Se bastano queste precisazioni al Consigliere Riccarand, quindi
dando questo tipo di motivazione alla scelta che la Giunta ha
fatto, chiederei di ritirare la mozione, altrimenti come
maggioranza ci asterremo.
Comunque mantengo l'impegno a questo incontro con le
rappresentanze politiche, quelle che conosciamo, per vedere di
trovare il superamento di alcuni dei problemi che sono stati
sollevati oggi pomeriggio.
Quindi non vi è nessuna volontà di prevaricare; ve lo dice una
persona che dovrebbe essere la prima a poter utilizzare di queste
cose per la condizione in cui si trova.
Presidente
C'è una richiesta di ritiro della
mozione.
Ha chiesto di parlare il Consigliere Riccarand.
Riccarand (VA)
Non sono per niente soddisfatto
delle spiegazioni, che non spiegano proprio niente.
Cosa vuol dire una misura prudenziale che per tre mesi e più
rende inutilizzabile un salone e una saletta? Nel mese di marzo che
problema c'era a mettere a disposizione delle forze politiche
questi locali? Sappiamo tutti come funziona la prenotazione: quando
c'è bisogno della sala, si telefona all'ufficio della Presidenza
della Giunta e si chiede se per quella sera è libero il salone o la
sala; se è libero, si può presentare la domanda e la Giunta dice se
si può avere, se è occupato, non viene dato. Non è mica un problema
di precedenza delle forze politiche. Ma che le forze politiche non
possano utilizzarlo neanche nelle sere in cui è libero il
salone.... Ho visto la settimana scorsa il comitato di Signayes è
venuto giù due sere, non era mica prenotato, era tutto libero il
salone. Ma ogni sera ci sono due locali a disposizione, il salone e
la saletta; non è che tutte le sere tutti e due occupati. Cioè non
ha nessun significato questa misura.
Capisco l'ultima settimana quando può esserci concentrazione,
capisco che diciate che per evitare il sovraffollamento una forza
politica ha diritto solo una volta ad utilizzare il salone, ma non
capisco come si possa vietare per tre mesi di utilizzare il salone
e la saletta.
Ma come una misura prudenziale: non sta né in cielo né in terra
questa cosa! Mi sorprende che veniate a dire che non la volete
revocare. Se proponete di discuterne, di cercare una soluzione, di
cercare una programmazione, siamo d'accordo; ma vietare di
utilizzare questi locali per tre mesi è una misura che non sta in
piedi.
Se vogliamo sospendere i lavori sono d'accordo, facciamo la
riunione dei Capigruppo e discutiamone serenamente; ma il fatto di
andare a bloccare da adesso fino alle elezioni la concessione dei
locali non è accettabile. Pensiamo che di mezzo ci sono i
referendum, ci saranno dei comitati che si costituiranno per il sì
e per il no, è giusto che facciano una riunione e invece si
troveranno a non potersi riunire nel salone regionale. Mi sembra
una cosa che non sta in piedi.
Propongo che ci sia una sospensione e che ci sia un momento di
consultazione fra le forze politiche, per vedere di trovare una
soluzione che però non sia un blocco così draconiano che non è
assolutamente accettabile.
Presidente
Ha chiesto di parlare il Consigliere
Gremmo.
Gremmo (UAP)
Ho colto una cosa giusta che ha detto il
Presidente; effettivamente il rischio che uno prenoti tutte le sere
esiste. Lì si potrebbe inserire una clausola di questo tipo: se uno
ha prenotato la sala e poi la riunione non si è svolta, deve
risarcire la Regione poniamo di un milione. A questo punto quello
che diceva il Presidente non capita più.
Quindi questo ragionamento è giusto, però è altrettanto giusto
trovare una soluzione.
Il Presidente potrebbe dire che c'è l'impegno da parte della
Regione di chiedere la disponibilità di una serie di posti
alternativi, che sono stati individuati anche dalla mozione, però
con dei criteri chiari, con delle regole chiare: ad esempio, chi
prenota la riunione e poi non la fa, paga la penale; chi vuol fare
la riunione, la fa sulla base di un criterio che può essere
l'ordine di precedenza, la non ripetibilità, il sorteggio. Però
occorre un impegno per essere sicuri in questa direzione.
Torno a dire che accanto a questo problema ne vedo altri due: il
problema pagina della Regione, che è risolvibile da parte della
Giunta, e nel caso dei referendum dico i gruppi presenti in
Consiglio regionale perché la pagina regionale è facilmente
utilizzabile per far sentire la voce, mentre per quanto riguarda le
elezioni generali dico le liste che si sono presentate. Questa è
una possibilità perché quelle pagine arrivano su tutti i giornali
della Valle per cui sono un mezzo per far conoscere quel minimo di
programma a tutti; l'altro problema è la televisione, per la quale
è necessario stabilire dei criteri chiari, perché la situazione di
cinque anni fa non era certo la migliore: si partiva tutti per la
corsa, ma c'era chi correva già indossando scarpette da tennis
mentre qualcun altro aveva il piede legato.
Presidente
Se ho interpretato bene la richiesta
del Consigliere Riccarand, era una richiesta di sospensione per
fare una riunione dei Capigruppo. Cinque minuti sono
sufficienti?
Ha chiesto di parlare il Consigliere Beneforti per mozione
d'ordine.
(Interviene il Consigliere Beneforti, senza
microfono)
Presidente
Mi pare di no, Consigliere Beneforti, se ho
capito bene.
Si dà atto che la seduta è sospesa dalle ore 18,57 alle ore
19,07 e che, alla ripresa dei lavori, presiede il Vicepresidente
Stévenin.
Presidente
Con diciannove consiglieri presenti
riprendono i lavori del Consiglio.
Si è trovato una intesa durante la sospensione? Ha chiesto di
parlare il Presidente della Giunta, ne ha facoltà.
Lanivi (GM)
Ripropongo la posizione che avevo detto,
cioè l'impegno per la prossima settimana di incontrare i
rappresentanti delle forze politiche per esaminare la situazione
generale per affrontare in maniera dignitosa la campagna
elettorale.
Rispetto alla mozione, se non vi è ritiro da parte del
Consigliere Riccarand, la posizione della maggioranza è di
astensione.
Presidente Ha chiesto di parlare il Consigliere Riccarand, ne ha
facoltà.
Riccarand (VA)
Chiederei di rinviare questa
mozione al prossimo Consiglio e spiego perché la richiesta di
rinvio.
Qui c'è un impegno da parte del Presidente della Giunta di
riunire entro la settimana prossima i rappresentanti delle varie
forze politiche per arrivare ad una sorta di regolamentazione
nell'uso del salone e della saletta. Faccio un'osservazione un po'
sommessa che è di questo tipo: la deliberazione della Giunta è del
22 gennaio 1993, oggi siamo all'11 marzo, sono passati quasi due
mesi da quando è stata fatta la deliberazione, mi sembra che ci
fosse tutto il tempo necessario per fare le riunioni, mentre di
fatto sono già 11 giorni che il blocco del salone e della saletta è
operativo per le forze politiche.
Quindi chiedo un rinvio al prossimo Consiglio perché, se si fa
una riunione delle forze politiche e si sblocca la cosa, va bene,
altrimenti la prossima volta discuteremo per capire che situazione
si è creata.
Presidente
Ha chiesto di parlare il Presidente
della Giunta, ne ha facoltà.
Lanivi (GM)
Sulla proposta di rinvio ci
asteniamo.
Presidente
Pongo in votazione la proposta di
rinvio della mozione al prossimo Consiglio:
Esito della votazione
Presenti: 23
Votanti: 2
Favorevoli: 1
Contrari: 1
Astenuti: 21 (Agnesod, Bajocco, Chenuil, Chiofalo, Cout,
Lanièce, Lanivi, Limonet, Louvin, Mafrica, Marcoz, Monami,
Mostacchi, Perrin, Rollandin, Rusci, Stévenin, Trione, Vallet,
Viérin e Voyat)
Il Consiglio non approva
Presidente
Ha chiesto di parlare il Consigliere
Riccarand, ne ha facoltà.
Riccarand (VA)
Non ritiro la mozione; avevo
proposto un rinvio, non ho capito per quale sorta di atteggiamento
non si è voluto accettare il rinvio. Chiedo che la mozione sia
posta in votazione.
Presidente
Pongo in votazione la mozione in
oggetto:
Esito della votazione
Presenti: 21
Votanti: 1
Favorevoli: 1
Astenuti: 20 (Agnesod, Bajocco, Chenuil, Chiofalo, Cout,
Lanièce, Lanivi, Limonet, Louvin, Mafrica, Marcoz, Monami,
Mostacchi, Perrin, Rollandin, Rusci, Stévenin, Trione, Vallet e
Voyat)
Il Consiglio non approva
