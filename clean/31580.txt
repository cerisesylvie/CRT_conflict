Classificazione
ARTIGIANATO
COMMERCIO



Oggetto del Consiglio n. 598 del 10 giugno 2009 - Resoconto
OGGETTO N. 598/XIII - Promozione del popolamento dell'area
autoportuale di Pollein-Brissogne - Modifica della deliberazione n.
2883/XII dell'11 luglio 2007.
Il Consiglio
a. richiamata la propria deliberazione n. 4463/IX del 13
aprile 1993, di ratifica della deliberazione della Giunta regionale
n. 2053 del 26 febbraio 1993, concernente l'approvazione degli
elaborati fondamentali del Piano di ristrutturazione e
riconversione dell'area autoportuale nei comuni di Pollein e
Brissogne, articolato nei seguenti stralci funzionali:
a.1 realizzazione delle opere infrastrutturali;
a.2 costruzione dell'edificio modulare denominato
"Serpentone";
a.3 costruzione dell'edificio denominato
"Direzionale";
a.4 costruzione dell'edificio denominato "Torre della
comunicazione";
b. vista la deliberazione della Giunta regionale n. 7874 del
17 settembre 1993, con la quale la finanziaria regionale Finaosta è
stata autorizzata - ai sensi dell'articolo 5 della legge regionale
28 giugno 1982, n. 16 e successive modificazioni - ad acquisire il
capitale della società "Autoporto Valle d'Aosta S.p.a.", al fine di
dare attuazione - per il tramite di detta società - al Piano di
ristrutturazione e riconversione;
c. considerato che gli interventi previsti dal Piano
presentano il seguente stato di realizzazione:
c.1 gli interventi di cui in a.1) sono ultimati e sono stati
finanziati nell'ambito dei programmi INTERREG Italia-Francia (Alpi)
1991/93 e INTERREG Italia-Svizzera 1991/93 (sottoprogramma Valle
d'Aosta) approvati, rispettivamente, con proprie deliberazioni n.
3493/IX del 29 giugno 1992 e n. 3957/IX del 25 novembre 1992, con
le quali sono state ratificate rispettivamente le deliberazioni di
Giunta n. 2414 del 9 marzo 1992 e n. 8340 del 18 settembre
1992;
c.2 gli interventi di cui in a.2) sono ultimati e sono stati
finanziati nell'ambito del programma INTERREG Italia-Francia (Alpi)
1994/99, approvato con propria deliberazione n. 2000/X del 26
giugno 1996, con la quale è stata ratificata la deliberazione di
Giunta n. 2370 del 24 maggio 1996, e nell'ambito degli interventi
statali in favore delle aree depresse, ai sensi delle leggi n. 641
del 1996 e n. 208 del 1998, a seguito di due richieste di
finanziamento formulate dalla Regione e approvate dal CIPE,
rispettivamente, con deliberazioni 18 dicembre 1996 (in GURI, serie
generale, n. 28 del 4 febbraio 1997) e n. 135/99 del 6 agosto
1999;
c.3 gli interventi di cui in a.3) sono ultimati e sono stati
finanziati nell'ambito del citato programma INTERREG Italia-Francia
(Alpi) 1994/99;
c.4 gli interventi di cui in a.4), con l'aggiunta della
costruzione del "Modulo di raccordo" tra gli edifici "Serpentone" e
"Direzionale", sono stati finanziati nell'ambito del Docup
Obiettivo 2 2000/06, approvato con propria deliberazione n. 1744/XI
del 20 dicembre 2000, con la quale è stata ratificata la delibera
di Giunta n. 3948 del 20 novembre 2000, e risultano ultimati per
quanto concerne l'edificio "Modulo di raccordo" e da ultimare, per
quanto concerne l'edificio "Torre della comunicazione",
limitatamente agli interventi di completamento funzionali alle
attività da insediare effettivamente;
d. richiamata la propria deliberazione n. 1187/X del 22
febbraio 1995, integrata con successive proprie deliberazioni n.
2198/XI del 19 settembre 2001, n. 3142/XI del 2 aprile 2003, n.
192/XII del 5 novembre 2003 e n. 2883/XII dell'11 luglio 2007, con
cui:
d.1 sono state individuate, con apposito schema basato sulla
classificazione ISTAT, le tipologie di attività insediabili nelle
strutture edilizie realizzate, riferendole ai singoli edifici di
cui in a.2), a.3) (ivi compreso il "Modulo di raccordo") e a.4) e
alla relativa superficie disponibile nonché alle tre aree
settoriali ("commercio", "merci", "comunicazione") previste dal
Piano di ristrutturazione e riconversione;
d.2 sono stati approvati i criteri di selezione delle
richieste di insediamento;
d.3 è stato demandato, alla società Autoporto Valle d'Aosta
SpA, il compito di selezionare le proposte imprenditoriali, sulla
base dei criteri approvati dal Consiglio regionale e dei
corrispondenti parametri definiti dalla Giunta regionale;
d.4 è stato stabilito, che, in tutti gli edifici dell'area,
possa essere destinato fino ad un massimo del 20% della superficie
utile locabile del singolo edificio alle tipologie di attività
comunque insediabili nell'area autoportuale, fermo restando
l'obbligo di iscrizione all'albo regionale degli artigiani per le
attività che presentano domanda di insediamento nella galleria
denominata "Botteghe artigiane";
e. vista la deliberazione n. 4653 del 30 dicembre 2000, con
cui la Giunta regionale ha provveduto all'individuazione dei
parametri di cui in d.3);
f. preso atto delle seguenti problematiche, rilevate da
Autoporto Valle d'Aosta S.p.A., alle quali si rende necessario
fornire adeguate risposte nell'immediato:
f.1 necessità di completamento dei lavori (cablaggi e
finiture rimasti in sospeso nell'attesa della puntuale definizione
dell'utilizzo degli spazi interni) dell'edificio "Torre della
comunicazione", nonché obbligo di garantirne la piena operatività
entro due anni dalla rendicontazione del Programma comunitario che
ha contribuito al suo finanziamento, pena la perdita dei contributi
comunitari e statali assegnati all'intervento;
f.2 esigenza di procedere ad un'ottimizzazione dei flussi
interni all'area, per dare risposta ad un'insufficiente
frequentazione di alcune parti dell'area stessa, con particolare
riferimento alla galleria commerciale "Les Corbeilles" nel "Modulo
di raccordo" e alla galleria delle "Botteghe artigiane" adiacente
all'ipermercato;
f.3 necessità di applicare una maggiore flessibilità
nell'utilizzo dei criteri di selezione delle domande di
insediamento di imprese che, pur non incluse nel novero delle
attività previste dai codici ISTAT individuati dalle precedenti
deliberazioni del Consiglio regionale, non presentano esternalità
negative e propongono attività economicamente valide;
g. preso atto che il livello di popolamento degli edifici è
ritenuto soddisfacente per il "Serpentone" e il "Direzionale" (con
percentuali di superfici occupate nei singoli edifici superiori al
90%) e non soddisfacente per il "Modulo di raccordo" e per la
galleria delle "Botteghe artigiane" (con percentuali di superfici
occupate, rispettivamente, del 48% e del 69%);
h. preso atto che le attività di marketing realizzate da
Autoporto Valle d'Aosta S.p.a., finalizzate a promuovere l'edificio
"Torre della comunicazione", non hanno dato luogo ad una pluralità
di domande di insediamento da parte di imprese appartenenti ai
diversi settori di attività previsti in origine;
i. preso atto della circostanza che Autoporto Valle d'Aosta
S.p.A. ha, per contro, ricevuto la domanda di insediamento da parte
di INVA S.p.A., società in house partecipata dalla Regione e
operante nel settore informatico, che andrebbe ad occupare la
maggior parte della superficie dell'edificio di cui in
a.4);
j. preso atto dell'opportunità, rilevata dalla Giunta
regionale, di insediare, nei rimanenti spazi dell'edificio, fino ad
un massimo del 25% della superficie totale, il Dipartimento
innovazione e tecnologia (DIT) della Regione, quale struttura che
svolge attività sinergiche e complementari a quelle di INVA S.p.A..
In particolare, secondo quanto stabilito dalla l.r. 12 luglio 1996,
n. 16 e s.m.i. in tema di programmazione, organizzazione e gestione
del sistema informativo regionale, il DIT provvede a:
-
promuovere e sostenere lo sviluppo della società
dell'informazione e della conoscenza in ambito regionale ai fini
del progresso sociale e del miglioramento della qualità della vita,
favorendo la piena parità di accesso alle tecnologie
dell'informazione e della comunicazione;
-
favorire il processo di innovazione organizzativa e
tecnologica degli enti pubblici territoriali valdostani in un
contesto organizzato di cooperazione istituzionale;
-
sviluppare, modernizzare e diffondere gli strumenti, le
tecnologie telematiche e i sistemi informativi nell'ambito
dell'Amministrazione pubblica;
k. preso atto che le predette ipotesi di insediamento sono
state sottoposte all'esame della Direzione programmi per lo
sviluppo regionale della Regione, in qualità di Autorità di
gestione del Docup Ob. 2 2000/06, richiamato in c.4), per una
verifica di compatibilità con la normativa comunitaria in materia
di Fondi strutturali
e i documenti di programma (Docup e
Complemento di programmazione) oltre che con i pertinenti atti
amministrativi del Consiglio regionale e della Giunta
regionale;
l. preso atto che, dal predetto esame, che ha comportato
anche una specifica consultazione dei competenti Servizi della
Commissione europea, è emerso che:
l.1 la qualificazione "in house" di una società della Regione
non ha alcuna rilevanza ai fini della valutazione di ammissibilità
dell'insediamento di tale società nell'edificio denominato "Torre
della comunicazione", sempre che tale insediamento avvenga alle
condizioni previste per le altre imprese e che sia compatibile e
coerente con gli obiettivi, i contenuti e i criteri del Docup e del
Complemento di programmazione;
l.2 l'insediamento del Dipartimento innovazione e tecnologia
(DIT) nella parte restante dell'edificio è possibile a condizione
che la Regione assuma interamente a proprio carico la quota parte
dei costi di realizzazione dell'edificio corrispondenti agli spazi
destinati al DIT stesso e alle relative aree comuni;
m. preso atto che l'assunzione a carico della Regione della
quota parte dei costi di realizzazione dell'edificio corrispondenti
agli spazi destinati al DIT e alle relative aree comuni non
comporta alcuna perdita di contributi comunitari e statali
destinati al Docup ob. 2 2000/06, avendo la Regione, già in
origine, attribuito al medesimo e poi impiegato, risorse proprie
finanziarie aggiuntive rispetto a quelle minime necessarie di
cofinanziamento;
n. ritenuto, pertanto, opportuno ampliare, limitatamente al
codice ISTAT (Ateco 1991) riferito a "Attività degli organi
legislativi ed esecutivi, centrali e locali; amministrazione
finanziaria; amministrazioni regionali, provinciali e comunali", le
tipologie di attività insediabili nell'edificio "Torre della
comunicazione", al fine di permettere l'insediamento di strutture
dell'Amministrazione regionale;
o. rilevata la necessità di derogare, per il caso di specie,
dall'applicazione dei criteri di selezione approvati con propria
deliberazione n. 1187/X del 22 febbraio 1995, stante la non
pertinenza dei medesimi, consentendo l'insediamento diretto delle
strutture di cui al precedente punto n);
p. preso atto delle valutazioni effettuate da Autoporto Valle
d'Aosta S.p.A., la quale richiede di prevedere la possibilità di
insediare, in tutti gli edifici dell'area, fino ad un massimo del
20% della superficie utile locabile, oltre che tutte le tipologie
di attività comunque insediabili nell'area, anche le attività che,
pur non essendo previste dalla propria deliberazione n. 1187/X del
22 febbraio 1995 e successive modifiche ed integrazioni, non
producano esternalità negative nei confronti delle altre attività,
fermo restando l'obbligo di iscrizione all'albo regionale degli
artigiani per almeno l'80% delle attività che si insediano nella
galleria denominata "Botteghe artigiane";
q. ritenuto opportuno aderire alla richiesta di cui alla
precedente lettera p), al fine di massimizzare il popolamento
dell'area;
r. preso atto che Autoporto Valle d'Aosta S.p.A., al fine di
ovviare alla scarsa frequentazione di alcune zone dell'area, ha
ipotizzato la realizzazione dei seguenti principali interventi:
realizzazione di un agevole ingresso diretto al primo piano del
lato ovest dell'edificio "Serpentone" da parte di chi proviene dai
parcheggi scoperti (viabilità autostradale e ordinaria) e
indirizzamento dei fruitori del parcheggio coperto verso una delle
due gallerie; rivisitazione della viabilità stradale e dei percorsi
pedonali; creazione di un collegamento diretto tra l'ipermercato e
il primo piano della galleria delle "Botteghe artigiane";
evidenziazione degli ingressi degli edifici e realizzazione di
insegne;
s. tenuto conto dell'opportunità, ravvisata dalla Giunta
regionale, di studiare la fattibilità della costruzione, nell'area
autoportuale, di un edificio per ospitare stabilmente eventi
fieristici, considerata la carenza di tali spazi dedicati a livello
regionale;
t. ritenuto di condividere l'opportunità di studiare la
predetta fattibilità;
u. vista la deliberazione della Giunta regionale n. 3830 del
30 dicembre 2008, concernente l'approvazione del bilancio di
gestione, per il triennio 2009/2011, con attribuzione alle
strutture dirigenziali di quote di bilancio e degli obiettivi
gestionali correlati e di disposizioni applicative;
v. visto il parere favorevole di legittimità rilasciato dal
dirigente della Direzione programmi per lo sviluppo regionale, ai
sensi del combinato disposto degli articoli 13, comma 1, lettera
e), e 59, comma 2, della legge regionale 23 ottobre 1995, n. 45,
sulla presente deliberazione;
Visto il parere della IV Commissione consiliare
permanente;
Delibera
1. di ampliare le tipologie di attività insediabili
nell'edificio "Torre della comunicazione" - indicate nello "Schema
delle tipologie di attività economiche insediabili nell'area
oggetto del piano di ristrutturazione e riconversione", allegato
alla deliberazione consiliare n. 1187/X del 22 febbraio 1995 ed
integrata, da ultimo, con deliberazione consiliare n. 2883/XII
dell'11 luglio 2007 - mediante l'aggiunta del codice ISTAT (Ateco
1991) 75.11.1 "Attività degli organi legislativi ed esecutivi,
centrali e locali; amministrazione finanziaria; amministrazioni
regionali, provinciali e comunali", stabilendo che le attività
riferibili a tale nuovo codice non occupino più del 25% della
superficie dell'edificio "Torre della comunicazione";
2. di derogare dall'applicazione dei criteri di selezione
approvati con propria deliberazione n. 1187/X del 22 febbraio 1995,
per il caso dell'insediamento di strutture dell'Amministrazione
regionale nell'edificio "Torre della comunicazione";
3. di consentire l'insediamento, in tutti gli edifici
dell'area, fino ad un massimo del 20% della superficie utile
locabile, oltre che di tutte le tipologie di attività comunque
insediabili nell'area, anche delle attività che, pur non essendo
previste dalla deliberazione del Consiglio regionale n. 1187/X del
22 febbraio 1995 e successive modifiche ed integrazioni, non
producano esternalità negative nei confronti delle altre attività,
fermo restando l'obbligo di iscrizione all'albo regionale degli
artigiani per almeno l'80% delle attività che si insediano nella
galleria denominata "Botteghe artigiane";
4. di demandare alla Giunta regionale l'elaborazione di uno
studio di fattibilità per la costruzione, nell'area autoportuale,
di un edificio destinato ad ospitare stabilmente eventi
fieristici.
Presidente
- Sul provvedimento è stato espresso il parere
favorevole a maggioranza della IV Commissione.
La parola al Presidente della Regione, Rollandin.
Rollandin (UV)
- Grazie, Presidente. Credo che questo
atto, che è stato già ampiamente discusso nella Commissione
competente, che ringrazio per aver voluto comprendere le ragioni di
questa scelta, che vanno nella direzione di un utilizzo ottimale di
tale area così importante, lo ricordiamo: anche realizzata con i
fondi comunitari tanto per stare nel tema, quindi con un impegno
sicuramente interessante... questa delibera va nell'ottica di
prevedere una possibilità di meglio utilizzare tutte le strutture,
tenendo conto di un allargamento delle possibilità che ad oggi
erano vincolate ad una delibera che era stata a suo tempo adottata
per quanto riguarda le tipologie di attività prevedibili in quella
zona. Questo, oltre ad immaginare l'utilizzo che, come è stato
detto, si riferisce alla Torre di comunicazione, che a tale punto
trova una sua collocazione logica per quanto riguarda i cablaggi,
le finiture in relazione alla puntuale definizione degli spazi
interni, anche in funzione dell'obbligo di garantire la piena
operatività entro due anni dalla rendicontazione. In questo caso il
posizionamento all'interno della Torre delle comunicazioni si
riferisce alla possibilità di ricevere la domanda di insediamento
da parte di INVA, società
in house
partecipata dalla Regione
e operante nel settore informatico, che andrebbe ad occupare la
maggior parte della superficie dell'edificio. Per la rimanente
parte, proprio in connessione diretta con l'attività dell'INVA, si
è immaginato e quindi si è trovato l'accordo fra le parti per avere
sempre nello stesso settore il Dipartimento innovazione e
tecnologia della Regione, quale struttura che svolge chiaramente
attività sinergiche con l'attività di INVA: questo è sicuramente un
utilizzo ottimale della Torre delle comunicazioni.
Per quanto riguarda invece le possibili utilizzazioni delle
altre parti con un aumento della possibilità di utilizzo del 20
percento rispetto a quello esistente, credo che dia una risposta
positiva all'utilizzo di questa zona, tenendo conto che sempre
nella stessa verrà creato il polo fieristico che già oggi, nei
momenti in cui si è appena terminata l'esperienza di Rigenergia, ha
dato un po' l'idea di come potrebbe essere validamente utilizzata
al meglio questa zona, con una rivitalizzazione dell'insieme delle
attività... già oggi si cerca di trovare delle soluzioni efficaci
per quanto riguarda le attività economiche e di contorno della zona
stessa.
Presidente
- Dichiaro aperta la discussione generale.
La parola al Consigliere Lattanzi.
Lattanzi (PdL)
- Grazie, Presidente. Finalmente qualcosa
si muove, Presidente Rollandin! Quell'area è da anni che aspettava
un impulso e questo noi lo consideriamo un primo impulso importante
per ridarle perlomeno una dignità rispetto agli ingenti
investimenti che sono stati fatti negli anni passati. Lei ha fatto
cenno, Presidente, all'ultima fiera, che tra l'altro ho avuto modo
di frequentare, credo anche con successo... una fiera che si è
svolta con successo qualche giorno fa, Rigenergia, che ha dato
anche un'indicazione su come potrebbe essere recuperata al polo
fieristico quella zona. Per anni abbiamo chiesto alle Giunte
precedenti che vi fossero delle decisioni che andassero proprio
verso la riqualificazione di quell'area, dove erano stati spesi
centinaia di milioni di euro di fondi pubblici, ma da dove non si
vedeva veramente uscire alcuna decisione. Al di là di questo
passaggio, che consideriamo più o meno valutabile sotto l'aspetto
politico, perché spostare l'INVA da un palazzo ad un altro ha poco
significato sotto l'aspetto della scelta politica, quello che
intendiamo invece vedere di positivo in questa scelta è, ripeto, un
primo passo affinché in quell'area si sviluppi un progetto di
riqualificazione dell'area, che veda nella stessa lo svilupparsi di
attività economiche che possano dare un senso agli investimenti già
fatti. Si potrebbe quindi anche - lo dico con grande serenità,
Presidente - vedere delle "ombre" in questa operazione, perché si
potrebbe andare a disquisire perché l'INVA si sposta da un palazzo,
si mette in un altro, credo che si potrebbero anche esprimere delle
critiche. Noi vogliamo vedere in questa decisione invece quello che
potrebbe essere "il bicchiere mezzo pieno": l'inizio di un processo
di riqualificazione economica di quell'area che ne ha molto
bisogno.
Vicino a quell'area, a poche centinaia di metri, c'è la
"questione Carrefour", che sappiamo è stata all'attenzione di quasi
tutti i Presidenti delle Giunte precedenti per le scelte che erano
state fatte in tempi non sospetti di rilancio economico di
quell'area - il Carrefour, Les Corbeilles - e sappiamo quanto le
mancate decisioni di quell'area abbiano penalizzato quei pochi,
quegli eroi di operatori economici e commerciali che avevano
sposato, condiviso l'idea di andare ad investire in quell'area.
Credo che questa possa essere un'iniziativa che rimette al centro
dell'attenzione delle scelte economiche, ripeto: quell'area sulla
quale sono stati spesi centinaia di milioni di euro e dalla quale
non si vedeva venir fuori assolutamente nulla. Lo consideriamo un
piccolo passo, ma importante se dietro a questo passo ci sarà un
progetto serio di riqualificazione per il rilancio di quella zona
con un centro fieristico, un centro congressuale: quella potrebbe
essere a nostro avviso la
location
ideale per rilanciare
quella situazione.
Potremmo cogliere l'occasione per fare una riflessione
sull'altra questione che rimane aperta e della quale vorremmo avere
prima o poi delle risposte anche qui precise: sull'area della
Pépinière e di tutta l'area che è stata anche lì riqualificata con
centinaia di milioni di euro e dalla quale anche lì si attendono
decisioni importanti. Auspichiamo nelle prossime settimane,
sappiamo che sono in atto dei progetti di valutazione, di poter
venire a conoscenza di progetti concreti, che diano anche a
quell'area la possibilità di essere vissuta dalle attività
economiche, artigiane e commerciali, perché di questo ha bisogno
anche la città di Aosta, che ha necessità urgente di potersi
riqualificare, riconvertire anche utilizzando queste aree
limitrofe, ma molto vicine, per connessioni anche aeroportuali,
autostradali, di connessione del trasporti di merci e di persone,
questo noi lo consideriamo assolutamente strategico e vitale.
Un piccolo primo passo, che ci vede favorevoli a condizione che
ne seguano altri, proprio per andare nella direzione di
riqualificare economicamente quell'area.
Presidente
- Se non vi sono altri interventi, dichiaro
chiusa la discussione generale.
La parola al Consigliere Donzel, per dichiarazione di voto.
Donzel (PD)
- Mi scuso con i colleghi, non volevo rubare
spazio ad interventi della maggioranza.
Per quanto riguarda questo provvedimento, è anzitutto importante
segnalare che finalmente si mette in luce la criticità di un'area.
Sicuramente ci sono delle sofferenze, soprattutto per quelli che
gestiscono attività commerciali nell'area, che vedono una certa
difficoltà a veder decollare queste attività, quindi che si voglia
investire in quell'area è estremamente importante. Mi riservo, a
nome del gruppo, una preoccupazione, che riguarda quella
dell'elaborazione degli studi di fattibilità: sappiamo che sono dei
percorsi obbligati, ma sappiamo anche dove sono andati a finire una
serie non indifferente di questi studi di fattibilità. Bisognerebbe
avere un progetto determinato e perseguirlo fino in fondo,
soprattutto con strutture che non siano rigide, ma flessibili e
quindi permettano di variare il più possibile la tipologia delle
attività che vengono recepite nell'area.
Altra cosa: direi che, siccome ci sono stati dei pionieri
dell'area, andrebbe con attenzione valutato che l'insediamento di
nuove attività non sia concorrenziale con quelle esistenti...
Rollandin
(fuori microfono) - ... c'è...
Donzel (PD)
- ... questo c'è... questo lo ribadisco come
un fatto positivo, perché, visto che ci sono stati i pionieri,
almeno che da quel punto di vista abbiano un minimo...
Una considerazione che aggiungo è che su quel tipo di area
andrebbe di nuovo avviato uno studio da parte dell'Amministrazione
regionale relativamente alla possibilità di realizzare - e qui dico
una parola che in Valle d'Aosta ha sempre un effetto pericoloso, ma
la dico sottovoce - una piccola zona franca. Questo è possibile
rispetto a determinate aree produttive di piccola entità, secondo
me vale la pena prendere in considerazione, siccome sappiamo che è
estremamente difficile, anche se c'è nello Statuto della Valle
d'Aosta e quindi va rispettato... l'idea della grande zona franca,
non voglio aprire qui un dibattito di quel tipo, però è vero che
esistono delle possibilità di realizzare piccoli luoghi di questo
tipo e quella potrebbe essere un'area con delle caratteristiche di
un certo tipo, perché esistono vari tipi di attività che potrebbero
beneficiare di tali condizioni. Oltre al fatidico studio di
fattibilità relativo a queste costruzioni, che speriamo non siano
solo sogni che mai vengono realizzati, andrebbe quindi vista questa
possibilità che invece sarebbe davvero un motore forte per quel
tipo di area, per il collegamento autostradale e quant'altro,
sarebbe davvero un punto da valutare con attenzione.
Presidente
- La parola al Vicepresidente Chatrian.
Chatrian (VdAV-R)
- Qualche considerazione di tipo
politico. Il Presidente ha ripercorso le fasi che sono state
affrontate in Commissione, con i due delegati, Presidente e
Amministratore dell'Autoporto: considerazioni fatte la settimana
scorsa, considerazioni fatte sullo stato dell'arte. È indubbiamente
un
dossier
che non parte né dalla nomina del 2008, né dal
2003, né dal 1998, ma ben prima, quindi ha un percorso ben chiaro e
ben delineato, un percorso che forse aveva ambizioni importanti e
forse erano anche tempi diversi. Ho letto un po' il dibattito
politico avvenuto in Consiglio in questi ultimi dieci anni: è stato
un dibattito sovente non ideologico, quindi reale, concreto e,
quando non è ideologico, la cosa diventa interessante, perché uno
"mette nero su bianco" le problematiche e i punti di forza, ma
anche i punti di debolezza: quindi escono fuori aggettivi
importanti, frasi importanti e soprattutto progetti fallimentari o
non fallimentari e alla fine si deve fare il punto della
situazione, lo stato dell'arte da una parte o, come oggi, dare una
nuova apertura, delle nuove possibilità.
In Commissione abbiamo cercato di approfondire questo tema
delicato, sapendo che il tutto è suddiviso fra "il Serpentone", la
parte direzionale, il modulo di raccordo, le botteghe artigiane,
quindi i punti n. 3 e n. 4 del documento vertono soprattutto su
problematiche in itinere per consentire l'insediamento: il punto n.
3, cioè il creare le condizioni per poter - me lo passi, Presidente
- "riempire", perché ci sono delle difficoltà, problematiche quindi
che impongono di modificare gli indicatori e i criteri di
selezione; poi il quarto che, al momento è solo un'elaborazione
degli studi di fattibilità, che potrebbe essere interessante per
quanto riguarda gli eventi fieristici, ulteriormente a quello che è
già stato fatto.
Vorrei fare con tutti voi un passo indietro e fermarmi sui punti
n. 1 e n. 2, legati alla "Torre" chiamata "delle comunicazioni", ma
"chiamata" perché probabilmente i presupposti erano quelli, gli
obiettivi forse erano... non dico più aulici, ma forse si pensava
di poter creare altre condizioni al mercato valdostano e proprio su
quello ho letto attentamente il dibattito politico avvenuto in
Consiglio regionale, dove si parlava già due anni e mezzo fa "di
scelta ripiegata su...". Il dubbio del nostro gruppo...
approfondendo le scelte e anche le risposte avute lo scorso anno a
fine 2008, sul fatto che comunque è una scelta politica. Ci
mancherebbe! Dicevo scelta politica di creare le condizioni
affinché INVA si insediasse all'interno del palazzo delle
comunicazioni e non solo INVA, il Dipartimento sistema
informativo... quindi le due strutture pubbliche che andranno a
completare totalmente questi 6-7.000 metri quadri. Il documento
presentato indubbiamente è "presente" per quanto riguarda la
compatibilità, la verifica di compatibilità, ci sono diverse
condizioni, condizioni più tecniche che politiche, che sono: chi
farà che cosa, quindi l'Autoporto si occuperà di una parte, la
pubblica Amministrazione si occuperà dall'altra. Mi fermo invece
sul senso più politico, che non ha dato i frutti che si sperava,
che immagino la politica auspicava: perché nel 2006-2007, da come
ho tracciato il percorso, l'Autoporto, (su mandato della politica)
... anzi la Giunta regionale ha dato mandato all'Autoporto di fare
marketing
, di fare attività in modo da riempire questa Torre
delle comunicazioni non con il sistema pubblico. Ebbene, questo non
ha funzionato, non siamo stati attrattivi, il substrato e il
terreno probabilmente non è fertile, oppure chi ha pianificato o
chi ha creato queste condizioni non ha portato il risultato atteso.
Il tutto ci delude dal punto di vista politico perché, come ha
detto giustamente il collega Lattanzi - e sono totalmente d'accordo
-, si sposteranno 300 persone: 220 dell'INVA e 70-80 del
Dipartimento sistema informativo, si riempirà questo importante
immobile ma dal punto di vista pubblico. Questo è lo stato
dell'arte di oggi: sto parlando della Torre delle comunicazioni: è
un fallimento, perché in questi 15 anni, probabilmente gli auspici
da un lato e gli obiettivi dall'altro non sono stati raggiunti;
quindi si è ripiegato, come è stato detto, a creare le condizioni
affinché INVA e il DSI riempiano il tutto. Ci trova quindi, dal
punto di vista politico, non d'accordo: probabilmente il
marketing
non è stato fatto secondo canoni... non sono del
mestiere, ma il risultato di tipo politico è che abbiamo dovuto
spostare una partecipata e un dipartimento pubblico per poter
riempire questo immobile così importante. Voteremo quindi contro
soprattutto in relazione a questa mancanza di obiettivo politico,
mancanza totale, perché comunque abbiamo dovuto spostare una
società partecipata e un dipartimento totale, mi ripeto, per poter
riempire questa metratura così importante, "a condizione anche di
non perdere alcun contributo" (così è stato scritto); peccato,
perché le condizioni probabilmente hanno dato un risultato diverso
da quello atteso diversi e diversi anni fa. Grazie.
Presidente
- La parola al Presidente della Regione,
Rollandin.
Rollandin (UV)
- Grazie, Presidente. Per dichiarazione di
voto, visto che c'è stato un inserimento nell'ambito delle
dichiarazioni di voto un po' anomalo, perché c'è stata la
discussione successiva... perché, se così era, chiaramente a
conclusione del dibattito ci poteva essere un riferimento più
puntuale... quindi molto sinteticamente vorrei però anche dare due
risposte a quello che è stato detto nel merito.
Le osservazioni che sono state proposte per alcuni aspetti sono
sicuramente condivisibili: il fatto che nell'area vi sia uno sforzo
da fare per utilizzare al meglio gli spazi disponibili da un punto
di vista commerciale e a questo proposito senza giustamente che vi
sia interferenza o, peggio ancora, concorrenza dei nuovi insediati
con quelli esistenti, vorrei solo dire che al punto n. 3 si
precisa:
"non producano esternalità negative nei confronti delle
altre attività esistenti"
, questo è specificato, perché mi
sembra corretto che si vada in tale direzione.
Una brevissima nota sul discorso della zona franca solo per
specificare che il tema è all'attenzione di tutte le forze
politiche e della maggioranza, che però ad oggi non si risolve con
la delimitazione di una zona che può fare da punto franco, perché
il discorso delle zone franche sotto il profilo del dibattito che
avviene a livello di Unione europea è molto più complesso. Si è
accettato il discorso delle deroghe delle zone franche urbane, con
un concetto tutto da definire e con dei risultati che sono ancora
da affrontare, ma la zona franca, il punto franco, quello che è, è
ancora una situazione che purtroppo ha una normativa difficile,
tant'è che le possibili applicazioni di questo punto franco non
trovano spazio e quindi di fatto non esistono le possibilità
operative per... Sicuramente questo non vuol dire che si abbassi la
guardia sulla possibilità di avere una zona che possa avere i
benefici, anche se tutta la normativa è talmente cambiata a livello
comunitario, per cui obiettivamente, tenendo conto di quello che
succede anche in Svizzera, si può capire qual è la tendenza
generalizzata su questi temi.
Quello che mi sorprende un po' è l'immaginare che l'inserimento
nel ragionamento fatto dal Vicepresidente Chatrian della Torre di
comunicazione, che siccome è utilizzata dalla struttura
pubblica.... che ha in questo caso utilizzato al meglio e al
servizio di una sinergia tra l'INVA e il DIT... quindi utilizzando
una struttura che come Torre di comunicazione era già stata
costruita con un certo impatto, teniamo conto di come è costruita
tale torre e dei vincoli anche architettonici che questo comporta
sotto il profilo anche dell'utilizzo degli spazi... riteniamo
invece che questa sia una finalizzazione che lascia libero lo
spazio che attualmente è di INVA, che sicuramente non è
sottoutilizzato, né rimarrà inutilizzato, ma le strutture pubbliche
da qualche parte devono pur andare! Il fatto che vi sia una
sinergia in una zona con un utilizzo, che fra l'altro va nella
direzione... attenzione, INVA è una partecipata, una
in
house
, ma svolge tutta una serie di compiti come svolgono altre
società che possono benissimo insediarsi in zone... così come sono
nell'area Borgnalle, si sono insediate nella zona dell'autoporto.
Non capisco quindi questo tipo di indirizzo: "fallimento", non c'è
nessun fallimento! È un utilizzo ottimale di una zona, che può
creare le premesse per dare una risposta ad una serie di problemi
che ha anche quella zona, che può quindi essere strategica per lo
sviluppo della stessa. Per tutte queste ragioni quindi credo che in
particolare nel punto n. 4 della delibera ci siamo limitati ad
accennare, per dire qual è la direzione... il fatto di demandare
l'elaborazione di un nuovo studio di fattibilità, perché purtroppo,
non tanto... è vero, tutte le preoccupazioni sugli studi di
fattibilità, ma il riferimento qui è legato al fatto che ci sono
ancora delle proprietà all'interno di quest'area che non sono tutte
dell'Autoporto e che limitano la possibilità di creare le premesse
per avere uno spazio sufficientemente ampio per la zona fieristica:
ecco perché, altrimenti si davano già delle indicazioni chiare del
riferimento specifico progettuale; questo ci ha portato a fare tale
ultimo punto, dando le indicazioni che però vanno nell'ottica
auspicata dagli stessi colleghi.
Per tutte queste ragioni voteremo a favore del
provvedimento.
Presidente
- Pongo in votazione il provvedimento:
Consiglieri presenti e votanti: 30
Favorevoli: 25
Contrari: 5
Il Consiglio approva.
