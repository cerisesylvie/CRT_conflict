Classificazione
INDUSTRIA
LAVORO



Oggetto del Consiglio n. 1465 del 17 novembre 2010 - Resoconto
OGGETTO N. 1465/XIII - Interrogazione a risposta immediata:
"Tutela dei posti di lavoro nello stabilimento Engineering di
Pont-Saint-Martin".
Interrogazione a risposta immediata
Preso atto della vertenza e della mobilitazione dei
lavoratori per la salvaguardia dei posti di lavoro nel Gruppo
Engineering che ha un importante insediamento a
Pont-Saint-Martin;
i sottoscritti Consiglieri regionali
Interrogano
il Governo regionale per sapere se sia vero che tutti i
dipendenti in mobilità, compresi quelli dello stabilimento di
Pont-Saint-Martin, saranno licenziati e che non vi sia
disponibilità da parte della direzione del Gruppo Engineering ad
utilizzare alcun ammortizzatore sociale.
F.to: Donzel - Rigo
Président
- La parole au Conseiller Donzel.
Donzel (PD)
- Egregio Presidente, cari colleghi, so bene
che crea un certo fastidio che con caparbietà si cerchi di
difendere in tutti i modi i posti di lavoro, perché non è una cosa
che crea
audience
in questo momento, dove è davvero
difficile affrontare la questione del lavoro.
Ci siamo permessi di ripresentare all'attenzione del Consiglio
regionale, anche se in forma rapida, questa interrogazione per la
particolare natura che assume questo caso. Giusto poc'anzi il
Presidente ci ha così ben rappresentato come in situazioni di
estrema difficoltà sia importante la solidarietà e questo ci
rallegra, perché rappresenta la nostra idea di federalismo l'aiuto
reciproco fra Regioni. Allo stesso modo pensiamo che questa cosa
debba avvenire nella società, quindi ci debba essere nella nostra
visione un diverso rapporto fra lavoro e impresa, in un momento
così difficile in cui noi, come amministrazioni pubbliche - perché
il gruppo Engineering interessa non solo la Valle d'Aosta, ma anche
altre realtà -, siamo intervenuti a sostegno delle imprese, abbiamo
dato un segnale con i contributi delle tasse di tutti i cittadini a
sostegno delle imprese, perché crediamo che l'impresa sia un valore
aggiunto per la società tutta.
Quello che chiediamo è che ci sia dall'altra parte una mano tesa
nel momento in cui è il lavoro ad essere in difficoltà. A noi
risulta che questa impresa abbia le possibilità economiche per
mantenere questi posti di lavoro; a noi risulta che questa impresa
continui a dare consulenze esterne su attività che potrebbero
essere affidate ai lavoratori messi in mobilità; a noi risulta che
esistono ancora degli ammortizzatori sociali che potrebbero essere
utilizzati. Perché c'è questa caparbietà nel non tendere la mano in
un momento in cui c'è estremo bisogno non riusciamo a capirlo, e
vogliamo avere conferma di questa caparbietà da parte del Governo
regionale e immaginare davvero che si possa ancora fare
qualcosa.
Président
- La parole à l'Assesseur aux activités
productives, Pastoret.
Pastoret (UV)
- Grazie. Registro la richiesta di
informazioni, non ripeto le cose che ho già avuto occasione di dire
in passato sulla questione, anche riguardo ai margini di manovra da
parte degli enti pubblici, che sono assai ridotte, così come ho
avuto modo di rappresentare recentemente in Consiglio. Ovviamente,
però, continuiamo a seguire con tutta l'attenzione del caso la
vicenda, rimaniamo costantemente informati della sua evoluzione;
pertanto non proviamo certamente alcun fastidio riguardo
all'iniziativa presentata, ci mancherebbe!
Mi chiede se sia possibile da parte dell'azienda utilizzare
ammortizzatori sociali per i lavoratori in mobilità: la situazione
attuale prevede per i 64 lavoratori che restano in mobilità, a
fronte dei 112 complessivi - perché 48 hanno aderito alla mobilità
volontaria -, di essere coperti dalla cassa integrazione fino alla
scadenza del 18 gennaio 2011 (informazione da fonte sindacale). Per
quanto riguarda il futuro, vi è in corso una negoziazione che non
si è ancora conclusa: venerdì 12 vi è stato a Roma un ulteriore
incontro fra le parti, che si rivedranno poiché la trattativa è
tuttora aperta.
Dalle informazioni che abbiamo assunto, l'azienda non si
pronuncia ora sull'ipotesi di un'eventuale richiesta di ulteriori
ammortizzatori sociali, poiché non ha ricevuto richieste in tal
senso da parte delle organizzazioni sindacali (informazione di
fonte aziendale, peraltro confermata da fonte sindacale). Le
organizzazioni sindacali non hanno avanzato tale richiesta proprio
per il fatto che la trattativa è ancora in essere e che l'obiettivo
del sindacato è quello di poter giungere ad una soluzione più
organica e meno penalizzante. Infatti la richiesta di esaminare
l'introduzione di ulteriori ammortizzatori sociali sarebbe
probabilmente assai accolta dall'azienda, ma ciò sancirebbe di
fatto la chiusura della questione e l'irreversibilità delle
procedure di mobilità o perlomeno comprometterebbe di molto la
trattativa che si sta ancora conducendo, ciò che i lavoratori e il
sindacato non desiderano in questo momento. Ho avuto conferma che
le organizzazioni sindacali non intendono chiudere così la partita,
perlomeno in questa fase, poiché ritengono di poter disporre ancora
di margini a loro avviso sufficienti per poter continuare la
trattativa, prefissandosi obiettivi più ambiziosi, quali
l'ottenimento del blocco delle procedure di mobilità che,
ovviamente, rimane per loro la prima priorità. Questa è la ragione
per cui in questa fase è prematuro andare ad affrontare la
questione dei termini che lei ha posto, perché c'è questo gioco di
scacchi che si sta facendo fra la proprietà e le organizzazioni
sindacali.
Si dà atto che dalle ore 9,16 assume la presidenza il
Vicepresidente André Lanièce.
Presidente
- La parola al Consigliere Donzel.
Donzel (PD)
- Ringrazio l'Assessore per queste
precisazioni che sono estremamente utili a capire lo scenario che
abbiamo davanti. Resta il fatto che un'azione sinergica anche a
livello politico, che è quello che si lamenta anche a livello
nazionale, cioè un intervento puntuale da parte del Ministero del
lavoro, in queste situazioni sarebbe determinante nel sostenere le
ragioni del lavoro in questa fase estremamente delicata, proprio
per la natura che ha questo confronto. Credo che la politica debba
essere arbitro fra due cittadini che sono in contesa fra di loro,
ma non può essere cieca di fronte al fatto che quest'azienda ha
tutte le condizioni per riassumere questi lavoratori.
