Classificazione
AMBIENTE
Inquinamento
FINANZA REGIONALE E LOCALE
Partecipazioni azionarie regionali
TRASPORTI E VIABILITÀ
Trasporti



Oggetto del Consiglio n. 1791 del 2 febbraio 2016 - Resoconto
OGGETTO N. 1791/XIV - Approvazione di risoluzione: "Impegno
della Giunta a dare indicazioni alle società partecipate e
controllate finalizzate all'acquisto di autovetture che prevedano
limitate emissioni di CO2".
Viérin M. (Presidente) -
Punto n. 37.01 dell'ordine del
giorno. La parola al collega Cognetta.
Cognetta (M5S) -
Grazie Presidente.
Rispetto alla discussione di questa mattina, nella quale si
evidenziava il fatto che probabilmente ci vuole un maggiore sforzo
e un maggiore impegno da parte delle nostre società partecipate e
controllate ad aiutarci nella politica di abbattere le emissioni e
di sfruttare meglio l'energia che produciamo, abbiamo presentato
questa risoluzione che sostanzialmente ci indirizza affinché il
Consiglio regionale dia un'idea alle varie partecipate e
controllate di fare successivi acquisti di sostituzione di
automobili tenendo conto dei parametri di emissione di CO2, che noi
abbiamo proposto compreso tra un valore che è zero per le auto
elettriche a 90, che comprende sostanzialmente tutte le auto
idriche o
plug-in
che ci sono attualmente in commercio. È
una questione direi di buon senso, non prevede nulla se non dare
delle indicazioni per andare in quella direzione e aumentare così
di molto la possibilità di acquistare delle auto che ci permettono
di abbattere le emissioni inquinanti e tutto ciò che
conosciamo.
Chiaramente se i valori non vi piacciono, da 90 passiamo a 100,
non credo che cambi la vita, però il punto sostanziale è che
vorremmo evitare che succedesse, l'esempio che abbiamo portato
stamattina è un esempio emblematico, ma ne potevano essere presi
anche altri, ma potremmo dare un indirizzo generale di maggiore
sensibilità verde ai gestori e a coloro che sovrintendono le
società partecipate e controllate.
Presidente -
La parola al Consigliere Bertschy.
Bertschy (UVP) -
Grazie.
Noi sosterremo questa risoluzione. Abbiamo evitato di
presentarne un'altra con la richiesta di venire a presentare il
primo piano che è stato deliberato a fine anno sulla mobilità
elettrica. Sollecitiamo comunque il Governo a fare, se possibile,
un passaggio in commissione per venire a presentare il piano che è
stato autorizzato a fine anno e invitiamo a portare avanti il
progetto strategico. I colleghi Cinque Stelle danno continuità alla
nostra proposta politica dello scorso anno con questa risoluzione,
che evidentemente credo anche loro non ritengano in via esclusiva
su tutti gli acquisti e per tutti i prodotti, perché bisogna anche
dare il tempo al mercato valdostano di prepararsi ad un certo tipo
di impronta per evitare anche che venga tagliato fuori. È per
questo che è importante il progetto strategico, perché sempre di
più si riesca a fare a 360 gradi un ragionamento che prepari anche
la nostra economia a sostenere un lavoro che va nella direzione di
migliorare l'ambiente, di qualificare la nostra immagine e di
ridurre i consumi, anche economici, a carico delle società
partecipate come delle famiglie.
Presidente -
Grazie. La parola al collega Ferrero.
Ferrero (M5S) -
Grazie Presidente.
Io voglio fare un rafforzamento rispetto a quello che ha detto
il collega Cognetta, perché, secondo noi, è anche una questione di
risparmio e una questione di coscienza, in tre minuti di orologio
approfitto dell'occasione per leggervi una lettera aperta che
invierò anche al Direttore generale della CVA: "Ho ritenuto di
inviarle queste poche righe per confrontarmi con lei, Direttore
generale della CVA S.p.A., in merito ai gravi problemi che sta
attraversando la Valle d'Aosta in quest'ultimo anno di profonda
crisi economica e sociale, nel quale abbiamo assistito a riduzioni
o soppressioni di molti servizi finora garantiti ai valdostani.
Sono tempi veramente duri e a tutti i componenti della comunità
valdostana è richiesto uno sforzo per contribuire a dare una mano a
chi è più colpito dalla disoccupazione e dai tagli delle risorse
che hanno interessato tutti i settori dell'economia.
Sono consapevole che le rinunce che le propongo non sono di poco
conto. Non poter più accarezzare i morbidi sedili in pelle
dell'auto aziendale Mercedes V250 D - quella indicata dal mio
collega Cognetta sulla base della documentazione -, ammirare gli
inserti in radica di noce degli interni dell'autovettura, essere
confortato dagli pneumatici ribassati montati su eleganti cerchi in
lega dotati di sistema antiforatura, non poter esprimere una guida
sportiva garantita dai 180 cavalli di potenza del brillante motore;
o poi arrivare fino addirittura alla rinuncia alla prestigiosa
prima classe per i voli intercontinentali che il mio collega aveva
sottolineato per le trasferte in Cina, fare a meno delle lussuose
cabine, dello chef di bordo e del profumo per il cuscino agli oli
essenziali e dei servizi di accoglienza di lusso negli
aeroporti.
Mi fermo qui, ben sapendo che affrontare anche l'ulteriore
rinuncia alle accoglienti camere e ai servizi di eccellenza
prestati durante i soggiorni negli alberghi a cinque stelle sarebbe
un eccessivo, inutile accanimento, ma io sono fiducioso che lei,
Direttore, sia un uomo forte e che è proprio quando vengono a
mancare quelle certezze fondamentali che un dirigente responsabile
e coraggioso può mostrarsi per quello che è veramente. Le chiedo
quindi, a nome di tutti quei valdostani sfortunati che con il costo
del noleggio mensile del suo veicolo aziendale potrebbero far
vivere dignitosamente la loro famiglia, di riflettere e di
rinunciare a questo e a tutti gli altri privilegi che le sono stati
concessi, non nascondendosi dietro alle clausole contrattuali
garantite da certi politici ciechi e spreconi che le consentono di
usufruirne sulle spalle dei valdostani. Sarebbe un modo elegante,
mi creda, per riscattare l'immagine opaca di una Dirigenza delle
società partecipate valdostane che appare sempre più agli occhi dei
cittadini come se avesse a cuore esclusivamente i propri interessi
e il mantenimento dei suoi privilegi, completamente insensibile ai
dati negativi della gestione delle aziende che dirige e della
situazione di sofferenza della regione in cui opera. Le auguro un
buon lavoro su di un'auto elettrica".
Presidente -
La parola al Consigliere Chatrian.
Chatrian (ALPE) -
Grazie Presidente.
Per annunciare il voto favorevole del nostro gruppo su questa
risoluzione, che va ad impegnare comunque il Governo a dare delle
indicazioni precise indubbiamente su un settore importante, ma
limitato. Riteniamo comunque importante che ci sia una visione
generale legata al domani prossimo e al domani anche più a lungo
termine: questo vuol dire che, da una parte, è positivo se ci sarà
l'indicazione a tutte le società partecipate e controllate per i
nuovi acquisti; dall'altra, anche con la giusta sobrietà, e non
solo le società partecipate e controllate, chi si occupa di
pubblico deve assolutamente dare gambe e dare corso... Il nostro
voto quindi sarà favorevole, cercando però di andare oltre a questa
risoluzione, è ancora più importante la visione più generale e che
ci sia un equilibrio tra costi e benefici, ecocompatibilità e anche
rinnovamento e innovazione abbinate insieme, penso che il binomio
possa fare la differenza anche dal punto di vista turistico.
Grazie.
Presidente -
Grazie collega Chatrian. Sempre in
discussione generale, la parola al Presidente della Regione.
Rollandin (UV) -
Grazie.
Credo che di questo tema abbiamo già parlato con una discussione
molto franca e molto costruttiva, nel senso che si è cercato di
capire se e come si può gradualmente riuscire a superare una fase
che credo vada nella direzione da tutti auspicata, cioè verso
l'utilizzo di mezzi meno inquinanti. Detto questo, mi sembra che
l'illustrazione di Cognetta sia in qualche modo orientata a capire
quali siano le indicazioni che vanno ad incidere sulla politica
circa le partecipate. Noi nell'insieme quindi accogliamo
quest'invito. Vorremmo solo sottolineare, rispetto al testo,
laddove si dice: "affinché gli acquisti...", che ci sono anche le
auto prese in
leasing
, anzi molto probabilmente per la
maggioranza si tratterà di leasing. Noi quindi diremmo di
modificare così: "a dare indicazioni alle società partecipate e
controllate affinché utilizzino preferibilmente autovetture
elettriche o ibride". Ho inserito "preferibilmente" nel senso che
l'indirizzo è quello, però siccome non è che dalla sera alla
mattina si possa fare, credo sia giusto che ci sia eventualmente
anche un controllo che poi gradualmente questo avvenga; però conta
che l'indirizzo vada in questa direzione, che sia poi acquisto o
leasing
si va in questa direzione. Credo di accogliere, con
questo, il senso positivo di una progressiva attuazione di un
programma che vede tutti coinvolti, cominciando dagli esempi più
virtuosi, come quello della SITRASB, che è partita per prima a
farlo, noi ne diamo conto, l'ha detto l'Assessore, ce ne sono altre
che possono seguire. Però ci sono anche delle grandi società con
dei contratti in essere, quindi bisogna attivare dei meccanismi che
siano compatibili con una logica di aziende che hanno alcuni
problemi. Quindi credo che noi voteremo questa risoluzione con
queste modifiche.
Presidente -
La parola al Consigliere Cognetta.
Cognetta (M5S) -
Grazie Presidente.
Siamo favorevoli alla variazione proposta dal Governo.
Ovviamente io ho messo "acquisti" ma intendevo chiaramente anche il
leasing
, i noleggi a lungo termine, tutte quelle che sono le
varie possibilità di utilizzo di acquisizione di auto. Ho messo il
valore CO2 perché non volevo limitarmi solo alle elettriche e alle
ibride, però non cambia nulla. Ci sono anche delle auto a benzina
che in teoria potrebbero restare lì dentro, ma devono essere molto
piccole, però per noi l'importante è il risultato e il risultato è
altrettanto valido, anzi forse è ancora più valido quello che
proponete voi, quindi lo accogliamo favorevolmente.
Presidente -
Grazie collega. Cambia quindi "l'impegna"
che diventa: "a dare indicazioni alle società partecipate e
controllate affinché utilizzino preferibilmente autovetture
elettriche o ibride". Con quest'emendamento "all'impegna" possiamo
mettere in votazione la risoluzione. La votazione è aperta. La
votazione è chiusa.
Presenti: 34
Votanti: 34
Favorevoli: 34
Il Consiglio approva all'unanimità.
