Classificazione
TRASPORTI E VIABILITÀ
Trasporti



Oggetto del Consiglio n. 74 del 26 luglio 2013 - Resoconto
OGGETTO N. 74/XIV - Approvazione di mozione: "Impegno per la
risoluzione dei problemi del trasporto ferroviario in Valle
d'Aosta".
Presidente -
Ha chiesto la parola il collega Viérin
Laurent per mozione d'ordine.
Viérin L. (UVP)
- Oui, merci Madame la Présidente.
Nous nous étions quittés hier sur les variations de bilan, sur
l'engagement de deux informations sur deux délibérations...si c'est
possible le long de la matinée, quand l'Assesseur Baccega arrivera,
de pouvoir discuter ces deux questions... Merci.
Président
- Je crois qu'il n'y aura pas des difficultés
sur ça quand arrivera l'Assesseur... Il y a quelqu'un pour
l'illustration? La parole à la collègue Certan.
Certan (ALPE)
- Merci Madame la Présidente.
Bonjour à tous. Je crois que cette interpellation soit - en
reprenant les travaux je reprends aussi les mots du collègue
Ferrero de hier soir - un des arguments que probablement nous
devrions discuter en 35, c'est-à-dire un des arguments qui, plus
que d'autres, concerne absolument nous tous et toute la Vallée
d'Aoste.
Non è la prima volta chiaramente che si parla in quest'aula di
ferrovia, anzi, il trasporto ferroviario anche nella passata
legislatura è stato uno, diciamo, dei cavalli di battaglia anche
dei nostri movimenti ed è un argomento che credo riguardi in
particolare la vita di tutti i giorni, la vita quotidiana anche di
molti valdostani. È per questo che oggi i nostri movimenti UVP,
ALPE, Movimento Cinque Stelle e PD-Sinistra per la Valle d'Aosta
riportano quest'argomento e riportano la discussione in aula. Ieri
abbiamo parlato anche dell'autostrada, ma credo che la situazione
per quanto riguarda il degrado della ferrovia sia
veramente...crediamo ad uno stato di Far West.
In considerazione anche della lettera che tutti noi Consiglieri
abbiamo ricevuto negli scorsi giorni dall'Associazione Pendolari
Stanchi, che comunque ci ricordano quale contraddizione ci sia tra
la vocazione turistica della nostra Valle e l'estrema inefficienza
e dispendiosità delle tariffe autostradali e l'inaffidabilità e
l'inefficienza del trasporto ferroviario (ecco, prendo oggi in
prestito queste due parole) un servizio ferroviario inaffidabile ed
inefficiente credo che non sia da sottovalutare per una regione a
vocazione turistica e che ha comunque tantissimi lavoratori che
dovrebbero e potrebbero utilizzare questo servizio. Teniamo anche
conto che nel programma di legislatura che ci avete presentato, che
la maggioranza ci ha presentato nel Consiglio dei primi giorni di
luglio, c'era un passaggio su questo abbastanza superficiale e
nello stesso tempo sibillino, quindi è anche per quello che oggi
chiediamo di relazionare al Governo regionale. Nella prima metà di
luglio, in particolare il 9 luglio, poi abbiamo sentito
un'intervista, come tutti i cittadini valdostani, al telegiornale
regionale dell'Assessore Marguerettaz, che andava abbastanza deciso
- ma, direi, anche in modo un po' superficiale - a definire quale
tipo di mezzi pensano già di utilizzare nel futuro. Teniamo anche
conto che il "Governo Letta"...e, in particolare, le disposizioni
col "decreto Lupi" hanno sganciato per il collegamento ferroviario
della nostra regione 27 milioni di euro e, in particolare, si
specifica che ci sono 27 milioni destinati al potenziamento della
ferrovia Torino/Aosta, ma non tanto per ammodernare e potenziare
l'infrastruttura, quanto piuttosto per l'acquisto di nuovi
treni.
In virtù di tutti questi passaggi, anche del fatto che la
ferrovia sicuramente ha cambiato la storia della Valle d'Aosta nel
passato, l'arrivo della ferrovia ad Aosta ha cambiato sicuramente
la storia della nostra regione, ecco, noi vorremmo che anche per il
futuro la ferrovia possa cambiare la storia della Valle d'Aosta, ma
in senso sicuramente positivo e non come sta andando adesso, quindi
chiediamo un impegno dell'Assessore Marguerettaz, in particolare, a
relazionare alla commissione competente come intende procedere in
questo momento proprio perché è un momento delicato, ma è anche un
momento di costruzione, di progettazione e di pianificazione.
Chiediamo quindi di relazionare in commissione e di portare anche
(sempre in commissione) un cronoprogramma, una pianificazione,
tutte le valutazioni che sono state fatte dalla maggioranza e dal
Governo regionale, valutazioni sia politiche che tecnico-economiche
per poter, diciamo, arrivare a dire che questa soluzione dei treni,
in particolare dei treni bimodali, è quella migliore. Grazie.
Presidente
- Grazie. Apriamo la discussione generale, ci
sono richieste di intervento? Nessuna richiesta? Ci sono richieste
di intervento? Nessuno? La parola al collega Bertschy.
Bertschy (UVP) -
Grazie.
Quest'inizio di legislatura, un po' come su altri argomenti, ci
vede impegnati a riprendere tematiche che sono un po' già state
oggetto di discussione in Consiglio e che sono ovviamente
all'attenzione dei cittadini. Sul tema della ferrovia ha introdotto
bene la collega Certan, l'interesse a portare questo documento in
aula è quello di fare il punto della situazione e anche un po' per
tutti noi nuovi eletti di riprendere gli argomenti che, appunto,
sono già stati trattati e capire come alcuni elementi di novità
dell'ultimo periodo sono oggi da riportare in questa discussione:
mi riferisco soprattutto al discorso legato al "decreto del fare",
dove sembrano allocate nuove risorse, che poi, invece, nella
lettura integrale così...non risultano; mi riferisco ai contatti,
all'aspetto più politico legato con la Regione Piemonte, per capire
come stiamo seguendo e quali sono i contatti che appunto i
rispettivi Assessori stanno tenendo, soprattutto il Sindaco di
Ivrea mi pare abbia preso delle posizioni di un certo tipo, e poi,
più in generale, ecco, un po' l'attenzione verso uno dei due
argomenti che vede i valdostani costretti non più tanto in un
carrefour d'Europe
, ma, in termini di sistema dei trasporti,
sempre più confinati e chiusi...ecco, in difficoltà, quindi su
questo intendiamo cercare di capire bene quale sarà il futuro. Sono
questi soldi allocati, che sono 27-35 milioni di euro...è ancora da
capire bene...che sono fermi ormai dal 2006 per la nota
questione...ecco, l'elettrificazione si è sospesa...si intendono
acquistare i treni bimodali...come e quanti? Le risorse sono
sufficienti e, soprattutto, quali sono le strategie a breve e lungo
termine? Con una piccola nota di colore, per esempio, troviamo
tutti i comuni che sono a meno di 100 chilometri dall'Università di
Torino...a non poter utilizzare per i propri studenti universitari,
per esempio, le detrazioni che sono previste per i canoni degli
alloggi e per norme che sono chiaramente non riferite alla nostra
regione...oltre al danno, la beffa, ecco, perché, per frequentare
l'università, bisognerebbe oramai vivere sul treno per uscire dalla
Valle. Voglio quindi anche differenziare la tratta interna da
quella verso le regioni fuori dalla Valle d'Aosta, perché se per
alcuni trasporti qui le cose funzionano e comunque le persone che
salgono verso Aosta trovano trasporti puntuali, quando invece
scendono dalla Valle il discorso peggiora e peggiora in maniera
importante.
La nostra intenzione allora è quella di capire, appunto, ad
inizio di legislatura se ci sono novità rispetto ad alcune delle
cose che abbiamo detto e, soprattutto, ci interessa capire bene se
ci sarà la possibilità di ragionare su due livelli, perché credo
che la questione dei treni bimodali sia stata oggetto di
discussione, ma non so se oggetto ormai di accordo, ecco, fuori
dalla Valle. La volontà è quella di provare a portare qui in aula
una richiesta di poter discutere su un programma che non sia solo
un programma di breve termine, ma appunto su un programma a più
lunga scadenza. Rispetto a questo, la mozione chiede degli impegni
intanto a relazionare alla commissione competente e poi a produrre
questo cronoprogramma, che forse necessita di una discussione
ancora più articolata. In quest'inizio di legislatura credo sia
anche importante fare chiarezza per tutti, soprattutto perché fuori
di qui abbiamo ricevuto tutti, come eletti, la lettera
dell'Associazione Pendolari Stanchi, che ci ha sollecitato un po'
ad occuparci di questo tema e, soprattutto perché, visti i costi
che ormai il trasporto su gomma ha assunto, diventa fondamentale
per i servizi primari sui quali i cittadini devono contare, ma
diventa fondamentale anche in termini turistici e anche per la
nostra economia sviluppare un progetto che sia sostenibile, ma
soprattutto chiaro verso le tante persone che aspettano delle
risposte. Grazie.
Président
- Il y a quelqu'un d'autre qui veut intervenir?
Pas d'autres? La parole à l'Assesseur Marguerettaz.
Marguerettaz (UV)
- Sì, intervengo prima della chiusura
della discussione, perché vorrei concludere con una proposta
emendativa alla mozione, permettetemi però qualche piccola
riflessione. Credo sia decisamente opportuno che un nuovo Consiglio
regionale metta nella sua agenda politica la discussione sul
trasporto pubblico e, in particolare, sulla ferrovia, ritengo che
questo sia un tema che meriti di essere approfondito. Senza voler
ripercorrere tutte le discussioni, fare tutti i richiami che
abbiamo avuto modo di fare, perlomeno negli ultimi dieci anni, mi
viene da dire a coloro che ovviamente siedono per la prima volta in
questo Consiglio che questo non è un tema che non è stato
particolarmente dibattuto. Nel 2004, quando vi era un altro
Assessore ai trasporti, fu sottoscritto prima di tutto un accordo
di programma con il Ministero, con RFI, anche con la Regione
Piemonte, dove furono evidenziate tutte le difficoltà e tutte le
carenze di questa linea e, credetemi, quando avremo modo di
lavorare in commissione, sarà molto interessante vedere tutto lo
studio e tutto questo lavoro. Già allora era stato individuato,
grosso modo, un miliardo di euro di interventi, non tanto per fare
una linea nuova, ma per ammodernare quella che esiste. Sembrano
delle cifre importanti, ma io ho nel cassetto un progetto che mi è
stato trasmesso da RFI, dove ci sono 10 chilometri di nuova
ferrovia tra Montjovet e Châtillon. L'importo di questo progetto è
di 430 milioni...perché quello è un tratto particolarmente
ammalorato: bisogna rifare le gallerie, c'è un versante che è molto
ripido. Mi ricordo gli interventi che mi furono sollecitati anche
dalla collega Fontana su questo tipo di argomento, direi quindi che
la lista della spesa è una lista molto importante.
Quegli studi del 2004 furono gli studi che nel 2006 permisero a
due Parlamentari valdostani di fare un'iniziativa, che sembrava
un'iniziativa risolutiva e anche lì, allora, furono inseriti 40
milioni di euro per migliorare la nostra linea e questi 40 milioni
di euro non erano indefiniti, i lavori da fare erano abbastanza
circostanziati ed erano stati individuati scegliendo tra tutti
quegli interventi, il miliardo di interventi, quelli che avrebbero
migliorato sensibilmente i tempi di percorrenza. Vi ricorderete la
lunetta di Chivasso, mi interessa parlare della lunetta di Chivasso
perché c'era un progetto di RFI, che iniziava con un costo che era
poco superiore ai 10 milioni, poi via via, quando i progetti da
progetti di fattibilità, progetti esecutivi arrivarono a progetti
definitivi si arrivò a più di 30 milioni di euro, quindi i costi
hanno avuto una certa lievitazione. Come tutte le infrastrutture,
però, tutti le vogliono, ma nessuno le vuole a casa propria e
quindi la comunità di Chivasso, che ha avuto una perfetta
continuità tra Governo di centro-destra e Governo di
centro-sinistra, si oppose in modo radicale a questa variante,
risultato finale: quei 40 milioni non furono usati non per una
negligenza della Regione autonoma Valle d'Aosta, ma perché la
comunità piemontese si oppose totalmente a questo tipo di
intervento. Morale: questi 40 milioni che dovevano servire a
migliorare la nostra linea non furono usati. In modo pretestuoso
qualcuno addebita la responsabilità alla Regione autonoma Valle
d'Aosta, ma sappiate che non è così.
Ora, gli interventi, anche oggi, sono interventi che possiamo
analizzare con particolare attenzione e, proprio ricordando il
lavoro fatto nella precedente consiliatura, credo che ci sarà modo
di avere tutti i dati e tutte le informazioni. L'Assessorato, il
sottoscritto, i miei dirigenti, i miei collaboratori hanno
mantenuto un rapporto costante, quasi settimanale, con i sindacati,
sindacati che sono i rappresentanti dei lavoratori, quelli che
tutti i giorni sono sulla ferrovia e conoscono molto bene il
problema, i consumatori, le associazioni dei consumatori, i
pendolari. Abbiamo continuato a lavorare in questa direzione e di
tutto questo troverete anche riscontro in ampia documentazione. La
IV Commissione, nella precedente legislatura ha avuto modo di
coinvolgere in questa Aula tutti gli interessati, perché c'era la
necessità di avere una grande condivisione, i colleghi che erano
con me nella precedente legislatura lo sanno, abbiamo avuto modo di
far parlare tutti e di acquisire tutte le informazioni.
Mi perdonerà la collega Certan, probabilmente, in virtù della
sua esperienza di maestra, è abituata ad esprimere giudizi e
quindi, voglio dire, mi prendo il giudizio di superficiale. Io mi
inchino davanti a lei, ma prima di arrivare ad un voto definitivo,
mi tenga in sospeso e, prima di elargire e di dispensare giudizi,
dia il beneficio di valutare il lavoro che è stato fatto fino ad
oggi, per poter concludere poi come meglio ritiene, perché, vede,
quando io vado in televisione, non parlo a titolo personale! La
scelta dei treni bimodali è frutto di due espressioni del Consiglio
regionale: la prima è la risoluzione 1914 del 14 luglio 2012 e
l'altra è ancora più recente: la 2753 del 19 dicembre 2012. Quella
più importante è l'ultima: quella del 19 dicembre, perché è il
riepilogo di tutto il lavoro che è stato fatto in commissione,
laddove sono stati fatti tutti gli approfondimenti e quindi, quando
è stata data quest'indicazione, è stata data in virtù di una
valutazione politica espressa dal Consiglio regionale, quindi non è
un'espressione superficiale.
Il collega Bertschy ha introdotto un ragionamento che è
decisamente interessante, ovvero valutiamo anche quelle che sono le
posizioni delle aree limitrofe della regione Piemonte, della
comunità di Ivrea. Se qualcuno di voi è attento, avrà modo di
convenire con me che la comunità canavesana, la comunità di Ivrea
in questi ultimi tempi ha avuto solo benefici e i disguidi sono
arrivati tutti in capo alla comunità valdostana, a causa della
rottura di carico, che non è imputabile alla Regione Valle d'Aosta.
Quando hanno fatto i lavori a Porta Susa, Trenitalia ci assicurato
che i lavori a Porta Susa non avrebbero influito negativamente sul
percorso, perché i treni termici avrebbero potuto circolare. Poi
interviene Guariniello:
"non si può più passare, bisogna
impedire che i treni diesel entrino in Torino"
, ecco che a quel
punto qual è la soluzione? Rottura di carico: da Ivrea a Torino ci
sono i treni elettrici, da Ivrea ad Aosta i treni diesel. Ora, voi
capite bene che tutti i problemi che possono esserci a monte sono
ininfluenti da Ivrea in giù, per cui quelli di Ivrea si trovano il
treno pronto in stazione, vuoto, ci possono salire sopra, se a
monte ci sono dei problemi, questo comunque parte e loro hanno
risolto il problema.
Oggi come oggi, qualcuno dice: "ma perché non utilizziamo questi
soldi per fare il raddoppio tra Ivrea e Chivasso?", ancora di più
quindi tra Ivrea e Torino risolviamo tutti i problemi, dopodiché da
Ivrea ad Aosta lasciamo che le cose vadano per conto loro. Qual è
il ragionamento? Il ragionamento è sottile: "ma comunque quelli di
Aosta devono passare per Ivrea e quindi, se tutto a valle funziona
bene, anche tu hai dei benefici". Peccato che, dal punto di vista
poi del peso politico, la nostra utenza è un'utenza ovviamente
marginale e quindi la vedo difficile mettere a posto anche la linea
Ivrea-Aosta, ma queste sono solo alcune indicazioni che mi portano
a dire - e lì concordo pienamente con quello che è stato detto in
quest'aula dal collega Ferrero, o dalla collega Certan - che questo
è un problema dei 35 eletti, un problema della comunità, quindi, se
qualcuno ha delle buone idee, sostenibili, fattibili, non c'è
motivo per non aderire.
L'ho fatta un po' lunga, ma era solo perché credo che la mozione
lo meriti. Per conto del Governo, la mozione va benissimo, a
condizione che il secondo capoverso dell'impegno, al quale
ovviamente ho risposto venga tolto. L'impegno quindi ad andare a
relazionare ed avviare tutti i lavori in commissione per noi va
benissimo, anzi sono ben accetti tutti i vari contributi, con
quest'impegno che si ferma al primo capoverso.
Presidente
- Grazie Assessore. Chiediamo ai proponenti se
sono d'accordo. La parola al collega Donzel.
Donzel (PD-SIN.VDA)
- Ero preoccupato, perché credevo di
aver capito male il contenuto di questa risoluzione, nel senso che
ho assistito ad un intervento molto interessante, peraltro io
riconosco su questo tema una preparazione all'Assessore
Marguerettaz, nel senso che è da anni che riporta queste
considerazioni in Consiglio regionale e quindi chi ha avuto modo di
sentirlo non ha certo trovato delle novità, ma la conferma di una
sua visione politico-strategica su questa vicenda della ferrovia.
Non che l'Assessore abbia detto qualcosa che non sia vero, ha detto
cose assolutamente vere: parla di progetti faraonici,
irrealizzabili su questa linea, a dei costi impossibili.
Naturalmente, con il suo stile, omette che esistono altrettanti
progetti a costi più ragionevoli, magari non risolutivi in assoluto
di questo problema, ma insomma...come dire? esiste un'altra visione
di questa soluzione. Naturalmente l'Assessore non ha mai agito
completamente di sua iniziativa, ma su mandato del Consiglio
regionale, anche questo è vero, ma omette che il voto del Consiglio
regionale era a maggioranza, quindi non era un voto che vedeva
l'unanimità. Giustamente lei ha agito...io non sto dicendo che non
ha detto il vero, ho detto che con grande abilità politica ha
raccontato una versione dei fatti parziale, come parziale lo è la
politica, e quindi la versione dei fatti che rappresenta la visione
di questo problema da parte della maggioranza. Ci ha portato ad un
excursus
, partendo dal 2004 fino ad oggi, raccontando quelli
che, secondo lei, in questi anni erano i fatti salienti di quella
vicenda.
Dal nostro punto di vista, c'è un'altra narrazione, che non è
mio compito ricostruire qui in questa sede, alla luce di questa
risoluzione, perché questa è una risoluzione, guardate, di una
semplicità incredibile, dice: "il problema della ferrovia è un
problema strategico per la Valle d'Aosta, ne va di mezzo non più
soltanto una questione non solo di trasporto di pendolari, ma ne va
di mezzo il futuro di questa regione, lo sviluppo industriale,
turistico e artigianale di questa regione, si gioca lì una partita
fondamentale". Questo è un obiettivo condiviso da tutte le forze
politiche, su questo siamo tutti d'accordo, bisogna trovare la
soluzione. La preoccupazione allora che abbiamo avuto noi è la
parola
"cronos"
, tempo...il tempo. L'Assessore Marguerettaz
in una dichiarazione al telegiornale ha detto:
"per la soluzione
di questi problemi, ci vogliono tempi lunghi, non basterà questa
legislatura e, probabilmente, neanche la prossima"
, comunica
tranquillamente che servono più di 10 anni. Questa era già la
posizione della vecchia risoluzione di maggioranza, votata anche
con il PdL, dove si diceva: "guardate che, per risolvere i
problemi, ci vorrebbe l'Aosta-Martigny - e sappiamo tutti che è una
favoletta - ci vorrebbe questo e quest'altro...", quindi...come
dire? 30 anni, 40 anni, probabilmente...chissà che fine farà la
Valle d'Aosta... Questa è la scelta che fece il passato Consiglio
regionale, noi immaginiamo che ci siano in questo Consiglio
regionale ben altre energie, ben altre motivazioni e che una parte
consistente della popolazione valdostana abbia deciso per una
strategia diversa rispetto a questa dei tempi biblici, infiniti e
quant'altro... Allora, ritorno alla parola
"cronos"
, che
cos'è che vuole togliere l'Assessore Marguerettaz dalla risoluzione
presentata dai colleghi dell'UVP, dell'ALPE, del PD e delle Cinque
Stelle? La parola "tempo", il tempo di realizzazione non del nostro
programma...del suo! Non ci vuole dire...
(interruzione dell'Assessore Marguerettaz, fuori
microfono)
...mi lasci finire, Assessore, lei ci ha portati a spasso in una
ricostruzione che non c'entrava niente con questa risoluzione, ci
ha detto di tutto...tutto quello che non c'entrava niente con
questa risoluzione. In questa risoluzione non si chiede una
commissione speciale, si chiede di andare nella commissione
competente, quindi quella cosa che ieri ci avete rimproverato, e
avete detto "no" alla commissione speciale sul Casinò, perché c'è
la commissione competente. Adesso vi diciamo: "andiamo nella
commissione competente", bene, ma nella commissione competente io
non voglio sentirmi di nuovo la sua storia dal 2004, dei progetti
della galleria di Montjovet, eccetera, quelli li sappiamo a
memoria, li conoscono tutti i valdostani e l'Associazione Pendolari
Stanchi l'ha sentita mille volte quella cosa lì! Noi vogliamo che
lei ci presenti quello che vuole fare lei, il suo programma, perché
vuole togliere dalla risoluzione questa cosa qua? Non lo capisco.
Dovrebbe essere lei che dice: "ma io vengo a presentarvi il
cronoprogramma", quello che piace tanto all'Assessore Marco Viérin,
che ogni volta giustamente ci dice: "io ho un cronoprogramma, io
voglio fare questo...", noi lo chiediamo a lei, venga, ci presenti
il cronoprogramma, poi veniamo qui a discutere se quello è il
progetto che interessa ai valdostani, oppure se noi abbiamo delle
idee alternative.
Per quanto riguarda il PD-Sinistra Valdostana, quindi noi questo
vogliamo votare, ma vorrei far capire, non abbiamo parlato né di
elettrificazione, né di questo, né di quello, abbiamo semplicemente
detto: "venga a presentarci le carte in commissione, nella
commissione competente", se neanche questo siete disposti a votare,
allora francamente vi chiedo...questo è un atto dovuto quasi, è un
atto dovuto, come fate a non votare una cosa così? Cosa volete
modificare di questa risoluzione? Se lei vuole che cambiamo alcune
parole per fare una risoluzione congiunta, facciamo la risoluzione
congiunta, ma la parola
"cronos"
, tempo, deve esserci!
Presidente
- Si prenoti collega Certan che...la parola al
collega Bertschy, scusi.
Bertschy (UVP)
- Sì, riprendendo anche l'intervento del
collega Donzel, evidentemente l'apertura dell'Assemblea serve anche
un po' per posizionarci rispetto ai temi e quello che io volevo
sentire dall'Assessore evidentemente sta anche per me in una
piccola relazione, ma soprattutto per capire quali sono gli
obiettivi futuri. La mozione non impegna nessuno se non a fare
trasparenza e a dare un po' di certezze per il lavoro che c'è da
fare e soprattutto è importante per quelli che sono gli sviluppi di
tutto quello che sta avvenendo in termini economici, finanziari, ma
anche in termini politici, per capire se la volontà è quella di
guardare fuori dal confine non tanto con un occhio chi ci ruba
qualche cosa o chi ci dà qualche cosa, è chiaro che siamo tutti qua
in primo luogo per difendere gli interessi dei cittadini valdostani
e nessuno di noi si sogna di fare scelte che possano ledere...a
partire dai nostri cittadini, le esigenze in primo luogo dei
pendolari, quindi non apriamoci ad una partita dove chi guarda
fuori si scopre e chi sta dentro garantisce più sicurezze per la
comunità. L'idea di guardare oltre confine è quella che ci sono più
risorse in gioco, altre risorse da andare a cercare e ci sono
probabilmente strategie da ridefinire proprio per come si stanno
muovendo anche a livello nazionale con il Governo. Quando chiedo un
tavolo politico, quindi non lo chiedo perché dico: sono d'accordo
sulle idee di chi è fuori dalla Valle d'Aosta, ma lo chiedo perché
soprattutto chi vive in Bassa Valle...e, ripeto, da Châtillon in
giù cambia già, perché siamo a 100 chilometri nemmeno
dall'università e ci sono già una serie di cose che cambiano
rispetto...cioè la volontà di guardare e di provare a capire le
prime risorse dove possono essere spese meglio, e col
cronoprogramma possiamo capirlo, e capire come inseguire insieme un
miglioramento della tratta soprattutto quando dobbiamo fare entrare
la gente in Valle d'Aosta e quando la dobbiamo fare uscire.
Ribadisco, come ha detto bene il collega Donzel, che la nostra
mozione quindi non pone nessun vincolo, se non quello di un punto
di partenza uguale per tutti che permetta di avere tutti gli
elementi, oltre alle risoluzioni che sono importanti, ma
evidentemente sono sostenute dalla parte che le ha proposte e
votate, ecco, quando non sono all'unanimità. Grazie.
Presidente
- La parola alla collega Certan.
Certan (ALPE)
- Grazie Presidente.
Passo velocemente alle considerazioni sulle professionalità di
ognuno di noi...è proprio vero che ogni professionalità ha la sua
specializzazione e l'Assessore Marguerettaz non sa che la scuola e
gli insegnanti da tanti anni non danno più giudizi, ma fanno delle
valutazioni formative, sommative, ma non giudizi, nessuno si
permette di dare giudizi a nessuno e tanto meno a degli studenti,
quindi la prego di essere preciso!
Sulla questione sono già stati abbastanza dettagliati sia il
collega Donzel, sia il collega Bertschy e il termine "superficiale"
era proprio sul fatto che lei abbia detto in quest'intervista: "ci
vorranno tanti tanti anni, non basta questa...non basta la
prossima..", allora la domanda che proprio noi facciamo con questa
mozione è: ma interessa o non interessa a noi tutti di collegare la
Valle d'Aosta, di renderla collegata e non isolata dal resto
dell'Italia, ma anche dall'Europa e dal mondo? Oppure no? Perché
continuare a dire: "ah tanto non serve questa, non basterà neanche
la prossima...", è questo che noi riteniamo essere
superficiale.
Vengo poi all'altro punto, che credo anche lei abbia condiviso,
se siamo ad inizio legislatura...è proprio questo il momento di
pianificare e di programmare, quindi penso che, se voi avete fatto
delle valutazioni approfondite e non superficiali che si
collegavano anche a tutto un passato, a quello che ci ha detto lei,
a tutta la sua storia dal 2004, è partito solo da lì, ma ce ne
sarebbe ancora...beh, proprio per questo, che problema c'è a venire
in commissione e dare questa documentazione che sicuramente voi
avrete e vi sarete fatti? Per confermare quello che già in qualche
modo è stato detto. Chiediamo quindi di relazionare alla
commissione oralmente e poi chiediamo di produrci documenti, ma
penso che sia una cosa proprio normale, quindi non pensiamo che
sia...anzi il secondo punto è quasi di dettaglio e di specifica al
primo, però possono essere complementari. Grazie.
Presidente
- Grazie. La parola al collega Rosset.
Rosset (UVP)
- Grazie Presidente.
Assessore, probabilmente non vedrò mai la fine del problema del
trasporto ferroviario...tante cose dette, tante riflessioni, tante
discussioni, ma un dato è certo: danno per gli utenti, danno per i
lavoratori, danno per gli studenti, per i Pendolari Stanchi, che
oggi potrebbero essere chiamati "disperati", e un danno per il
nostro turismo, che è l'aspetto fondamentale.
Sul tema ferrovia nella scorsa legislatura, è vero, abbiamo
discusso anche in questa sala parecchio, senza arrivare da nessuna
parte, come se il treno fosse rimasto fermo in stazione.
Addirittura abbiamo perso, credo, un sacco di tempo sulla
discussione dell'Aosta/Pré-Saint-Didier, quando oggettivamente il
problema principale riguarda il futuro dell'Ivrea/Aosta.
I colleghi già hanno detto: siamo all'inizio di una nuova
legislatura, penso che i tempi siano più che maturi per dare una
risposta a questo problema e quale occasione se non andare in
commissione e ripartire su queste problematiche. Ora, quali novità?
Le novità sono due: una buona ed una cattiva. Quella buona è che
c'è del denaro nel "decreto del fare" del "Governo Letta", sempre
che questo Governo vada a buon fine, anche se non si capisce
quanto, e bisogna capire bene come spenderlo in un disegno
complessivo e non episodico. La commissione quindi ha questa
funzione di fare delle scelte lungimiranti, in grado di risolvere
una volta per tutte un problema di vitale importanza. La notizia
cattiva è che in qualche modo connessa resta sulla carta la norma
di attuazione sul trasporto ferroviario 2010 e questa norma di
attuazione resta la madre di tutte le norme. Senza quella
applicazione, non può esistere la necessaria regionalizzazione
dell'esercizio e il possibile passaggio alla Regione della linea,
passaggio della linea con garanzia dei fondi statali per la sua
modernizzazione. Questo quindi è un altro aspetto fondamentale da
portare avanti. Si può dunque a lungo discutere, ma i termini
attuali del problema sono questi. Vista la difficoltà e vista la
paralisi nel settore dei trasporti, che, ahimè ha coinciso,
Assessore, malgrado la sua presenza come Assessore, oltretutto la
sua rinnovata presenza nel ruolo...beh, ci auspichiamo che possa
attivare quelle risposte chiare, rapide, condivise. Allora, provi a
smentirsi, ad essere attivo, non perda questo treno perché
rischierebbe, pure lei, di rimanere a piedi. Grazie.
Presidente
- La parola al collega Ferrero.
Ferrero (M5S)
- Grazie Presidente.
Beh, noi arriviamo in questa legislatura, abbiamo seguito
comunque le vicende da vicino della ferrovia e concordiamo
pienamente con quanto è stato precisato dal collega Donzel. Qui c'è
una serie di decisioni che sono state adottate a maggioranza, la
maggioranza regionale si è presa quindi la responsabilità di
intraprendere una strada in una direzione che sinceramente non è
ancora ben chiara per quanto riguarda la ferrovia. Anche in
quest'occasione assistiamo semplicemente ad una serie di
dichiarazioni di intenti che sostanzialmente sono, per quanto ci
riguarda, l'ennesima scatola vuota nella quale si vaga senza sapere
poi alla fine dove si vuole andare a parare. Sarebbe necessario,
sarebbe indispensabile non parlare di 5, 10 anni, ma parlare di un
piano, parlare di un investimento che, per quanto ci riguarda, è
strategico, strategico come è stato precisato dai colleghi per
quanto riguarda lo sviluppo della Valle d'Aosta, per quanto
riguarda l'immagine della Valle d'Aosta, dal punto di vista
ambientale, a tutta una serie di aspetti che dovrebbero essere
valutati in maniera complessiva. Constatiamo purtroppo anche in
quest'occasione che le idee sono poco chiare, che si naviga a vista
come sempre e che sostanzialmente quando si tratta poi di dare una
risposta alla comunità valdostana...perché magari ogni tanto è bene
anche ricordarlo...non tutti si possono permettere il telepass, non
tutti viaggiano in SUV, c'è anche qualcuno che il treno deve
prenderlo, perché ovviamente è costretto e non può permettersi
altri mezzi di trasporto. Qui mi sembra che questa cosa sia passata
in secondo piano, forse bisogna calarsi un pochettino di più nella
realtà che vivono i cittadini e non stare lassù, eh, dove osano
solo le aquile! Scendiamo magari un pochettino più, diciamo, con i
piedi per terra e con un pochettino più di umiltà. Anche in
quest'occasione purtroppo riscontriamo che, al di là di
dichiarazioni di intenti, di precisazioni sulla difficoltà ad
intervenire dal punto di vista tecnico e dal punto di vista del
reperimento delle risorse...che ben sappiamo non ce le nascondiamo,
ma qui si tratta di fare delle scelte, delle scelte che sono
strategiche per il futuro della Valle d'Aosta e soprattutto per la
qualità della vita dei cittadini. Scelte che, come al solito,
vengono rimandate o comunque non vengono fatte. Grazie.
Presidente
- La parola all'Assessore Marguerettaz.
Marguerettaz (UV)
- La proposta che ho fatto era una
proposta che discendeva dalla spiegazione che ho dato rispetto al
perché eravamo andati a dire determinate cose e quindi del perché
c'erano delle valutazioni politiche che avevano consentito al
sottoscritto di considerare la soluzione dei treni bimodali come
soluzione conveniente, per cui, se volete mantenere questa dizione,
la possiamo tranquillamente mantenere. Sappiate che quello che vi
porterò è quello che ho avuto modo di dire a voce e quello che ho
avuto modo di indicare in modo puntuale, per cui, detto questo, il
secondo punto era ovviamente pleonastico. Se questo vi consente di
fare un lavoro che ritenete più ampio in commissione rispetto ad
un'audizione dell'Assessore, non è che ci stracciamo le vesti per
andare a togliere.
Io però vorrei approfittare, semplicemente per la
verbalizzazione, per dire che non è un'invenzione del sottoscritto
il fatto che le comunità abbiano degli obiettivi diversi, perché
voi prendete per oro colato quello che viene detto da una delle
associazioni che si denomina "Pendolari Stanchi", ma non è l'unico
universo! C'è quella dei Pendolari Stanchi ovviamente - anche lì
Donzel ed io avevamo avuto modo di scambiarci delle opinioni,
perché il Presidente in allora dei Pendolari Stanchi era anche
Presidente di un partito politico, quindi il sospetto che i due
vasi fossero due vasi comunicanti c'era, ma non la certezza -, ma
abbiamo avuto modo di parlare con i sindacati, con altre
associazioni dei consumatori, con altre associazioni di pendolari.
La comunità, non solo il Consiglio regionale, indicava non
unanimemente la rottura di carico a Chivasso o a Ivrea: c'erano
delle visioni totalmente diverse. Tutti i sindacati, anche il
Consiglio regionale, ma soprattutto tutti i sindacati, CGIL
compresa, dicevano che la rottura di carico era meglio farla a
Chivasso, dopodiché è successo che Trenitalia ha privilegiato
Ivrea. Quando io parlo di tempi lunghi, anche la soluzione
dell'elettrificazione, che qualcuno individua come soluzione
importante, ha dei tempi di realizzazione, da quando viene
consegnato il cantiere, sulla carta di quattro anni. Io lo voglio
solo ricordare, ma la collega Certan si ricorderà molto bene, che,
prima di arrivare al cantiere, ci sono le fasi progettuali e mi
pare che una parte importante dei suoi ex cittadini abbia prodotto
una petizione, trasmessa al Consiglio regionale, perché loro la
sottostazione a Saint-Christophe non la vogliono. La richiesta dei
cittadini di Saint-Christophe è: "non vogliamo dove è stata
progettata la sottostazione". Ricordo che la sottostazione è quasi
grande come un campo di calcio. In commissione, avremo modo di
prendere atto della situazione. Così come alcuni malumori avevamo
nel Comune di Hône, nel Consiglio comunale. Bertschy, lei si
ricorderà, non era singolarmente soddisfatto della collocazione
della sottostazione a Hône, mi pare, non è che avete tantissimo
territorio.
(interruzione di un Consigliere, fuori microfono)
Quello che voglio dire è che, da quel punto di vista,
l'argomento è molto interessante.
Concludo anche sul discorso del piano strategico: esiste un
programma fatto dall'Università di Torino, poi io non ho neanche
gli elementi per dire: "sono tutte fesserie" o "è tutto oro
colato", però il programma esiste e c'è una serie sistematica di
azioni da fare per migliorare sensibilmente. Il problema diventerà
poi la sostenibilità di quegli interventi e il reperimento dei
fondi, che è un altro discorso, quindi, se questo vi conforta, io
voto anche questo, ma vi ho anticipato già la risposta.
Presidente
- La parola alla collega Certan.
Certan (ALPE)
- Prendo atto di questo passaggio e di
questo superamento da parte della maggioranza...questo passaggio
delicato, ma che comunque apprezziamo. Assessore Marguerettaz,
proprio perché le progettazioni sono delle progettazioni e servono
poi per fare valutazioni più precise, le ricordo...e avevo il
sospetto che arrivasse lì, eh, prima o poi, infatti c'è
arrivato...le ricordo che i cittadini di Saint-Christophe hanno
preso atto praticamente del progetto già ormai quasi confezionato,
fatto e confezionato, ed è anche questa, ma ne parleremo in
un'altra sede, una delle cose che noi contestiamo, proprio perché
ci sono dei progetti che con le comunità e con il territorio vanno
valutati prima di arrivare poi ad una soluzione finale, non
presentare il pacchetto già con il fiocchettino confezionato e poi
dire: "ti va bene?" e la comunità...
(interruzione dell'Assessore Marguerettaz, fuori
microfono)
...però l'Assessore era già lei e quindi poteva occuparsene lei
di questo. Allora, la comunità di Saint-Christophe ha fatto delle
osservazioni e non ha detto che non era d'accordo che...certo non
era d'accordo che la sottostazione, come dice lei, piccolina eh,
una cosa grande come un campo di calcio, fosse posizionata
all'interno praticamente di un villaggio, nell'unico terreno ancora
disponibile dentro, incuneato dentro ad un villaggio. Forse non ha
letto, non si ricorda il secondo passaggio, c'era stata da parte
del Consiglio comunale - e lo so bene, certo, ero Vicesindaco - la
disponibilità a dare lo stesso tipo di terreno sempre sul
territorio comunale, ma in un altro luogo che non fosse adiacente
ad un villaggio o, peggio ancora, dentro il villaggio, perché credo
che una sottostazione di quel genere non fosse una cosa indolore
all'interno di un villaggio. Era quindi stato fatto questo
passaggio, poi se la commissione ha preso atto di altre cose, io
non lo so, io le ripeto che dal Consiglio comunale di
Saint-Christophe partì così. Nonostante queste precisazioni,
apprezziamo che la maggioranza porti...e, in particolare, che
l'Assessore venga in commissione e produca tutti i documenti.
Grazie.
Presidente
- Grazie. Non ci sono altri interventi,
possiamo chiudere la discussione, possiamo mettere in votazione la
mozione. La votazione è aperta. Tutti hanno votato, possiamo
chiudere la votazione, la votazione è chiusa.
Presenti: 35
Votanti: 35
Favorevoli: 35
La mozione viene accolta.
Passiamo al punto 56 all'ordine del giorno.
