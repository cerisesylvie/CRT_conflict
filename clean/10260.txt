Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1253 del 23 maggio 1990 - Resoconto
OGGETTO N. 1253/IX - Problemi di socializzazione e di impiego
del tempo libero all’interno delle strutture per il
ricovero degli anziani
(Interrogazione).
Presidente - Do lettura dell’interrogazione
presentata dai Consiglieri Monami Cristina e Mafrica:
INTERROGAZIONE
Ritenuto come indice di normale funzionamento il fatto che nelle
case di riposo, nelle casefamiglia e nelle microcomunità per
anziani della Valle d’Aosta siano affrontate in modo
soddisfacente le esigenze relative
all’alimentazione, alla salute e
all’igiene;
Considerato che per tali utenti si presentano come fondamentali
i problemi di socializzazione e di impiego del tempo libero;
i sottoscritti Consiglieri regionali del Gruppo comunista
interrogano
la Giunta regionale per conoscere:
1) quali iniziative, con quale personale, con quali materiali
sono state prese nelle strutture regionali o convenzionate con la
Regione per andare incontro alle esigenze di socializzazione ed
impiego del tempo libero degli anziani ospiti;
2) cosa in particolare è stato fatto nel campo della cosiddetta
"animazione".
Presidente
- Ha chiesto di parlare
l’Assessore alla Sanità ed Assistenza Sociale
Lanièce, ne ha facoltà.
Lanièce (DC)
- Dal 1985 al 1986 è stata avvertita
l’esigenza di adottare delle iniziative per
consentire agli ospiti delle strutture regionali, le microcomunità,
e successivamente di quelle convenzionate - Casa di riposo J. B.
Festaz, Refuge Père Laurent, Casafamiglia di La Salle - di
migliorare le proprie condizioni di vita attraverso momenti di
socializzazione e di impiego del tempo libero.
In particolare, per quanto riguarda le strutture pubbliche, è
stato raccomandato ai comuni e ai consorzi di organizzare
all’interno delle microcomunità delle attività di
animazione. A tale proposito la Regione ha previsto forme di
finanziamento mirate a tale obiettivo.
Peraltro, poichè questa raccomandazione non sempre si è
concretizzata e per le difficoltà incontrate dai comuni e consorzi
nel progettare e nell’organizzare concrete e valide
forme di animazione, con delibera di Giunta in data 21 agosto 1987
si è ritenuto di attivare un progetto per l’attività
di animazione.
Tale progetto, a carattere sperimentale, nei confronti del quale
gli amministratori delle microcomunità hanno espresso assenso, ha
previsto la consulenza da parte della società ANSET, società per la
progettazione e gli interventi nei servizi sociali in animazione e
in dinamica educativa.
Il programma di animazione che ha coinvolto i servizi sociali
territoriali è stato accettato dalla maggior parte dei comuni e
consorzi gestori di microcomunità, ad eccezione del Comune di
Aosta, con la motivazione che l’animazione viene
gestita direttamente, e del Comune di Gignod.
A tale fase progettuale è seguita
l’individuazione di sei microcomunità: La Thuile,
Saint-Pierre, Verrayes, Verrès, Challand-Saint-Anselme e Gaby, su
cui operare.
Il criterio seguito è stato quello della definizione di
strutture che per le loro differenti caratteristiche offrissero un
campione rappresentativo e utile per indicare la validità o meno
della modalità di intervento adottato. In seguito
l’intervento si è esteso gradualmente alle altre
microcomunità.
L’attività della società incaricata è stata
seguita dall’Assessorato e dagli operatori sociali
del territorio, oltre che dalle amministrazioni comunali
interessate, ed è stata sottoposta a verifiche e ad
aggiustamenti.
Il programma si concluderà il prossimo mese di giugno. Al
termine ci sarà una riflessione complessiva
sull’esperienza e si deciderà come procedere per il
futuro, cioè, concluso questo programma, vedremo se continuare con
questi incarichi o se trovare altre soluzioni in base ai risultati
effettivi e concreti che avremo con questa relazione
definitiva.
Per quanto riguarda il personale utilizzato, i compiti relativi
alle attività di animazione sono stati affidati in misura
prevalente agli operatori delle microcomunità che continuano a
costituire, nonostante il contributo in taluni casi di volontari o
di operatori esterni, il nucleo organizzativo fondamentale.
La scelta dell’Assessorato di individuare il
gruppo delle assistenti domiciliari come nucleo fondamentale
dell’intervento, è motivata dalla convinzione che
l’animazione oggi non deve esaurirsi in sporadici
interventi, ma concretizzarsi in una diversa organizzazione di
tutti i momenti della giornata.
Con riferimento alle strutture convenzionate con la Regione, per
il Refuge Père Laurent e Casafamiglia di La Salle è previsto un
contributo di attività di animazione. Nella convenzione stipulata
noi prevediamo un capitolo per l’animazione e dietro
presentazione dei giustificativi noi paghiamo questi interventi,
però l’organizzazione di questa attività è demandata
alla loro direzione.
Nel caso della Casa rifugio J.B.Festaz, la convenzione, che
attualmente è scaduta e pertanto in fase di rinnovo, non prevedeva
espressamente contributi per l’attività di
animazione, per la quale l’iniziativa era lasciata
parimenti alla direzione della Casa. La convenzione finora era
anomala rispetto alle altre, perchè non si parlava di contributi,
ma si diceva che la Regione sarebbe intervenuta con un contributo a
copertura dell’eventuale deficit, quindi non
c’era la voce espressa
dell’animazione; adesso, nel rinnovo della
convenzione, vorremmo inserire, come già per le altre due strutture
private, l’indicazione
"Spese per animazione
nell’interno della Casa stessa"
.
Presidente
- Ha chiesto di parlare il Consigliere
Cristina Monami, ne ha facoltà.
Monami Cristina (PCI)
- Ringrazio
l’Assessore perchè anche questa volta mi ha dato
notizie che non avevo.
Devo dire però che non coincidono per molta parte con le notizie
che invece ho io e che mi sono procurata molto artigianalmente
attraverso conoscenze e attraverso discussioni che ho avuto con
persone che hanno a che fare con queste istituzioni.
Il problema degli anziani è grosso e credo che il nostro secolo
sarà ricordato come il secolo della seconda grande rivoluzione
demografica dell’invecchiamento della società. E
poichè la longevità non deve essere confusa con la prosecuzione di
un periodo della vita in cui si è ammalati, si è emarginati, si è
soli, in questo credo ci si debba impegnare, soprattutto perchè è
dimostrato che l’attività prolungata - attività che
possano svolgere le persone anziane - allontana sempre più
l’emarginazione e situazioni analoghe. Quindi questo
è anzitutto il motivo della interrogazione e da qui
l’impegno mio personale, e mi auguro di tutto il
Consiglio, rispetto a questo problema.
Vorrei - lo anticipo al Consiglio, poi ne parlerò nella V
Commissione - compiere, in quanto Consigliere regionale, delle
visite, insieme ad altri Consiglieri, in queste strutture, non già
a fini di mera e pura ispezione, ma proprio al fine di capire in
che misura e in che modi queste raccomandazioni di animazione e
questi finanziamenti sono utilizzati, per lavorare e stendere alla
fine una vera e propria relazione che dia il quadro reale di come
le attività di socializzazione e di animazione si svolgono in
queste strutture.
***
