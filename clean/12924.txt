Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3880 del 9 novembre 1992 - Resoconto
OGGETTO N. 3880/IX Sospensione delle disposizioni in materia
di interventi regionali a favore degli allevatori per
l'abbattimento di animali improduttivi e a fine carriera.
(Interrogazione)
Presidente
Do lettura della interrogazione presentata
dai consiglieri Lanièce e Limonet:
Interrogazione Vista la sospensione dell'applicazione delle
precedenti disposizioni previste dalla legge regionale 5 aprile
1991, n. 15, recante "interventi regionali a favore degli
allevatori per l'abbattimento di animali improduttivi e a fine
carriera", che provoca disagio e preoccupazione nell'ambiente
zootecnico della nostra regione;
Preoccupati per la mancata emanazione di nuove disposizioni
riguardanti l'applicazione della legge stessa;
i sottoscritti consiglieri regionali
Interrogano
la Giunta regionale e l'Assessore competente per conoscere quali
provvedimenti si intendono adottare per procedere all'applicazione
della legge di cui sopra.
Presidente
Ha chiesto di parlare il Presidente della
Giunta, ne ha facoltà.
Lanivi (GM)
Rispondendo alla interrogazione dei
consiglieri Lanièce, Limonet e Trione, faccio presente quanto
segue.
Ai fini dell'applicazione della legge 5 aprile 91 n. 15, la
Giunta regionale ha già adottato una deliberazione in data 5
ottobre 1992, per la campagna 1992-93. E' la deliberazione n. 8970,
vistata dalla commissione di coordinamento il 29 ottobre 92.
Questi sono i punti innovativi:
1) è stato introdotto il principio che debba essere il
veterinario ad esprimersi sull'effettiva esistenza dello stato di
improduttività, o fine carriera, degli animali indicati
dall'allevatore, al momento dell'effettuazione delle prove di
risanamento, al fine di evitare l'abbattimento di animali in realtà
recuperabili;
2) nel contempo, proprio perché la decisione è basata su
valutazioni tecniche e non sulla semplice volontarietà, è stato
eliminato il limite percentuale precedente che stabiliva nel 10
percento il tetto massimo di capi abbattibili;
3) per quanto riguarda il contributo, è stata mantenuta la
disposizione che l'entità dello stesso non può superare il 70
percento del valore massimo, determinato annualmente per i bovini
dichiarati inguaribili a seguito delle operazioni di bonifica
sanitaria.
Presidente
Ha chiesto di parlare il Consigliere
Lanièce, ne ha facoltà.
Lanièce (DC)
Abbiamo visto la delibera che è stata
approvata nel contempo, quindi su questo siamo più che
soddisfatti.
Quello che ci preoccupa è che con delibera di Giunta si viene a
scavalcare le competenze del Consiglio; in precedenza, proprio
riguardo al fatto di dare una normativa alla legge 5 aprile 91, n.
15, era stato sostenuto dal Consigliere Perrin e dall'attuale
Assessore Vallet che non si poteva assolutamente decidere come
Giunta, perché si doveva fare un regolamento. Memore di quella
discussione, la Giunta precedente presentò un regolamento che è
stato approvato il 15 luglio 91.
Adesso noi, proprio per la centralità del Consiglio, con una
delibera di Giunta veniamo a scavalcare le competenze del
Consiglio.
A questo riguardo non vorrei che ci si trovasse
nell'impossibilità di erogare i contributi; in quel caso
prenderemmo in giro gli allevatori, perché volutamente avevamo dato
la competenza agli allevatori, adesso non si capisce perché
stabiliamo che nelle loro stalle siano terze persone a decidere
qual è il bovino produttivo o meno.
Dire così è come ammettere che non abbiamo fiducia
nell'allevatore, perché siamo convinti che l'allevatore è disposto
a cedere bestiame produttivo per bestiame improduttivo. Penso che i
nostri allevatori non arrivino al punto di mettere via un capo
valido come capo non valido, per prendere i due milioni e
settecentomila (o novecentomila, quali saranno oggi). Quindi questo
provvedimento dimostra mancanza di fiducia nei confronti degli
allevatori.
In secondo luogo chiedo al Presidente del Consiglio se è
ammissibile che con una delibera di Giunta si venga a scavalcare un
regolamento del Consiglio, perché la stessa legge demanda al
Consiglio la predisposizione del regolamento; prova ne è che per
l'applicazione della legge era stato fatto a suo tempo in
Consiglio. Non vorrei che seguendo questa procedura non si
riuscisse a liquidare nessun contributo, perché è illecita.
Presidente
Ha chiesto di parlare il Consigliere
Limonet, ne ha facoltà.
Limonet (DC)
Solo per precisare alcune affermazioni
già fatte dal Consigliere Lanièce e per richiamare il Presidente su
un fatto importante, che ha già richiamato fra l'altro chi mi ha
preceduto.
La legge del 5 aprile 91, n. 15, nella sua prima applicazione
prevedeva che il proprietario potesse disporre, secondo le
percentuali stabilite dalla stessa legge, quale era il bestiame a
fine carriera. Questo permetteva al contadino di individuare
nell'arco dell'anno i capi che, pur presentandosi nell'apparenza
sani, non rendevano a causa magari della predisposizione a dei vizi
caratteriali. Vizi che in caso di compravendita si devono
denunciare, a pena dell'annullamento del contratto.
Tenuto conto che in questa successiva applicazione della legge
questo compito è stato attribuito ai veterinari, come giustamente
diceva il Consigliere Lanièce, secondo noi questo penalizza e
mortifica il contadino, che deve sottoporre i capi alla
osservazione dei veterinari per un periodo prolungato, affinché
questi possano verificarne i vizi, e quindi con costi non
indifferenti.
Noi chiederemmo che nelle successive emanazioni (purtroppo per
quest'anno non è più possibile) vengano ripristinate le
disposizioni iniziali, secondo cui sono gli allevatori a segnalare
il bestiame a fine carriera.
