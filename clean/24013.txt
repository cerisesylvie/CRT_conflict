Classificazione
CASA DA GIOCO



Oggetto del Consiglio n. 2999 del 3 ottobre 2007 - Resoconto
OGGETTO N. 2999/XII - Entità del personale occupato presso la
Casa da gioco di Saint-Vincent. (Interrogazione)
Interrogazione
Considerato le dichiarazioni rilasciate dal Presidente della
Regione nel corso della seduta del Consiglio regionale in occasione
del dibattito sul bilancio della Casa da gioco di
Saint-Vincent;
Evidenziato che tali affermazioni sostenevano l'avvenuta
riduzione del personale del Casinò e delle società di servizi ad
esso collegato;
Rilevato che le nostre informazioni evidenziano invece un
considerevole aumento delle assunzioni;
i sottoscritti Consiglieri regionali
Interrogano
il Presidente della Regione al fine di conoscere:
1) il numero delle persone attualmente assunte presso la Casa
da gioco e presso le società di servizi ad essa collegata;
2) la specifica delle collaborazioni di ogni ordine e
grado;
3) l'analisi dettagliata dell'insieme del suddetto personale
diviso per gli anni 2003-2004-2005-2006-2007 ed ogni elemento utile
a determinare il totale delle persone che percepiscono emolumenti
finanziari per le attività in oggetto.
F.to: Lattanzi - Tibaldi - Frassy
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Nell'interrogazione il gruppo della
"CdL" mi pone delle domande specifiche, a cui cercherò di dare una
risposta altrettanto puntuale e precisa. Il
"numero delle
persone attualmente assunte presso la Casa da gioco e presso le
società di servizi collegate"
; ho fatto preparare alla Casa da
gioco un prospetto, che poi trasmetterò al collega Lattanzi, dove
si metteranno a raffronto... dagli anni '93 al periodo 30 settembre
2007... scansionando la forza alla fine di ogni anno e, per quanto
attiene il 2007, al 30 settembre, quindi un dato attuale. Partiamo
dal 31 dicembre 2003 con dipendenti diretti pari a 849 persone, per
raggiungere al 30 settembre 2007, 778... c'è un lento percorso a
decrescere che adesso illustro sui dipendenti diretti, poi avrà
modo di guardarlo: sono 849 nel 2003, 840 nel 2004, 824 nel 2005,
787 nel 2006, 778 nel 2007. Abbiamo poi le attività in
"outsourcing", che sono società... ora il collega Lattanzi ha
utilizzato il termine di "società collegate", forse non in senso
tecnico, ma collegate intese in senso che hanno dei rapporti, non
collegate in senso giuridico fra controllate e collegate con
partecipazioni reciproche. Queste società che svolgono tali
mansioni di sviluppo soft, pulizie, guardaroba, infermeria,
vigilanza, sicurezza e portierato... partiamo dal 2003 con 94
persone per averne al 30 settembre 2007, 87, quindi 94, 95 nel
2004, 91 nel 2005, 87 alla fine del 2006 e a fine 2007.
Mi chiede, nella seconda domanda:
"le specifiche delle
collaborazioni di ogni ordine e grado"
... qui abbiamo delle
collaborazioni, l'attività di interpretariato di lingua cinese,
segretariato casa slot ed altre, rispetto a questo si avvale di
prestazioni occasionali e per manifestazioni ed eventi vari. La
riportata tabella, che poi le consegnerò, consente di individuare
la tipologia e il numero di unità impiegate di tutte le predette
collaborazioni. Sempre con la stessa scansione dal 2003 al 2009, 17
erano nel 2003, 14 sono nel 2007, la parte importante sono
segretariato cassa e slot con 4 persone e altre collaborazioni 7,
interpretariato lingua cinese 2 e per le manifestazioni 1.
L'analisi
"dettagliata dell'insieme del suddetto
personale...."
dagli anni 2003 al 2007 per fornire ogni
elemento utile a determinare il totale delle persone... questa
sommatoria porta a dirci che fra dipendenti diretti, attività di
"outsourcing", collaborazione occasionale e altre collaborazioni,
partiamo dal 31 dicembre 2003 con 960 persone e al 30 settembre
2007, 879, con, anno per anno, delle diminuzioni costanti.
Presidente
- La parola al Consigliere Lattanzi.
Lattanzi (CdL)
- Intanto ringrazio l'Assessore per la
specificità dei dati e per la comprensione del quesito riferito
alle società collegate, perché era rivolto a quelle operative.
Dalla prima valutazione dei dati che lei mi dà, diciamo che il
personale cala meno di quanto non cali il fatturato del casinò, e
questo è un dato specifico, perché se sono circa 60 le unità che
dal 2003 ad oggi sono venute meno nel complesso delle assunzioni
delle persone che ricevono un compenso economico da parte del
casinò e delle collegate, è un dato di riduzione del personale
lieve rispetto invece ai gravi dissesti finanziari nei quali il
casinò dal 2003 e dalla gestione straordinaria sta maturando. Ci
riserviamo di analizzare con attenzione questi dati; le anticipo
che ci sarà una seconda interpellanza, più specifica, per quanto
riguarda le consulenze esterne che qui non sono comprese, e che ci
permetteranno di avere un quadro più dettagliato delle attività
finanziarie e impegnate dalla Casa da gioco e sue collegate, per
far funzionare il Casinò che, in termini di bilancio e di presenze,
scende, in termini di utile scende, ma in termini di personale non
scende!
Possiamo dare una buona notizia ai Valdostani, almeno si mettono
il cuore in pace: ai dati che lei mi ha comunicato, rispetto a
tutti i politici che stanno millantando l'opportunità di far
assumere amici, parenti e conoscenti al Casinò, possiamo informare
che non è vero, non c'è alcun politico che può comunicare ad alcun
elettore, amico, parente o conoscente che potrà trovargli in cambio
del suo voto un posto al Casinò, visto che il Casinò non solo non
assume, anzi, da quello che lei dice, sta riducendo il personale
lievemente rispetto ai "buchi" di bilancio, ma lievemente
riducendo. Ho il sospetto che le consulenze ci riserveranno delle
sorprese e lì il politico di turno della "casta" recupera in
qualche modo con la consulenza qualche amico, parente, conoscente,
ma per il momento sotto l'aspetto delle assunzioni a tempo
indeterminato qualificate del personale del Casinò possiamo dare la
buona notizia che sotto l'aspetto elettorale... "non c'è trippa per
i gatti"!
