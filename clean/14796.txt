Classificazione
ASSISTENZA SANITARIA E OSPEDALIERA
Personale medico e paramedico


Resoconto integrale del dibattito dell'aula
Oggetto del Consiglio n. 1232 del 22 marzo 1995 - Resoconto
SEDUTA ANTIMERIDIANA DEL 22 MARZO 1995
OGGETTO N. 1232/X Determinazioni relative ai criteri per
l'assegnazione del plus orario al personale laureato dell'USL.
(Interpellanza)
Interpellanza Preso atto della delibera n. 6916 del 26 agosto
1994 con la quale la Giunta regionale ha approvato la deliberazione
del Commissario straordinario dell'USL n. 2119 del 27 giugno 1994,
con la quale venivano stabiliti i criteri per l'assegnazione del
plus orario al personale laureato dell'USL;
Considerato che tali criteri stravolgono gli accordi sindacali
stipulati nel 1991, mirati a suddividere le assegnazioni "per
progetti obiettivi";
Preso atto che tale fatto ha dato luogo ad un fenomeno
espressamente contrario a quanto previsto dalla legge, ovvero ha
permesso la erogazione "a pioggia" delle incentivazioni, senza
tenere conto delle conseguenze ricadenti sui servizi
dell'utenza;
Tenuto conto che la conseguenza pratica più evidente di questo è
che le "code" sono rimaste inalterate là dove c'erano prima e anzi
queste sono state dirottate presso strutture private sorte in Valle
e dove operano gli stessi medici dell'USL gratificati due volte
dalla Regione e dall'USL stessa; viceversa si sono allungate dove
prima non esistevano (ad esempio Radiologia);
il sottoscritto Consigliere regionale
Interpella
la Giunta regionale per conoscere:
1) i motivi che hanno indotto la Giunta regionale, attraverso la
delibera di cui sopra, a non rispettare gli accordi sindacali del
1991 stipulati in base al DPR n. 384 del 1990;
2) come intende l'Amministrazione eliminare le conseguenze della
mancata applicazione degli accordi stessi.
F.to: Lanièce
Presidente La parola al Consigliere Lanièce.
Lanièce (GA) Questa interpellanza è stata presentata per
conoscere i motivi per i quali non sono stati rispettati gli
accordi sindacali sulla materia del plus orario per quanto riguarda
i laureati dell'USL. In effetti i criteri previsti dalla delibera
n. 2119 del 27 giugno 1994 del Commissario straordinario
stravolgono, di fatto, gli accordi sindacali del 1991.
La prima domanda è perché questi accordi non siano stati
applicati nonostante prevedessero l'applicazione del Contratto
nazionale di lavoro del personale sanitario, contenuto nel DPR n.
384 del 1990. É stata forse incapacità da parte dell'USL di dare
applicazione agli accordi, forse troppo complicati per l'Ufficio
personale? Oppure si è voluto favorire una categoria di operatori
sanitari, pur sapendo di danneggiare l'utente? A questo proposito
posso fare un esempio: per fare una radiologia all'apparato
digerente occorrono circa due mesi di attesa. La conseguenza
immediata di questo stravolgimento è che è stato vanificato il
divieto tassativo, più volte espresso dalla legge n. 384, di dare
le incentivazioni a pioggia, ma che invece indicava di procedere ad
assegnare incentivazioni secondo la produttività delle singole
unità produttive. Infatti, tutto il personale laureato dell'USL ha
ottenuto 2 ore e 25 minuti di plus orario settimanale. Ciò ha
comportato che alcune Unità operative che hanno sempre avuto una
produttività elevatissima abbiano visto un calo percentuale di ore
di plus orario. Viceversa, altre Unità operative a bassa o
bassissima produttività si sono viste premiare con un incremento
orario. A questo incremento orario non ha corrisposto un incremento
della produttività.
L'accordo nazionale, previsto dal DPR n. 384 del 1990, e gli
accordi locali sottoscritti dalle parti avevano proprio lo scopo di
far cessare l'erogazione a pioggia delle incentivazioni.
L'incentivo deve essere corrisposto se c'è un'effettiva
contropartita, se viene cioè data una prestazione. Non è un puro
aumento salariale. I piani di lavoro previsti dagli accordi avevano
proprio lo scopo di dare un'organizzazione più razionale all'orario
di lavoro e nello stesso tempo ai servizi che venivano erogati.
Perché, quindi, non si è voluto collegare una parte della
retribuzione alla produttività delle singole Unità operative?
Perché paradossalmente si è voluto punire chi lavora di più e
premiare chi lavora di meno? Credo che il principale obiettivo sia
quello di evitare le attese, le code agli ammalati, a coloro che
hanno bisogno di conoscere urgentemente il proprio stato di
salute.
Mi verrebbe, quindi, naturale porre altre domande all'Assessore,
anche se non contenute nell'interpellanza, ma che possono essere
importanti. Quali e quante sono le convenzioni esterne con i
privati? In quali settori, in quali Unità operative si registrano i
maggiori ritardi? Con il day-hospital, il nuovo centro privato di
St. Christophe, l'USL ha stipulato convenzioni? Quali? Queste sono
domande le cui risposte possono essere importanti per cercare di
risolvere questi problemi collegati alla sanità e che emergono
quotidianamente sui giornali. Per concludere ritengo importante
sottolineare che le decisioni prese potrebbero, e mi auguro che non
sia così, rappresentare un possibile illecito amministrativo,
tenuto conto che si faceva riferimento a degli accordi stipulati
nel 1991. Quindi occorre fare molta attenzione su questa delicata e
intricata vicenda.
Presidente La parola all'Assessore alla sanità ed assistenza
sociale, Vicquéry.
Vicquéry (UV) In risposta all'interpellanza del Consigliere do
lettura della nota del 6 marzo 1995, pervenuta dal Direttore
generale dell'USL.
"Il DPR 28 novembre 1990 n. 384, non dissimilmente dai
precedenti accordi di lavoro emanati con DPR n. 248 del 1983 e n.
270 del 1987, disciplina, agli articoli 57 e 123, l'istituto della
produttività. Ai sensi delle anzidette disposizioni l'istituto
dell'incentivazione alla produttività deve realizzare un incremento
della qualità e dell'economicità dei servizi, ed è altresì rivolto
al raggiungimento degli obiettivi della programmazione sanitaria
nazionale, regionale e locale, articoli 57, comma 1° e 123, comma
1°. La normativa indica alcuni obiettivi da perseguire, validi su
tutto il territorio nazionale, comma 4 delle citate disposizioni,
che costituiscono vincoli per l'accordo decentrato a livello
regionale, il quale deve tracciare le linee generali dei programmi,
i criteri di attuazione degli stessi e le verifiche, comma 5 degli
articoli 57 e 123. L'istituto si articola in due sottotipi:
- a) incentivazione alla produttività ai sensi dell'articolo 66
del DPR n. 270, cosiddetto plus orario;
- b) produttività per obiettivi.
É significativa la disposizione, contenuta sia nel DPR n. 270
sia nel DPR n. 384, per la quale per l'arco di vigenza dell'accordo
si ridefinisce la disciplina vigente quale fase di evoluzione verso
il futuro sistema per obiettivi. In linea con tali impostazioni,
l'ultimo accordo introduce due nuove disposizioni:
- a) ai sensi dell'ultimo comma dell'articolo 57 e dell'articolo
123, con gli accordi quadro regionali possono essere sperimentate
forme di integrazione tra le due tipologie di istituto;
- b) il comma 10 dell'articolo 61 e dell'articolo 127, entrambi
intitolati plus orario e sua determinazione, relativi alle
verifiche delle regioni in ordine all'applicazione delle
incentivazioni, ex lettera a) dell'articolo 57, espressamente
prevedono che le USL attivino le procedure per l'individuazione
plus oraria necessaria, pervenendo al pieno utilizzo dei fondi
stessi in connessione ai piani di lavoro di équipe, ovvero alla
determinazione degli obiettivi di produttività, attribuendo al
personale interessato gli obiettivi i relativi acconti nella misura
dell'80 percento del valore massimo fissato per la singola ora di
plus orario.
Da quanto precede si ricava la sovrapposizione delle due forme
di incentivazione.
Quest'Amministrazione dell'USL ha ritenuto di doversi adeguare
al dettato della sopraindicata normativa che espressamente si
riferisce al sistema per obiettivi. Ciò ancor più in quanto nel
decorso anno 1993 la deliberazione dell'USL che aveva regolamentato
la produttività era stata annullata dalla Giunta regionale, proprio
per non aver previsto la produttività per obiettivi. La legittimità
dell'annullamento veniva, poi, sanzionata dal TAR per la Valle
d'Aosta con la sentenza n. 3494 del 27 marzo 1994. Tale esigenza,
peraltro, prima di essere fatta propria dall'USL, è stata avvertita
dalla Regione che, ribadendo la posizione assunta nei confronti
dell'incentivazione per l'anno 1993, ha adottato la deliberazione
del 4 marzo 1994 n° 1780 nelle cui premesse si legge tra l'altro
"Si rende necessario modificare le procedure adottate fino al
momento attuale, dando esclusiva rilevanza alla produttività per
obiettivi, oggetto sub 2, come per altro già stabilito negli
accordi regionali per l'applicazione del regolamento reso esecutivo
con DPR n. 384. Spetta alla Regione dare indicazioni di massima
circa gli obiettivi generali di programmazione sanitaria.
Sulla base di tale deliberato dal quale l'USL non poteva
discostarsi, l'Ufficio di direzione, come si ricava dalla narrativa
della deliberazione n. 1307 del 1994, formulava una proposta con i
criteri per l'attuazione dell'istituto dell'incentivazione,
proposta che veniva inviata con nota protocollo 4636/7 del 24 marzo
1994 alle Organizzazioni sindacali mediche e non mediche che
venivano sentite in occasione di numerosi incontri dedicati
all'esame delle loro osservazioni.
Veniva pertanto adottata la deliberazione del 23 marzo 1994 n.
1307 di attuazione dell'istituto dell'incentivazione della
produttività nell'anno 1994, che sulla scia della deliberazione
regionale individua taluni obiettivi essenziali. L'accordo
raggiunto con le Organizzazioni sindacali, circa i criteri e le
modalità di attuazione dell'istituto dell'incentivazione per l'anno
1994, si basa su due presupposti fondamentali:
- a) superamento del principio secondo il quale il plus orario
deve essere attribuito in base al fatturato di ciascuna Unità
operativa, per privilegiare, invece, il raggiungimento di precisi
obiettivi prefissati dall'Amministrazione. Questo sistema pare
senz'altro più equo, in quanto tende a valorizzare l'effettiva
produttività aggiuntiva che si misura in relazione al grado di
raggiungimento dell'obiettivo, a differenza dell'altro dove, il più
delle volte, il maggior fatturato dipende da un incremento di
produttività delle macchine e non certamente da un maggior impegno
personale degli operatori addetti, come avviene, per esempio per il
laboratorio di analisi cliniche.
- b) riconoscere a tutto il personale una pari opportunità di
accedere all'istituto dell'incentivazione. Anche in questo caso
l'Amministrazione dell'USL ha operato una scelta. Avrebbe potuto
assegnare grossi obiettivi a poche Unità operative, attribuendo ai
componenti di quelle équipe un maggior numero di ore di plus orario
e riservandosi l'anno successivo di assegnare obiettivi diversi
alle Unità operative che nell'anno in corso erano rimaste escluse.
Ovvero perseguire obiettivi generali più specifici destinati a
migliorare e/o mantenere ovunque livelli di assistenza.
L'Amministrazione, sentito sempre il parere dell'Ufficio di
direzione che era l'organo tecnico dell'USL, ha optato per questa
seconda soluzione, anche tenendo conto che è preferibile mantenere
un adeguato livello generale, piuttosto che avere dei picchi
elevati in alcuni settori e dei profili molto più bassi in
altri.
Con deliberazione 27 giugno 1994 n° 2119 il Commissario
straordinario approvava i relativi piani di lavoro e autorizzava il
personale nominativamente autorizzato ad effettuare plus orario
nell'anno 1994, nei limiti individuati per ciascun indicato.
Avverso tale deliberazione sono pendenti dinanzi al TAR della
Valle d'Aosta due ricorsi proposti da alcuni dipendenti dell'USL.
Nella Camera di consiglio del 15 dicembre 1994, il TAR ha respinto
in entrambi i ricorsi l'istanza cautelare di sospensione dei
provvedimenti impugnati che, pertanto, costituiranno oggetto di
decisione nel merito. Nelle more di tale decisione le delibere
impugnate sono pienamente efficaci e alla luce di principi generali
si presumono legittime.
Per quanto concerne il permanere di lunghe liste di attesa in
alcune attività specialistiche, occorre chiarire che a seguito
della riduzione del fondo di incentivazione, nella misura del 30
percento, operato dalla legge finanziaria 1994, si è dovuto
proporzionalmente ridurre il numero di ore di plus orario
autorizzabile, con una conseguente contrazione dell'attività
ambulatoriale. Premesso che alcune liste di attesa si sono
allungate anche a causa di un aumento delle domande, nel solo
settore della TAC si è passati dai 5978 esami del 1993 ai 7240 del
1994, si chiarisce che alcuni provvedimenti assunti
dall'Amministrazione dell'USL, quali specifici progetti-obiettivo,
e l'istituzione della libera professione hanno consentito di
ridurre i tempi di attesa, nonostante una riduzione del personale
addetto. Anche il centro di prelievo riservato ai pazienti
diabetici e alle donne in stato di gravidanza è stato riaperto in
data 6 marzo 1995."
Questa è la risposta dell'USL. Aggiungo che la delibera della
Giunta regionale n. 7664 del 23 agosto 1991, che è l'approvazione
degli accordi regionali, già prevedeva che la Regione individuasse
alcuni specifici obiettivi generali da conseguire attraverso
l'assegnazione del plus orario, superando gradualmente la logica
del fatturato. In questa direzione è stata adottata la
deliberazione della Giunta regionale 1780 del 4 marzo 1994,
"Approvazione delle linee guida per l'attuazione nell'anno 1994
dell'istituto dell'incentivazione alla produttività del lavoro
straordinario e delle pronte disponibilità di cui al DPR n. 384 del
1990", in cui viene privilegiato il raggiungimento di precisi
obiettivi prefissati dall'Amministrazione regionale. Tale sistema è
stato ritenuto più equo in quanto tende a valorizzare l'effettiva
produttività aggiuntiva che si misura in relazione al grado di
raggiungimento dell'obiettivo, a differenza, come già detto prima,
del sistema del fatturato. Gli obiettivi generali individuati
dall'Amministrazione sono stati:
1 - progressiva riduzione della mobilità esterna ospedaliera
interregionale;
2 - priorità di ricovero dei cittadini valdostani;
3 - incremento dell'attività specialistica sul territorio;
4 - miglioramento del tasso operatorio per le chirurgie;
5 - riduzione della spesa farmaceutica ospedaliera;
6 - miglioramento degli indici di durata media dei degenza,
tasso di occupazione dei posti letto e tasso di turn over;
7 - riduzione dei tempi di attesa per l'espletamento delle
prestazioni di diagnostica strumentale e ampliamento delle fasce
orarie di utilizzo delle diagnostiche complesse;
8 - riduzione dei tempi di attesa per l'espletamento degli esami
di laboratorio, con riferimento non solo al tempo di esecuzione
della prestazione, ma anche e soprattutto, al tempo di
risposta;
9 - attivazione del day-hospital, medico e del day-surgical,
chirurgico;
10 - copertura degli orari degli ambulatori distrettuali di
sanità pubblica.
A seguito della deliberazione n. 1780 del 1994, l'USL ha
provveduto con propria deliberazione n. 1307 del 24 aprile 1994 a
recepire le linee guida regionali, nonché ad individuare ulteriori
obiettivi integrativi, perché le linee guida regionali davano degli
obiettivi generali. L'USL doveva recepire e entrare nel merito
degli obiettivi specifici, nonché individuare ulteriori obiettivi
integrativi, mantenimento del livello di attività, quando questa è
stata svolta nell'anno precedente senza tempi di attesa, incremento
dell'attività veterinaria.
Sulla base di questi è stato assegnato poi il plus orario alle
singole Unità operative, compatibilmente con gli obiettivi
assegnati. In questa delibera, come ho già detto, l'USL ha optato
per la scelta di riconoscere a tutto il personale, anche in
considerazione della riduzione del 30 percento del plus orario
attuato con legge finanziaria, che evidentemente nel 1991 non si
conosceva, ha optato, dunque, per riconoscere a tutto il personale
una pari opportunità di accedere all'istituto dell'incentivazione,
preferendo mantenere un adeguato livello generale, piuttosto che
avere picchi elevati in alcuni settori e profili molto bassi in
altri.
La delibera n. 1307, al punto 3 del deliberato, dice
testualmente "di stabilire che ogni servizio e Unità operativa
abbia pari opportunità di accedere all'istituto dell'incentivazione
e che l'Amministrazione assegna a ciascuna Unità operativa, previo
confronto con il relativo responsabile, uno o più obiettivi tra
quelli indicati come prioritari nella programmazione regionale. Di
stabilire altresì che nei piani di lavoro devono essere indicate le
modalità per conseguirli".
Il punto 4 delibera "di stabilire che gli obiettivi essenziali e
prioritari da perseguire nel 1994 sono i seguenti:
a - copertura degli orari degli ambulatori distrettuali di
sanità pubblica" (perché c'era una grossissima carenza sul
territorio per quanto riguarda gli ex Ufficiali sanitari, c'erano
dei comuni totalmente scoperti);
"b - controllo della spesa farmaceutica convenzionata" (i
risultati si sono già visti con la riduzione di circa sei miliardi,
se non sbaglio, della spesa per la farmacia convenzionata);
"c - contenimento della spesa farmaceutica ospedaliera;
d - miglioramento degli indici di durata media di degenza, tasso
di occupazione dei posti letto, indici di turn over".
Su questo posso confermare che l'Ospedale di Aosta, in tutte le
Unità operative, è assolutamente sotto la media nazionale. Ciò va a
merito dell'Ospedale di Aosta.
"e - miglioramento dell'indice del tasso operatorio per le
chirurgie;
f - attivazione dei day-hospital, medico e chirurgico;
g - riduzione dei tempi di attesa per le prestazioni
ambulatoriali e di diagnostica strumentale di laboratorio".
Il controllo deve essere fatto mediante l'istituzione di un
registro sul quale viene indicata la data in cui la prenotazione è
stata effettuata e quella del giorno in cui la prestazione viene
eseguita. Rientra nel controllo dei tempi di attesa anche quello
pertinente all'intervallo tra l'esecuzione della prestazione e la
consegna del relativo risultato.
"h - mantenimento del livello di attività, quando questa è stata
svolta nell'anno precedente senza tempi di attesa;
i - incremento della vigilanza veterinaria nei settori mangimi,
farmaci e latte;
l - miglioramento della profilassi malattie infettive o
parassitarie di interesse zoo-economico;
m - potenziamento dell'attività di vigilanza macelli, produzione
e spacci di vendita;
n - mantenimento quali-quantitativo delle prestazioni rese
nell'anno precedente da parte del laboratorio zooprofilattico"
(laboratorio che aveva delle grossissime carenze in quel
periodo).
Questi sono gli obiettivi specifici, deliberati dall'USL, che
fanno parte degli obiettivi generali deliberati
dall'Amministrazione regionale. É da precisare che la Giunta
regionale ha approvato la sopracitata deliberazione, n. 1307, solo
sotto l'aspetto formale della legittimità dell'atto, in quanto il
controllo delle deliberazioni dell'USL, come ho già avuto modo di
dire, previsto dalla legge regionale n. 75 del 1992, non contempla,
per specifica disposizione nazionale, l'aspetto del merito.
Non può la Regione dire che alcuni obiettivi specifici non
possono essere attuati, perché è nell'autonomia dell'azienda. Del
resto, mentre spetta all'Amministrazione regionale stabilire le
linee generali di programmazione e gli obiettivi strategici, è del
tutto ovvio che l'attribuzione delle quote di plus orario alle
varie Unità operative, purché nel rispetto di tali obiettivi,
rientri esclusivamente nei compiti dell'azienda.
Voglio terminare facendo alcuni esempi concreti, al Consigliere
Lanièce, dell'applicazione della delibera n. 119, cioè
dell'autorizzazione al personale dipendente ad effettuare plus
orario. Ci sono tutte le schede delle singole Unità operative.
Queste schede sono state contrattate prima con le Organizzazioni
sindacali, poi proposte dall'Ufficio di direzione.
Prendo la prima che riguarda il settore Unità operativa Medici
sanità pubblica. L'obiettivo assegnato dall'Amministrazione alla
copertura degli orari degli ambulatori distrettuali di sanità
pubblica, l'obiettivo specifico.
Il settore Medicina legale: riduzione dei tempi di attesa per
prestazione ambulatoriale.
Medicina di base: controllo della spesa farmaceutica
convenzionata.
Assistenza tossicodipendenti: mantenimento del livello di
attività, quando questa è stata svolta nell'anno precedente senza
tempi di attesa, perché nel frattempo c'erano stati dei
pensionamenti non sostituiti.
Laboratorio di analisi, uno dei problemi ricorrenti se non
sbaglio: utilizzo della maggiore disponibilità di ore conseguenti
al passaggio al tempo pieno. Evidentemente se c'è stato un
passaggio dal tempo definito al tempo pieno c'è una maggiore
disponibilità di ore. L'obiettivo è il mantenimento del livello di
attività quali-quantitativo rispetto all'anno precedente, senza
tempi di attesa per l'accesso alle prestazioni. É chiaro che
l'obiettivo di mantenere inalterati i tempi di attesa per l'accesso
alle prestazioni comporterà inevitabilmente il peggioramento di
altri parametri che concorrono all'efficienza globale del servizio
per i motivi qui di seguito enucleati.
E così di seguito, Anatomia patologica: il mantenimento del
livello di attività del precedente anno in attesa della
normalizzazione dell'organico medico e tecnico. Era rimasto solo,
praticamente, il dottor Chasseur, con un aiuto a tempo. Questa è
l'applicazione pratica dell'istituto alle incentivazioni, che ha
creato non pochi problemi gestionali alle USL e che, devo dire, è
in fase di superamento nel rinnovo contrattuale prossimo
venturo.
Il Ministro Guzzante, in una riunione, ha affermato
espressamente agli assessori alla sanità presenti che dobbiamo
uscire dalla logica del sub 1) e del sub 2), cioè del plus orario
per obiettivi in senso stretto. Dobbiamo, invece, cercare di
ipotizzare un sistema di incentivazione per obiettivi nel vero
senso della parola, che vada al di là delle ore assegnate a seconda
del livello di appartenenza. Questa, si spera, l'ipotesi che verrà
poi recepita dal prossimo contratto di lavoro, perché,
obiettivamente, il sistema delle incentivazioni ha creato
moltissimi problemi a tutte le USL, in quanto concepito, come ha
detto il Consigliere Lanièce, da parte di alcune categorie di
medici, come un aumento stipendiale tout court.
Ed è evidente che nel momento in cui l'USL ha tagliato ai
servizi, perché sono stati i servizi ad essere tagliati, servizi
che avevano più specificatamente un revenu per quanto riguarda
l'attività dell'apparecchiatura e degli strumenti, non per quanto
riguarda l'attività diretta, c'è stato non poco malcontento che è
sfociato nei ricorsi al TAR. É legittimo ricorrere ed è altrettanto
legittimo attenersi alle sentenze.
Presidente La parola al Consigliere Lanièce.
Lanièce (GA) Prendo atto della risposta molto dettagliata
dell'Assessore. Lo ringrazio perché ha spiegato al Consiglio la
problematica molto delicata, visto che sono stati fatti anche dei
ricorsi al TAR e che il problema del plus orario ha creato non
poche polemiche, proprio perché ad un certo punto si è pensato
fosse un puro e semplice aumento salariale non corrispondente ad
un'effettiva produttività e ad un miglioramento del Servizio
sanitario.
Il fatto stesso che l'Assessore abbia dichiarato che il nuovo
Ministro alla sanità stia tentando di risolvere questo problema,
penso sia già una dichiarazione importante che può far chiarezza ad
una situazione che, a tutt'oggi, rimane ingarbugliata. Anzi, mi
farebbe piacere se l'Assessore mi potesse fornire la documentazione
che ha letto un momento fa e che era molto dettagliata, in modo da
chiarire a quelle persone che hanno ancora le idee poco chiare qual
sia la situazione reale e quali siano le prospettive di superamento
di questa situazione molto delicata.
