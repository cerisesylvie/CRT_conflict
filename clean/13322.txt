Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 4319 del 11 marzo 1993 - Resoconto
OGGETTO N. 4319/IX Determinazione di non richiedere la
costituzione in azienda del presidio ospedaliero di Aosta, ai sensi
dell'articolo 4 del Decreto legislativo 30 dicembre 1992, n.
502.
Presidente
Do lettura del testo della
delibera:
Deliberazione Il Consiglio regionale
- visto l'articolo 4 del decreto legislativo 30 dicembre 1992,
n. 502 "Riordino della disciplina in materia sanitaria, a norma
dell'articolo 1 della legge 23 ottobre 1992, n. 431", il quale
dispone che le regioni, entro sessanta giorni dalla data di entrata
in vigore del decreto stesso, trasmettono al Ministro della Sanità
le proprie indicazioni ai fini della conseguente individuazione
degli ospedali di rilievo nazionale e di alta specializzazione da
costituire in azienda ospedaliera;
- evidenziato che il comma 2 del citato articolo 4 del disegno
di legge 502/1992 individua come ospedali di rilievo nazionale
quelli che dispongono di almeno tre strutture di alta specialità,
secondo quanto disposto dal DM 29 gennaio 1992, e che sono dotati
di organizzazione funzionalmente accorpata ed unitaria di tipo
dipartimentale di tutti i servizi che compongono una struttura di
alta specialità;
- evidenziato che, al momento, il Presidio ospedaliero di Aosta
non è dotato di strutture di alta specialità funzionalmente
accorpate ed organizzate in dipartimenti, come previsto dal DM 29
gennaio 1992;
- evidenziato che il comma 4 dell'articolo 4 del disegno di
legge 502/1992 dispone, altresì, che possono essere costituiti in
azienda gli ospedali destinati a centro di riferimento della rete
dei servizi di emergenza, come individuato ai sensi dell'articolo 9
del DPR 27 marzo 1992;
- preso atto che l'Assessorato della Sanità ed Assistenza
Sociale ha ritenuto di acquisire il parere preventivo dei
responsabili delle varie Unità Operative, delle organizzazioni
sindacali e dei vertici amministrativi dell'USL, nel corso di due
incontri collegiali, al fine di effettuare la scelta operativa più
razionale ed adeguata alla realtà locale;
- preso atto che i pareri esposti dai soggetti sopraindicati,
pur non essendo omogenei, hanno ribadito l'esigenza prioritaria di
disporre di un sistema sanitario basato sull'efficienza e sulla
professionalità, e quindi competitivo e che - in ogni caso - i
vertici amministrativi dell'USL ed i sindacati confederali medici e
non medici hanno manifestato la propria preferenza per la
costituzione di un'unica azienda, il cui ambito coincida con il
territorio della Regione;
- evidenziato che il Presidio ospedaliero di Aosta, essendo
destinato a centro di riferimento della rete dei servizi di
emergenza e dotato di dipartimento di emergenza, possiede i
requisiti per essere costituito in azienda;
- ritenuto, peraltro, che la situazione attuale del servizio
sanitario regionale, nonché le peculiari caratteristiche
territoriali della Regione non giustifichino, sotto il profilo
economico ed organizzativo, la costituzione di due aziende separate
per la gestione delle attività sanitarie, in particolare per le
seguenti considerazioni:
1) la presenza di una unica USL e di un unico presidio
ospedaliero;
2) l'inopportunità di una duplicazione di strutture
amministrative, anche in relazione alle risorse disponibili ed al
fatto che il raggiungimento dell'efficienza non è legato al tipo di
strutture, bensì al funzionamento interno delle stesse;
3) la difficoltà economica di raggiungere l'autofinanziamento
dei propri costi in misura non inferiore al 20 percento degli
stessi, come precisato nel punto a) del comma 7 dell'articolo 4 del
disegno di legge 502/1992;
- ritenuta, infine, non opportuna la costituzione di una azienda
ospedaliera separata dall'azienda USL, al fine di evitare, da un
lato, un'inutile duplicazione di strutture amministrative e,
dall'altro, un appesantimento di costi difficilmente sostenibile da
parte della struttura stessa;
- ribadita, peraltro, la necessità di richiedere al Ministero
della Sanità di considerare il Presidio ospedaliero di Aosta, per
le sue caratteristiche di unica struttura regionale in espansione,
destinata a centro di riferimento della rete dei servizi di
emergenza, quale ospedale del tutto equiparabile ad azienda, sia
sotto il profilo dei finanziamenti, sia per l'accesso alla
formazione professionale e specialistica;
- visto il parere della V commissione consiliare permanente;
Delibera
1°) di impegnare la Giunta regionale a richiedere al Ministero
della Sanità l'opportunità che il Presidio ospedaliero di Aosta
possa accedere ai finanziamenti e possa utilizzare le procedure per
la formazione professionale e specialistica, eventualmente previsti
in maniera specifica per le aziende ospedaliere di prossima
istituzione, in relazione all'importanza che lo stesso presidio
riveste, in quanto unica struttura presente sul erritorio
regionale, e che sia classificato come spedale di rilievo
nazionale;
2) di rinviare a successivi provvedimenti la determinazione
delle linee organizzative per l'erogazione delle prestazioni
sanitarie in ambito ospedaliero ai sensi del decreto legislativo n.
502/1992, anche ai fini di dotare il presidio ospedaliero
dell'autonomia economico-finanziaria di cui al comma 9
dell'articolo 4 del decreto stesso, nonché di tutti gli strumenti
necessari per il raggiungimento dell'efficienza organizzativa;
3°) di non richiedere, per il momento, al Ministero della Sanità
la costituzione in azienda del Presidio ospedaliero di Aosta, per i
motivi in premessa indicati, ai sensi dell'articolo 4 del
sopracitato decreto n. 502/1992.
Presidente
Ha chiesto di parlare l'Assessore alla
Sanità ed Assistenza Sociale Cout, ne ha facoltà.
Cout (PCI-PDS)
Il decreto legislativo del 30 dicembre
92 n. 502, che tratta del riordino delle discipline in materia
sanitaria, dispone che le regioni, entro 60 giorni dalla data di
entrata del citato decreto diano le proprie indicazioni ai fini
della conseguente individuazione degli ospedali di rilievo
nazionale e di alta specializzazione, da costituire in azienda
ospedaliera.
Il comma 2 dell'articolo 4 del decreto citato individua come
ospedali di rilievo nazionale quelli che dispongono di almeno tre
strutture di alta specialità, secondo quanto disposto dal decreto
ministeriale 29 gennaio 1992, e che sono dotati di organizzazione
funzionalmente accorpata ed unitaria di tipo dipartimentale di
tutti i servizi che compongono una struttura di alta specialità.
Quindi al momento la unità ospedaliera di Aosta non ha queste
caratteristiche.
L'Assessorato alla Sanità ha ritenuto poi di acquisire i pareri
preventivi dei responsabili delle varie unità operative, delle
Organizzazioni Sindacali. e dei vertici amministrativi dell'USL.
Abbiamo avuto diversi incontri e i pareri che sono stati esposti
dalle associazioni, dai vertici USL e da quanti ho nominato prima,
erano all'inizio abbastanza discordi, però alla fine tutti si sono
avvicinati alla proposta di non richiedere uno sdoppiamento delle
strutture, ma di mantenere una unica struttura.
In proposito sono state fatte delle valutazioni, però alla fine
è stato concordato da parte di tutti che sdoppiare non vuol dire
subito avere uno snellimento della struttura, anzi si possono
appesantire gli apparati senza poi avere un riscontro positivo.
Inoltre la Valle d'Aosta ha degli aspetti molto particolari, è una
regione di 114mila abitanti, ha una unica USL ed un unico ospedale
a differenza delle altre regioni, e quindi ha una situazione
particolare per cui sdoppiando le strutture si creerebbero dei
problemi. A proposito leggo quanto è stato esposto da parte di un
sindacato, che dice che "...la gestione aziendale degli ospedali
pubblici rischia invece di vedere privilegiato l'aspetto economico
aziendale, che favorirebbe le esigenze di bilancio a scapito delle
reali necessità della popolazione, e che la qualità dei servizi e
le insufficienze ospedaliere, così come la lotta agli sprechi, da
tante parti invocati, possono essere efficacemente incrementate con
opportuni interventi legislativi ed organizzativi all'interno
dell'attuale struttura senza snaturare il ruolo sociale
dell'assistenza sanitaria, e la costituzione in azienda
dell'ospedale di Aosta, scorporato dall'USL, presuppone un
raddoppio dell'apparato amministrativo dirigenziale del tutto
ingiustificato per una realtà circoscritta come la nostra,
distogliendo notevoli risorse dalla tutela della salute dei
cittadini. Inoltre un provvedimento di scorporo pregiudicherebbe
inevitabilmente lo stretto collegamento che deve esistere fra i tre
momenti alla base dell'azione sanitaria: prevenzione, diagnosi,
cura e riabilitazione, ritornando al superato primato della
ospedalizzazione".
Visto che della questione ne abbiamo discusso sia in questi
incontri che in commissione, per cui penso che tutti abbiano avuto
il tempo valutare la questione, direi che questo coglie il concetto
di fondo; in Valle d'Aosta ci troviamo in una situazione del tutto
particolare e proprio rispetto a questa situazione è necessario
ricercare delle soluzioni anche diverse da quelle attuate nel resto
d'Italia.
In un ultimo incontro che abbiamo avuto martedì mattina con uno
degli estensori del decreto 502, cui fa riferimento questa proposta
di deliberazione, abbiamo potuto appurare che in tutto questo ci
sono delle incongruenze, alle quali noi dobbiamo sottostare. In
effetti c'è stata rispetto a tutta la vicenda una accelerazione di
questo processo di transizione e ne è seguita una scarsa attenzione
alla fattibilità delle norme, alle date ed alle scadenze, per cui
ci troviamo a correre per iniziare. Probabilmente tutto questo è
dovuto ad un ministro che aveva fretta di concludere alcune
questioni e senza tener conto di quello che effettivamente si
poteva fare, e noi ci troviamo di conseguenza a dover decidere.
Dovevamo anzi decidere nel termine di 60 giorni, siamo andati oltre
questo termine, per cui abbiamo inviato una lettera al Ministero
informando che delibereremo quest'oggi.
In base alla riunione dell'altro giorno si è potuto capire
meglio che i finanziamenti non favoriranno gli ospedali di alta
specialità che possono essere costituiti in azienda, perché i
finanziamenti futuri avverranno per livelli di assistenza e saranno
in rapporto alle prestazioni che ogni ospedale darà.
Pertanto gli ospedali che fanno un'operazione di appendicite
verranno finanziati in modo diverso rispetto ad un ospedale che
farà una operazione di trapianto d'organo, quindi i finanziamenti
saranno in rapporto alle prestazioni effettivamente rese dagli
ospedali, per cui non ci saranno problemi rispetto al tipo di
scelte che facciamo in questo momento.
Anche per ciò che riguarda una eventuale formazione
professionale, è stato assicurato che la formazione professionale
avverrà anche attraverso una unica azienda ospedale e USL, nello
stesso modo in cui potrebbe avvenire direttamente nei confronti di
un ospedale di alta specializzazione.
Comunque l'ospedale, anche nel caso della costituzione di una
unica azienda, avrà una sua forte autonomia, anche perché avrà un
suo budget, del quale dovrà rispondere; ci sarà una delega del
direttore generale per la gestione tecnica e comunque il bilancio
prima di andare in Regione dovrà essere consolidato con quello
dell'USL. A seguito di questo consolidamento si potrà tenere conto
di una serie di interventi che possono anche portare degli indubbi
vantaggi.
É stato sottolineato in questo incontro che la scelta di avere
una unica azienda favorirà senz'altro tutta una serie di interventi
collegati con il territorio, proprio perché giustamente (come è
stato rilevato da parte di un sindacato) non si fa solo
ospedalizzazione ma sempre più si cerca di fare prevenzione, dopo
di che si potrà pensare alla diagnosi e alla cura, e
successivamente alla riabilitazione che deve essere rivolta e deve
tenere conto del territorio.
Alla luce di queste considerazioni, la proposta che viene
portata in Consiglio è quella di impegnare la Giunta regionale a
richiedere al Ministero l'opportunità che il presidio ospedaliero
di Aosta possa accedere ai finanziamenti e possa utilizzare le
procedure per la formazione professionale specialistica,
eventualmente previsti in maniera specifica per le aziende
ospedaliere di prossima istituzione, in relazione alla importanza
che lo stesso presidio riveste, in quanto unica struttura presente
sul territorio; e quindi di non richiedere almeno per il momento al
Ministero della Sanità la costituzione in azienda del presidio
ospedaliero di Aosta per i motivi che sono stati indicati
finora.
Questo è quanto mi sentivo in dovere di dire al Consiglio, anche
perché non è una scelta indifferente ed è una scelta che darà
inizio a tutto un processo di riorganizzazione che sarà molto
importante non solo per la Valle d'Aosta, ma per tutto il paese, e
da questa dipenderà la salute della futura sanità.
Presidente
É aperta la discussione generale.
Ha chiesto di parlare il Consigliere Beneforti, ne ha
facoltà.
Beneforti (DC)
Quello che mi dispiace è che in
alcuni casi si riesce a trovare un comune denominatore nel lavorare
fra opposizione e maggioranza; abbiamo visto anche con la
fondazione Istituto musicale che, dopo esserci impegnati per molto
tempo, siamo riusciti a livello di commissione e anche fuori, nei
colloqui che abbiamo avuto, ad affrontare e risolvere quei problemi
che erano di contrasto fra maggioranza ed opposizione. E alla fine
abbiamo dichiarato tutti la nostra soddisfazione per lo statuto che
è stato approvato.
A me dispiace non poter concordare quasi mai su quanto viene
fuori proprio nel settore socio-sanitario, che è quello più
delicato che abbiamo di fronte.
Ieri abbiamo presentato una interrogazione per conoscere l'esito
di una risoluzione che la maggioranza si era data e della quale
doveva rispondere entro 60 giorni al Consiglio, ed abbiamo potuto
constatare che niente di quello che era scritto in quel documento è
stato realizzato.
L'Assessore ha detto che quel che potrà fare lo farà, altrimenti
lo farà la prossima Giunta; e intanto i 60 giorni sono passati, ci
si avvicina alle elezioni e qualcuno può fare anche come Pilato e
lavarsene le mani.
Anche per quanto riguarda questo provvedimento che abbiamo qui
oggi, noi ne avevamo chiesto il rinvio l'altro Consiglio allo scopo
di aprire un approfondito confronto tutti assieme a livello di
commissione e tutti assieme cercare di scegliere la strada che si
deve seguire, perché il problema non è semplice ed ognuno di noi si
rende conto della portata che ha questo provvedimento.
L'argomento è stato portato in commissione e da parte della
maggioranza ci è stato fatto capire che non si voleva perdere
tempo.
Avevamo richiesto le audizioni, ci è stato detto che le
audizioni erano già avvenute e che era sufficiente per la
conoscenza dei commissari della commissione la distribuzione dei
verbali delle audizioni e degli incontri che aveva avuto
l'Assessorato con le organizzazioni sindacali confederali mediche e
non mediche. In questo verbale (perché poi ce n'è uno solo)
stringato al massimo venivano elencati coloro che erano favorevoli
e coloro che erano contrari alla realizzazione dell'azienda
autonoma dell'ospedale.
Certamente da questi verbali e dai documenti allegati la
situazione può apparire anche chiara, infatti le posizioni sono
definite. Ciò che non è chiaro è il documento che viene sottoposto
all'approvazione del Consiglio ed io richiamo l'attenzione del
Consiglio su questo documento, che non è affatto chiaro, che è
contraddittorio e che risente purtroppo del costume che è stato
introdotto da questa Giunta regionale, che è più abilitata a non
decidere che a decidere. Qui non si decide mai, tutto si
rimanda.
Questa Giunta rinuncia ad effettuare anche in questo caso una
scelta precisa; qui si doveva fare una scelta se costituire una
azienda ospedaliera autonoma o se ci doveva essere una gestione
unica dell'ospedale e dell'USL. É chiara la scelta, e la legge ce
lo dice che entro 60 giorni dovevamo stabilire, come dovevamo
stabilire negli altri 60 giorni come da impegno preso il 7 gennaio,
se ci doveva essere l'ospedale nuovo o la ristrutturazione del
vecchio: lì non si è scelto, oggi non si sceglie fra azienda
ospedaliera autonoma e fra gestione unica dell'ospedale e
dell'USL.
Le Organizzazioni Sindacali. mediche e non mediche si sono
schierate da una parte e dall'altra; i primari dell'AMPO il 12
febbraio si sono schierati a favore dell'azienda ospedaliera e ne
indicano anche i motivi. I sindacati valdostani confederali e di
categoria degli ospedalieri sostengono che l'azienda deve essere
unica, e ci sono dei motivi che io condivido del perché l'azienda
ospedaliera deve essere unica e gestita unitariamente con l'USL.
Posso essere d'accordo anche con le Organizzazioni Sindacali.
perché mi rendo conto della portata che avrebbe il discorso
dell'azienda autonoma, e nonostante tutte queste posizioni abbiamo
fatto delle verifiche come Gruppo DC per vedere se il manager
doveva entrare o meno anche nelle corsie dell'ospedale, così come
ricordato da certi giornali. Abbiamo fatto le nostre valutazioni e
le nostre scelte, abbiamo parlato con i primari e con i non
primari, e devo dire che abbiamo riscontrato delle volontà diverse
e lontane fra le componenti. I primari infine si dichiarano
d'accordo a fare una gestione unica, però non si vogliono
precludere i benefici previsti per l'azienda ospedaliera
autonoma.
Inoltre si chiede il mantenimento dei benefici che l'azienda
autonoma prevede. Cioè i primari dicono: fate pure la scelta (e in
questo senso sono d'accordo sul documento proposto dalla Giunta
regionale e sottoposto alla loro attenzione dall'Assessore), basta
che non ci precludiamo i benefici che dovrebbero venire da una
azienda autonoma. Questo è quanto hanno detto i primari.
Allora è venuto fuori il documento che è un po' un compromesso,
in quanto dice: dobbiamo dare una risposta entro 60 giorni ed
andiamo a dare questa risposta, però bisogna accontentare chi dice
che non vuole l'azienda e chi invece dice di volerla, per cui
diciamo che non vogliamo l'azienda, però vogliamo mantenere gli
stessi benefici che avrebbe avuto l'azienda sul piano della
formazione professionale e su tutti quei requisiti che la legge
dice.
E voi pensate su questa posizione di non scelta, ambigua e
contraddittoria, di avere l'avallo di questa opposizione? Ma questo
non potete immaginarlo. Una volta tanto si deve scegliere, non
potete rinviare sempre una scelta e trovare sempre una via di
mezzo. Non comprendo come si possa mandare al Ministero un
documento di questo genere, in cui non si richiede l'autonomia ma
si chiede ugualmente di avere i diritti che spettano perché noi
siamo in Valle d'Aosta. Come del resto non ho mai condiviso che,
mentre in tutta Italia cambiano le targhe, qui si faccia l'ordine
del giorno per avere il leoncino sulla targa. Perfino i romani
rinunciano ad avere scritto "Roma" sulla targa, noi invece facciamo
perfino un ordine del giorno dove diciamo che il leoncino deve
rimanere, pensando forse che l'autonomia valdostana si difenda in
questi termini. In questo caso hai una visione dell'autonomia molto
ristretta, e tienila pure per te quella visione; io ho un'altra
visione dell'autonomia della nostra Regione e non la misuro
certamente dal leoncino e neppure dai documenti che portate avanti,
come questo sull'azienda ospedaliera. Questo documento è un
obbrobrio, che dice tutto e non dice niente, ed è frutto del
compromesso che avete fatto con i primari per avere il loro
consenso alla realizzazione di questo obiettivo per dare una
risposta al Ministero.
Voglio concludere perché è inutile continuare a parlare di
questi argomenti, in quanto non c'è più sordo di non vuol sentire.
Sappiamo tutti che entro 60 giorni bisognava rispondere, ma si
doveva fare una scelta; non si può dire che a Roma sono cattivi
perché non ci danno i privilegi, quando la scelta non l'abbiamo
fatta, e vogliamo "l'uovo e la gallina". Perché questa è la realtà
dei fatti, e se tutte le regioni vogliono questo, chi la realizza
l'autonomia delle aziende ospedaliere infine?
Ma dobbiamo rispondere entro 60 giorni - dice l'Assessore Cout -
ed abbiamo già mandato una lettera interlocutoria.
Ma perché entro 60 giorni non avete risposto anche alla
risoluzione che avete approvato in questo Consiglio, e non avete
fatto la scelta se fare l'ospedale nuovo o vecchio? Perché entro 60
giorni non avete fatto gli incontri con il Mauriziano? Perché non
avete portato qua il piano sanitario che volevate realizzare a
livello regionale?
Perché non avete portato qua tutte le altre iniziative che vi
eravate impegnati a fare il 7 gennaio entro 60 giorni? Ma i giorni
scadono solo per il Ministero e non scadono nella regione Valle
d'Aosta, dove c'è la necessità di affrontare i problemi che ci sono
nel settore socio-sanitario.
E poi venite a dire che voglio fare polemica a tutti i costi,
che voglio fare il cattivo: non voglio né fare polemica a tutti i
costi né fare il cattivo, perché quando non mi si dà l'occasione
non la faccio, e ve l'ho dimostrato. Ma in questi casi è diverso e
non potete pretendere oggi, su un documento contraddittorio come
questo, di avere l'avallo da parte del Gruppo DC.
Pertanto noi su questo documento ci asterremo, perché non decide
quello che effettivamente dovrebbe decidere.
Presidente
Ha chiesto di parlare il Consigliere
Rollandin.
Rollandin (UV)
Les observations qui ont été
présentées ne sont pas à mesure de comprendre quel est le sens d'un
choix que le Conseil va faire par le biais de ce document.
L'Assesseur a déjà illustré le sens d'un choix que les
conseillers pouvaient saisir de façon meilleure s'ils étaient
présents à certaines rencontres organisées par l'Assesseur même. A
propos de la position et de l'avis des responsables sanitaires je
crois que M. Beneforti est mal renseigné. Je le dis sans crainte
car j'ai entendu l'avis des responsables du secteur par rapport à
ce choix. Il y avait là un malentendu qui était le suivant: choix
"azienda", il y a toute une série d'avantages. Au contraire on a
éclairci que l'hôpital inséré dans l'USL a les mêmes fonctions, les
mêmes droits, les mêmes financements que l'hôpital inséré en tant
que "azienda". Ca c'est évident.
Alors l'important c'était de choisir entre deux aspects, et
quelqu'un l'a souligné; l'unique avantage d'avoir l'hôpital
"azienda" c'était d'avoir un directeur en plus, qui était en
contradiction avec le directeur général de l'USL, qui allait gérer
le territoire. Après quelqu'un oublie qu'il y a une série de
problèmes économiques très importants, non pas liés aux
financements nationaux mais liés aux financements et à la
répartition des financements qui auraient été alloués à l'"azienda"
plutôt qu'à l'USL. Je crois que c'était légitime de présenter
certaines observations, comme l'a fait M. Beneforti; ce que je ne
partage pas c'est le point de repère auquel il veut arriver, pour
dire que le choix est mal présenté ou ambigu, au contraire c'est un
choix clair, c'est un choix qui a les caractéristiques pour faire
comprendre qu'en Vallée d'Aoste c'est impensable d'avoir un choix
différent. Surtout je tiens à souligner qu'avec le choix de l'USL
avec l'hôpital, celui-ci a son autonomie, comme la 502 le dit
clairement; ce n'est pas question de voir une position de privilège
de l'hôpital qui est "azienda", au contraire il y aura la
possibilité de prévoir des compensations économiques uniquement si
on a l'USL qui a l'hôpital. Il y aura des budgets au niveau de
gestion, chacun fera sa tâche.
Par conséquent je crois qu'on a très bien fait de présenter
cette proposition, qui est un signe clair du fait qu'on va primer
la compétence de l'hôpital et son autonomie, sans prévoir des frais
supplémentaires à la suite d'un choix qui aurait eu le vrai sens de
l'inutile. La requête a été posée aux dirigeants et on n'a pas eu
la possibilité de saisir un seul point qui soit en raison
d'expliquer le choix différent. S'il y avait une raison valable
pour dire que c'était mieux l'hôpital-azienda, moi j'aurais écouté
avec intérêt; au contraire à aujourd'hui même les déclarations de
M. Beneforti sont des déclarations qui vont reprendre des phrases
que quelqu'un avait insérées au début sans comprendre quel était le
sens de la loi 502.
Par conséquent le choix qui a été présenté aujourd'hui est un
choix valable, qui va dans la direction d'augmenter les compétences
d'un hôpital qui, comme unique hôpital dans notre Région, aura sans
doute la possibilité de s'exprimer au mieux.
Presidente
Ha chiesto di parlare il Consigliere
Beneforti.
Beneforti (DC)
Se è come dice il Consigliere
Rollandin, che fare l'ospedale azienda o non farlo comporta gli
stessi principi e diritti, cosa mandiamo a fare entro 60 giorni
questo documento a Roma?
(Interviene il Consigliere Rollandin, senza
microfono).
Beneforti (DC)
Sì, ho letto, ma io te lo dico per
assurdo. Roma vuol sapere se vogliamo costituire l'azienda
ospedaliera o non la vogliamo costituire; i primari hanno detto che
vogliono costituire l'azienda, altre organizzazioni sindacali
mediche e non mediche hanno detto che l'azienda non va costituita
perché ci sono delle altre motivazioni. Quindi c'era da fare una
scelta, perché se uno ha gli stessi diritti, è inutile che risponda
obbligatoriamente entro 60 giorni.
E quando si scrive nel provvedimento di impegnare la Giunta
regionale a richiedere al Ministero della sanità l'opportunità che
il presidio ospedaliero di Aosta possa accedere ai finanziamenti e
possa utilizzare le procedure per la formazione professionale e
specialistica, eventualmente previsti in maniera specifica per le
aziende ospedaliere di prossima istituzione, questo cosa vuol dire?
Che si vogliono i finanziamenti per la formazione professionale e
specialistica che saranno o possono essere previsti per le
aziende... ma come no? L'italiano è italiano. E allora si vuole lo
stesso trattamento per la formazione professionale e specialistica,
che hanno domani le aziende che vengono costituite in forma
autonoma.
Questo atto è contraddittorio; qui si è dato il contentino sia
ai primari, sia alle altre organizzazioni sindacali mediche e non
mediche che non volevano l'azienda ospedaliera, ed è venuto fuori
un documento che è contraddittorio. E non può essere che così,
perché quando non si sceglie resta l'ambiguità.
Ci sono delle caratteristiche che ha anche il discorso sui
finanziamenti per quanto riguarda l'azienda autonoma, e sappiamo
tutti che l'azienda autonoma, quando si va a costituire, deve avere
un prefinanziamento proprio perlomeno del 20 percento. Oggi con
tutto quello che avviene all'interno dell'ospedale, non si arriva
al 5 percento e bisognerebbe arrivare al 20 percento, che è il
minimo indispensabile perché l'azienda ospedaliera abbia un
introito proprio. Quindi ci sono delle particolarità per l'azienda,
quando l'azienda è autonoma, altrimenti non avrebbero preso questa
iniziativa se non ci fossero state delle motivazioni di fondo per
realizzare l'azienda ospedaliera.
Diciamo che non vogliamo fare la scelta, così contentiamo tutti
e staremo a vedere quello che accadrà; però non potete pensare su
questa posizione di non scelta di avere l'avallo del Gruppo Dc.
Presidente
Dichiaro chiusa la discussione
generale.
Ha chiesto di parlare l'Assessore alla Sanità ed Assistenza
Sociale Cout.
Cout (PCI-PDS)
Mi sembra che con il Consigliere
Beneforti non si riesca proprio a capirci.
Non c'è scelta nella deliberazione proposta, dice il Consigliere
Beneforti. La scelta c'è ed è detto al terzo punto: "di non
richiedere, per il momento, al Ministero della Sanità la
costituzione in azienda del Presidio ospedaliero di Aosta...",
quindi non si chiede la costituzione dell'azienda autonoma.
Se ci potevano essere alcuni dubbi per ciò che riguarda i
finanziamenti, che non dovrebbero esserci, ma proprio per esserne
certi si impegna la Giunta regionale a chiedere al Ministero
l'opportunità che il Presidio ospedaliero di Aosta possa accedere a
finanziamenti e possa utilizzare le procedure per la formazione
professionale e specialistica, eventualmente previsti. Cioè non
sono previsti, ci è stato detto che non ci saranno, ma proprio
perché c'erano dei timori da parte di alcune OO.SS. che vivono
all'interno dell'ospedale e sono i primari, verificheremo anche
questo. Ma per il momento infatti non chiediamo la costituzione
dell'azienda ospedale, quindi decidiamo di andare verso una unica
struttura USL e ospedale, che comunque garantirà all'ospedale una
sua autonomia.
L'ospedale avrà una sua autonomia gestionale, avrà un suo
bilancio di cui dovrà rispondere, che sarà verificato; non ci sarà,
come dice il Consigliere Beneforti, il direttore generale USL
all'interno dell'ospedale, e per una serie di questioni, oltre al
bilancio che si gestirà da solo, ci sarà una delega del direttore
generale per la gestione tecnica.
Soprattutto per quella questione del 5 percento che attualmente
è autofinanziata dall'ospedale sulle prestazioni, che dovrà poi
diventare il 20 percento, tanto più ci saranno delle assicurazioni
se ci sarà una azienda unica, perché in questo caso il bilancio
dell'ospedale prima di venire alla regione sarà consolidato con
quello dell'USL, e questa casomai è una garanzia in più. Quindi mi
sembra che le osservazioni del Consigliere Beneforti non siano
esatte rispetto a quella che sarà la situazione.
Per ciò che riguarda la difesa dell'autonomia, vorrei leggere un
passo della lettera che abbiamo inviato al Ministero proprio su
questa questione: "Con riferimento alla nota in data 26 gennaio 93
si precisa che la regione autonoma Valle d'Aosta, al pari di molte
altre regioni, ha proposto ricorso dinanzi alla Corte
costituzionale, depositato in cancelleria il 4 febbraio 1993,
avverso le varie disposizioni contenute nel decreto legislativo 30
dicembre 1992, n. 502, fra le quali l'articolo 4 censurato in
quanto sottrae alle regioni un compito come quello di individuare
gli ospedali a cui conferire autonomia aziendale, che dovrebbe
rientrare a pieno titolo fra i compiti della regione medesima, in
attuazione dei principi contenuti nella legge 421/92.
É pertanto evidente quanto meno l'opportunità che non si dia
corso alla procedura di cui all'articolo 4 fin quando la corte non
si sarà pronunciata". Aggiungiamo che "tuttavia, poiché non
intendiamo abdicare alle responsabilità di indicare l'eventuale
costituzione di una azienda ospedaliera", il Consiglio deciderà
quest'oggi.
Penso che ci siano dei momenti in cui si difende l'autonomia
delle regioni e dei momenti in cui si deve proporre. Noi
l'autonomia la difendiamo con questo ricorso insieme alle altre
regioni, per una serie di motivazioni che attengono agli aspetti
negativi che uno degli estensori del 502 ci ha illustrato.
In questo decreto fra l'altro c'è un eccesso di specificazione
centrale in aspetti non di rilievo nazionale ma di rilievo
regionale. Quindi direi che le considerazioni e gli atti vanno
fatti nei momenti più opportuni.
In questo momento dobbiamo fare una proposta; per quanto ci
concerne questa è una proposta chiara nella quale si dice che non
richiediamo al ministero la costituzione di un'azienda ospedale
separata. Però nello stesso momento chiediamo delle assicurazioni
proprio per le nostre specificità, proprio per tutte le questioni
in parte ricordate anche dal Consigliere Rollandin, che in una
regione autonoma di 114mila abitanti con un'unica USL ed un unico
ospedale, in questo momento sarebbe illogico fare il contrario.
Però, proprio perché abbiamo questi aspetti, chiediamo delle
assicurazioni. Mi sembra che almeno questo sia logico chiederlo,
altrimenti cosa ci stiamo a fare qui, consigliere Beneforti? É
questo su cui non riusciamo a capirci.
Presidente
Ha chiesto di parlare il Consigliere
Beneforti per dichiarazione di voto, ne ha facoltà.
Beneforti (DC) Per confermare l'astensione del Gruppo Dc e per
rilevare la seconda contraddizione di questo documento, perché nel
momento in cui questo documento è stato impugnato perché la Regione
non concorda sulle competenze, non si comprende perché da una parte
debba cercare di darne attuazione e di giustificare una posizione
che non.....
(Interviene l'Assessore Cout senza microfono)
Quando un atto viene impugnato perché si ritiene che leda
l'au-tonomia della Regione, non si può poi mandare avanti questo e
d'altra parte fare altre cose. Allora si doveva rispondere al
Mini-stero che, siccome abbiamo impugnato l'articolo 4 del 502, non
ci sentiamo di rispondere a questa richiesta, perché questo è un
discorso due volte contraddittorio.
Invece volete tenere un piede di qua e un piede di là: volete
fare gli autonomisti e i regionalisti quando conviene, e dall'altra
parte cercare.... ma è la realtà! La miglior tattica è quella di
non scegliere; signori miei, se non si tratta di scegliere, vuol
dire che sceglierà qualcun altro nel futuro.
Confermo l'astensione del Gruppo DC.
Presidente
Ha chiesto di parlare il Consigliere
Rollandin per dichiarazione di voto.
Rollandin (UV)
Pour dire qu'on est encore plus
convaincu, après avoir écouté M. Beneforti, qu'on a raison de voter
cette délibération.
Avant tout les contradictions sont dans les mots de M.
Beneforti, qui ne connaît pas ce qui signifie "impugnare un atto"
et en même temps dire ce qu'on veut, et deuxièmement pour la simple
raison qu'avec cette délibération on a dit clairement qu'on ne veut
pas faire à présent un choix qui dans le futur puisse être
contraire soit aux dispositions, qui sont modifiées à niveau
national, soit aux réglementations, que l'autonomie de la Région
lui permet de s'en donner.
Presidente
Pongo in votazione la delibera in
oggetto:
Esito della votazione
Presenti: 23
Votanti: 16
Favorevoli: 16
Astenuti: 7 (Beneforti, Chiofalo, Gremmo, Lanièce, Riccarand,
Ricco e Trione)
Il Consiglio approva
Presidente
I lavori terminano qui e riprenderanno
alle ore 16.
La seduta è tolta.
