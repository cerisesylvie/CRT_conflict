Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.
Personale medico e paramedico


Resoconto integrale del dibattito dell'aula
Oggetto del Consiglio n. 184 del 11 novembre 1998 - Resoconto
SÉANCE DU 11 NOVEMBRE 1998 (MATIN)
OGGETTO N. 184/XI Mancata sostituzione nei Distretti sanitari
nn. 4 e 5 di personale medico specializzato in pediatria.
(Interrogazione)
Interrogazione Appreso che ormai da quasi un anno i Distretti
socio-sanitari nn. 4 e 5 sono privi dello specialista dimissionario
creando una reale carenza dell'assistenza;
Sentite le lamentele da parte di più genitori che non possono
usufruire di tale servizio;
i sottoscritti Consiglieri regionali
Interrogano
L'Assessore competente per conoscere quali sono stati i motivi
che hanno spinto l'Assessorato alla Sanità a non provvedere alla
sostituzione del pediatra a tempo indeterminato.
F.to: Comé - Collé - Viérin M.
Presidente Ha chiesto la parola l'Assessore alla sanità, salute
e politiche sociali, Vicquéry.
Vicquéry (UV) I Consiglieri interrogano l'Assessore competente
per conoscere quali sono stati i motivi che hanno spinto
l'Assessorato alla sanità a non provvedere alla sostituzione del
pediatra a tempo indeterminato.
Prima di tutto vorrei precisare che non è di competenza
dell'Assessorato alla sanità la sostituzione di pediatri, ma è di
competenza dell'USL, pur essendoci un Comitato consultivo regionale
che ha alcune competenze specifiche, e cercherò di spiegarlo dopo.
Ma mi pare che la vera domanda non sia questa; la vera domanda è
perché non abbiamo sostituito a tempo indeterminato, piuttosto che
scegliere quella soluzione che è stata adottata.
Qui bisogna spiegare che i Distretti socio-sanitari nn. 4 e 5 -
il 4 è Aosta e il 5 è la Coumba Freida - non avrebbero i requisiti
per essere dichiarati zona carente di pediatria di base considerato
il bacino di utenza, in virtù del rapporto ottimale che è previsto
dal DPR n. 613/96, che è di un medico ogni 600 bambini di età 0-6
anni. Per questo motivo l'USL, dopo le dimissioni della pediatra
titolare, ha immediatamente sostituito con un incarico provvisorio
tale pediatra, incarico che scadeva il 30 giugno. Nel frattempo ha
inviato al mese di marzo una lettera alla Regione, evidenziando il
problema e dicendo che dopo giugno ci si sarebbe trovati in
difficoltà se non si provvedeva a regolamentare il tutto, andando
in deroga al rapporto ottimale, perché secondo il rapporto ottimale
non avremmo potuto inserire un secondo pediatra.
In questo momento la Regione ha preso in mano questa
problematica, è stato convocato il Comitato consultivo regionale -
che è presieduto dall'Assessore alla sanità - la prima volta in
data 8 maggio, la seconda volta in data 10 luglio dopo le elezioni
regionali. In data 8 maggio l'USL dice che è impossibilitata a
pubblicare le zone carenti di pediatria, nonostante in realtà
esista una carenza di assistenza sanitaria pediatrica su tutto il
territorio regionale, a causa della peculiarità territoriale della
regione e della dispersione della popolazione pediatrica, in
particolar modo nei Distretti sanitari 4 e 5, motivi comunque già
noti a tutti i presenti.
Leggo stralcio del verbale della riunione:
"Il Presidente propone di avviare l'istituzione di carenze
operative come da proposta USL nei Distretti socio-sanitari nn. 4 e
5, al fine di risolvere la particolare situazione della zona di
Aosta, in cui ci sono circa 700 bambini in carico al sostituto del
pediatra dimissionario, il cui incarico provvisorio scade il 30
giugno - eravamo allora all'8 maggio - e inoltre, al fine di
assicurare l'assistenza di cui trattasi nella valle del Gran S.
Bernardo, con l'obbligo di apertura di ambulatori nei comuni di
tale vallata secondo le indicazioni e i limiti stabiliti
dall'USL".
Questa era l'indicazione che è stata data. Il tutto viene poi
ripreso - perché nel frattempo ci sono state interpretazioni
diverse - nel verbale del Comitato consultivo regionale del 10
luglio, riconvocato fra l'altro proprio per riesaminare questo
problema. In questo verbale si dice:
"Il Presidente rammenta che, come già sollevato nel corso del
precedente incontro con il Comitato in data 8 maggio 1998, è
necessario risolvere il problema della carenza dell'assistenza
pediatrica sul territorio regionale; propone pertanto di istituire
due zone carenti nei Distretti socio-sanitari 4 e 5 con
l'inserimento di 2 pediatri: 1 pediatra con obbligo di apertura di
ambulatorio in Aosta e 1 pediatra con obbligo di apertura di
ambulatorio settimanale, preferibilmente nei Comuni di Valpelline e
di Etroubles, e di visita domiciliare nei Distretti socio-sanitari
4 e 5, quest'ultimo avrà la possibilità di accesso alle scelte del
Distretto socio-sanitario n. 5".
Cioè, il secondo pediatra verrà assegnato per la Valle del Gran
S. Bernardo, ma con possibilità di prendere in carico anche i
bambini del Distretto n. 5.
"Il Presidente fa presente altresì che la popolazione in età
pediatrica 0-6 anni, attualmente in carica ai medici di medicina
generale del Distretto n. 4, dovrà essere trasferita al pediatra
inserito nello stesso distretto in modo graduale, e comunque
nell'arco di 3 mesi, in modo tale da poter autorizzare deroghe al
massimale dei medici di medicina generale operanti nel distretto di
cui trattasi. Il Presidente informa che l'Amministrazione regionale
si farà carico di sensibilizzare le amministrazioni comunali,
affinché si facciano carico di mettere a disposizione al pediatra
l'ambulatorio a costo zero, fra virgolette. Il Comitato, dopo breve
discussione, esprime all'unanimità parere favorevole per
l'istituzione di due zone carenti nei Distretti socio-sanitari 4 e
5".
Nel momento in cui la Giunta regionale ha assunto la delibera,
abbiamo precisato, proprio perché questa è chiaramente una
forzatura rispetto alla legge, e la legge è regolamentata da un
accordo collettivo per la disciplina dei rapporti di medicina
specialisti pediatri di libera scelta, che è il DPR n. 613/96. Tale
DPR è un residuo della normativa degli anni '70 molto corporativa,
molto restrittiva, molto rigida, che detta nei minimi particolari
le competenze dei pediatri di libera scelta rispetto agli altri, le
possibilità di deroga che sono praticamente nulle o quasi, perché
l'unico appiglio che il Comitato consultivo regionale ha avuto su
mia proposta è quanto contenuto nel comma 9 dell'articolo 12, che
elenca i compiti del Comitato consultivo - che sono quelli di
approvare le graduatorie, eccetera - e dice inoltre:
"Il Comitato formula proposte ed esprime pareri sulla corretta
applicazione delle norme del presente accordo anche su richiesta
dei comitati ex articolo 11 - che è il comitato aziendale - per un
corretto ricorso all'assistenza da parte degli assistiti anche - ed
è questo il punto - in riferimento a problemi e a situazioni
particolari locali che siano ad esso sottoposte dal Presidente o da
almeno un terzo dei suoi componenti, ivi compresi il collegamento
con i servizi di continuità assistenziale, di emergenza sanitaria
territoriale, e l'assistenza programmata in servizi
territoriali".
Facendoci forti di questo piccolo appiglio, nel punto dove parla
di riferimento a problemi e situazioni particolari locali, ed è
evidentemente un problema e una situazione particolare locale
quella del Gran S. Bernardo che obbliga i bambini ad iscriversi
presso i medici di medicina generale, ma vale soprattutto per le
valli laterali in generale, direi per la Valtournenche e per la
Valle di Gressoney in questo momento, abbiamo deliberato in deroga
l'istituzione a carattere straordinario e transitorio - perché è
una deroga, è una forzatura della legge che potrebbe essere
contestata dal primo pediatra che fa domanda - per la durata di un
anno di zone carenti nell'ambito dell'assistenza sanitaria.
Si potrebbe chiedere perché della durata di un anno e perché
transitoria. Perché abbiamo voluto dire con chiarezza che, essendo
data la possibilità al pediatra di prendere in carico anche i
bambini di Aosta, pretendiamo che questi pediatri vadano nella
Valle del Gran S. Bernardo e vogliamo metterli alla prova in un
anno, per vedere se danno delle risposte esaustive e giuste ai
genitori di quella valle, che continuamente si lamentano nei
confronti dell'Assessorato e dell'USL per non aver dato loro la
possibilità di iscrivere i bambini nell'elenco dei pediatri. Tant'è
che l'allegato alla delibera dice che al fine di garantire la
libertà di scelta del medico e assicurare un'assistenza pediatrica
adeguata, l'USL istituisce due zone carenti a carattere
straordinario e transitorio per la durata di un anno, salvo proroga
- perché fra un anno quest'istituzione potrebbe essere prorogata e
passare di fatto da tempo determinato a tempo indeterminato, ed è
questo che non è stato forse ben compreso all'esterno, passerà cioè
a tempo indeterminato se l'esperimento funziona bene - nei
Distretti socio-sanitari 4 e 5.
Il pediatra assegnato alla zona carente individuata nel
Distretto 5 avrà l'obbligo di apertura di ambulatorio nel Comune di
Aosta; il pediatra assegnato alla zona carente individuata nel
Distretto 4 avrà possibilità di accesso alle scelte del Distretto
n. 5; il pediatra di cui al punto precedente avrà l'obbligo di
apertura settimanale di ambulatorio in almeno 2 comuni del
Distretto 4, preferibilmente in quelli di Valpelline e Etroubles,
nonché di effettuare le visite domiciliari richieste dagli utenti
nei Distretti socio-sanitari nn. 4 e 5. La mancata ottemperanza
degli obblighi di cui ai punti precedenti da parte di tali medici
pediatri comporta la revoca dell'incarico da parte dell'USL, ed è
questo il punto forte della delibera di Giunta regionale, perché
questo DPR non dà nessuna possibilità di revoca ai pediatri che non
vanno a fare le visite domiciliari a Gignod, a Variney o a
Saint-Oyen, non dà nessuna possibilità di revoca ai pediatri che
non vanno a visitare i pazienti iscritti.
Con questa delibera di Giunta inseriamo questo principio di non
poco conto, perché il problema è generale ed è distribuito su tutta
la Valle d'Aosta, e farò un accenno dopo a quello che stiamo
tentando di fare per risolvere il problema, tenendo presente che in
tutta la Valle abbiamo 13 pediatri inseriti oggi rispetto ai 4
inseriti 6-7 anni fa, per cui un miglioramento c'è stato, ma
abbiamo 13 pediatri rispetto a 100 medici di medicina generale. Pur
essendo il numero delle nascite ovviamente diverso, il rapporto
ottimale dovrebbe essere di 18 pediatri, per cui mancano 5 pediatri
per coprire tutto il territorio della Valle d'Aosta.
La difficoltà è distribuire questi pediatri nelle zone carenti,
perché queste sono già state istituite in deroga accorpando i
distretti, ma pur accorpando i distretti il numero stretto previsto
da questo DPR è tale da non permetterci di dare una
regolamentazione corretta.
Stiamo lavorando in sede di accordo integrativo regionale con i
medici pediatri per ridiscutere il tutto e per istituire il medico
di macrodistretto. Sapete che i macrodistretti sono 4; si
istituirebbe un medico pediatra a livello di macrodistretto, ed è
una scommessa anche questa, perché immaginatevi il macrodistretto
della bassa Valle che va da Montjovet a Pont-Saint-Martin, Val di
Gressoney, la vallata di Champorcher e la Valle d'Ayas,
immaginatevi un pediatra che viene inserito in un macrodistretto e
che deve coprire la visita domiciliare da Montjovet a
Gressoney.
È una scommessa che stiamo facendo, ma è una scommessa che
sembra essere accolta dai pediatri - con cui ho una dialettica
molto vivace, come state notando in questo momento, dialettica
molto vivace che si materializza anche nel quantum pecuniario, per
essere chiari - e che vorrebbe istituire in deroga a tutti i
massimali questa figura, in modo che faccia da jolly e vada a
coprire le esigenze delle vallate laterali.
Stiamo lavorando per definire zone disagiate e zone
disagiatissime le vallate laterali, in modo da retribuire
giustamente lo sforzo che i pediatri devono fare per andare ad
assistere questi pochi bambini che nascono, perché il problema
grosso che sta alla base di tutto questo è che in tutta la Valle
d'Aosta nascono circa 900-950 bambini all'anno, che significherebbe
un rapporto ottimale di un pediatra all'anno per tutto il
territorio della Valle d'Aosta.
Il problema è grosso, non è semplice, ma siamo sulla buona
strada. Abbiamo già fatto dei passi, la risposta totale non c'è
ancora; là dove, come nella vallata del Gran S. Bernardo, c'è una
soddisfazione delle famiglie perché vengono assistite bene dai
medici di medicina generale ma c'è insoddisfazione da parte delle
stesse famiglie perché giustamente, come rivendicano i pediatri in
concorrenza con i loro colleghi di medicina generale, loro sono
specialisti, hanno fatto cinque anni di specializzazione dopo la
laurea, per cui conoscono meglio dei medici di medicina generale le
patologie dei bambini, se questo è vero, come è vero, dobbiamo
tentare di coprire il territorio della Valle d'Aosta con i medici
specialisti ma dobbiamo anche pretendere da loro il rispetto delle
regole. E ripeto in Consiglio regionale quanto già affermato in
altre sedi, non è ammissibile che si prenda il buono e ci si
dimentica dei sacrifici, non è ammissibile che io, pediatra, mi
assuma la quota capitaria della zona di Aosta e segua tutti i
bambini di quella zona, ma poi quando devo fare la visita
domiciliare a Variney comincio a pormi i problema se la strada è
praticabile o non è praticabile.
I bambini della Valle d'Aosta hanno tutti gli stessi diritti,
che vivano a Saint-Oyen o che vivano ad Aosta, e questo deve essere
chiaro! Noi dobbiamo lavorare per garantire questi diritti in una
logica di territorializzazione dei servizi, che è uno dei punti
forti di questa maggioranza regionale.
Presidente Ha chiesto la parola il Consigliere Comé.
Comé (Aut) Accolgo la risposta dell'Assessore, però devo
sottolineare alcune preoccupazioni nelle dichiarazioni da lui
fatte.
La prima parte della risposta dell'Assessore si basava
sull'impossibilità di trovare delle soluzioni, richiamando un
accordo collettivo nazionale, mentre la parte finale della risposta
dell'Assessore parla dell'accordo integrativo regionale e mi pare
di capire che è da pochi giorni che si è iniziato ad avere dei
confronti con le parti.
Se queste difficoltà oggi ci sono è perché in Valle, unica
regione d'Italia, non si è arrivati ad approvare un accordo
integrativo regionale in tempo. Siamo ormai a un accordo collettivo
nazionale che è già superato, e non abbiamo ancora approvato
l'accordo integrativo regionale.
Certo che se noi, che ci spingiamo su un discorso di autonomia
totale, manteniamo l'accordo nazionale, che forse ci serve per
additare le difficoltà di trovare delle soluzioni basandosi sul
fatto che a livello nazionale c'è questo accordo che è un
impedimento, dobbiamo purtroppo constatare che oggi non abbiamo
ancora un accordo integrativo regionale. Mi preoccupa il fatto che
l'Assessore dica che questa è una scommessa che stiamo facendo, che
è un tentativo di verificare se poi questi pediatri andranno a fare
le visite sul territorio; mi preoccupa perché ci sono ancora oggi -
i numeri mi pare li abbia dati l'Assessore sul giornale - 5.700
bambini che non sono ancora seguiti da un medico specialista. E mi
pare che da parte dei pediatri, visto che l'Assessore parlava di
vivacità negli scambi anche attraverso i giornali, non ci sia stata
mai la non volontà di fare un servizio sul territorio, ma è chiaro
che c'era, attraverso un accordo regionale - ripeto - la
possibilità di individuare dei territori di particolare disagio, su
cui andare a discutere un accordo.
Fra l'altro, i pediatri avevano sollevato anche tutta un'altra
serie di problemi, da non sottovalutare.
Uno dei primi problemi era la scarsa diffusione delle
vaccinazioni raccomandate nella popolazione infantile della Valle
d'Aosta; questo ritengo sia un punto importante verso il quale i
politici, noi qui oggi siamo tenuti ad avere un'attenta
visione.
