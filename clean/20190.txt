Classificazione
TRASPORTI E VIABILITÀ
Trasporti


Resoconto integrale del dibattito dell'aula
Oggetto del Consiglio n. 175 del 5 novembre 2003 - Resoconto
OGGETTO N. 175/XII - Programma di integrazione tariffaria del
sistema di trasporto pubblico in Valle. (Interrogazione)
Interrogazione
Ricordato che il Piano di Bacino di traffico, predisposto ed
approvato per organizzare il sistema valdostano di trasporto
pubblico, ha individuato l'integrazione tariffaria come conditio
sine qua non per l'effettiva integrazione dell'offerta sulla rete
regionale di trasporto pubblico;
Ricordato che, nel corso della legislatura 1993-1998, al fine
di realizzare l'integrazione tariffaria si è provveduto a redigere
ed approvare la legge regionale n. 15/1995; a redigere ed approvare
il Programma operativo di integrazione tariffaria; a redigere,
sottoscrivere ed approvare il Protocollo di intesa fra Regione,
Ferrovie dello Stato, Ditta Benvenuto, Società Sadem, Società
Savda, Società Svap, Società Vita; a definire il capitolato
d'appalto per la fornitura del sistema integrato di
bigliettazione;
Constatato che, nel corso della legislatura 1998-2003, il
programma di integrazione tariffaria, pur essendo stata
ripetutamente riaffermata la sua necessità, non solo non è stato
realizzato, ma ha anche fatto passi indietro con scelte di
crescente divaricazione tariffaria fra ferrovie ed
autolinee,
i sottoscritti Consiglieri regionali
Interrogano
la Giunta regionale e l'Assessore competente per sapere che
cosa si sta facendo per fare in modo che i valdostani, in tempi
brevi, possano accedere a tutti i mezzi di trasporto pubblico
locale con lo stesso titolo di viaggio.
F.to: Riccarand - Curtaz
Presidente - La parola all'Assessore al turismo, sport,
commercio, trasporti e affari europei, Caveri.
Caveri (UV) - Rispondo volentieri all'interrogazione dei
Consiglieri Riccarand e Curtaz, naturalmente confessando loro che
ho dovuto riprendere tutti i documenti storici per poter dare una
risposta che fosse rapida, ma esaustiva.
Nelle premesse dell'interrogazione si dice che nel corso della
legislatura 1998-2003 non solo non si sarebbe provveduto a
concretizzare il rilevante lavoro preparatorio compiuto nella
legislatura precedente, ma addirittura sarebbero stati compiuti dei
passi indietro. Ciò - almeno dalla lettura dei documenti - non pare
condivisibile, se si considera che, proprio nel corso del
quinquennio 1998-2003, sono stati effettuati tutti gli impegni di
spesa necessari per la realizzazione del sistema, come da corposa
documentazione in mio possesso. Si è proceduto alla costituzione
della struttura unitaria di gestione del sistema prevista dalla
legge regionale n. 29/1997, cioè la "SIT Vallée", e sono state
finalmente definite le caratteristiche tecniche del sistema del
tutto indispensabili, che introducono, fra l'altro, importanti
modifiche rispetto al progetto iniziale, soprattutto con
riferimento alle "smart card" - ne ho 2 in mano, sono queste
tesserine che renderanno più completo il sistema rispetto alla
concezione precedente - da utilizzare, alla luce degli
approfondimenti tecnici nel frattempo compiuti, in stretta
collaborazione con i concessionari dei sistemi di trasporto
locale.
Va comunque sottolineato che una parte rilevante del lavoro
preparatorio svolto nel corso della legislatura 1993-1998 è stata
purtroppo vanificata a seguito dell'entrata in vigore, nel corso
della medesima legislatura, della richiamata legge regionale n.
29/1997, che ha introdotto sulla materia numerose innovazioni, a
causa delle quali è stato necessario, con deliberazione della
Giunta regionale n. 3689/98, procedere all'annullamento della gara
per la fornitura "chiavi in mano" del sistema integrato di
bigliettazione, indetta con deliberazione della Giunta n. 5988/1996
e mai aggiudicata, anche a causa dell'inadeguatezza delle offerte
proposte. Il Consigliere Riccarand - all'epoca Assessore -
ricorderà bene la necessità di annullare l'appalto perché questa
emerge anche da una sua lettera in tale senso, datata 5 marzo
1998.
Alla fine del 1998 ci si è dunque trovati nella condizione di
dover ricominciare sostanzialmente da capo, nel rispetto della
legge regionale n. 29/1997, le procedure di attuazione del sistema,
cosa che si è cercato di fare, come dimostrano numerose
deliberazioni che ho qui, in allegato, assunte fra il 1999 e il
2000.
L'attuazione del sistema ha peraltro certamente subito una
significativa battuta d'arresto, praticamente per tutto il 2001 e
per la prima parte del 2002, cioè nel periodo necessario
all'espletamento delle gare d'appalto per il rilascio delle nuove
concessioni nell'ambito dei sub-bacini previsti dal nuovo piano di
bacino di traffico. Come ricorderà il Consigliere Riccarand, la
scelta della Valle d'Aosta fu quella di adeguarsi agli standard
europei con delle gare, cosa che è stata in parte smentita
dall'ultima finanziaria del "Governo Berlusconi" che, invece, ha
mantenuto un sistema rigido in capo alle attuali concessionarie
fino al 2006. Noi siamo stati quindi innovatori "ante litteram" di
un sistema, purtroppo poi smentiti da una logica di tipo
protezionistico del mercato. Da parte dei vecchi concessionari vi
era infatti una comprensibile indisponibilità a impegnarsi
finanziariamente nell'attivazione del "SIT" prima di conoscere
l'esito definitivo delle gare di cui parlavo. I nuovi contratti di
servizio prevedono, all'articolo 18, specifici vincoli per i
concessionari in ordine alla partecipazione e attivazione del
sistema di bigliettazione integrata.
Vorrei rilevare che qualche ritardo si è inoltre verificato per
quanto concerne il diretto coinvolgimento delle "Ferrovie". Le
"Ferrovie" noi le viziamo, le finanziamo, non so più come dire,
siamo attenti e sempre disponibili nei confronti delle stesse;
queste, però, ogni volta - come in questo caso - cambiano i propri
assetti societari e tali riorganizzazioni hanno pesato anche sulle
scelte del sistema di bigliettazione ferroviario, impedendo alle
"Ferrovie" di partecipare, all'epoca, direttamente alla formale
costituzione del "SIT", avvenuta alla fine del 2000.
Attualmente si è peraltro in fase di soluzione delle ultime
problematiche tecnico-organizzative concernenti proprio le modalità
di partecipazione delle "Ferrovie", sempre che - come talvolta
capita - non cambino idea o non cambino per l'ennesima volta
società o non ci si trovi - come è avvenuto per altri settori - al
cambio di interlocutori, ma le "Ferrovie" hanno comunque a più
riprese confermato allo Stato la loro volontà di aderire al sistema
e di concorrere attivamente al suo completo funzionamento.
Inoltre, sta per essere sottoposto all'approvazione della Giunta
regionale - avverrà nelle settimane prossime - il testo della
convenzione tra "SIT Vallée" e Regione relativa alle modalità di
gestione del sistema, che si ritiene potrà essere concretamente
avviato entro il 2004, dopo il necessario periodo di messa a punto
delle complesse componenti informatiche. Per il sistema
trasportistico valdostano si tratterebbe - come il Consigliere
Riccarand sa benissimo, avendo a suo tempo partecipato alla nascita
di questa idea - di un risultato rimarchevole, che ha e avrà
soprattutto un pregio. Come ho avuto occasione di dire ai colleghi
del Governo regionale, si tratterà di un sistema che, per fortuna e
finalmente, ci consentirà di avere dati più certi rispetto alla
mobilità dei nostri cittadini sul trasporto pubblico locale: questo
ci permetterà finalmente di capire quali sono le linee che hanno un
senso e quelle che non hanno un senso; ci consentirà di migliorare
quella competitività, talvolta un po' grottesca, fra sistema su
gomma e sistema su rotaia, spesso con i medesimi orari. In
sostanza, questo non solo permetterà al cittadino di girare con una
tesserina, per semplificargli la vita, ma anche di poter incidere,
più in profondità, sul miglioramento sostanziale del sistema di
trasporto pubblico locale.
Si dà atto che dalle ore 11,14 riassume la presidenza il
Presidente Perron.
Président - La parole au Conseiller Riccarand.
Riccarand (Arc-VA) - Siamo solo parzialmente soddisfatti della
risposta dell'Assessore ai trasporti che, a mio avviso, ha cercato
di stendere un velo pietoso sui ritardi cumulati nella scorsa
legislatura, perché è vero che non si è potuto aggiudicare la gara
sulla fornitura del sistema complessivo, è vero che si dovevano
rifare i contratti di servizio, però è anche vero che già tutti i
fornitori di servizio di trasporto pubblico in Valle d'Aosta -
autolinee e ferrovie - avevano sottoscritto un protocollo d'intesa
che li impegnava rispetto alla realizzazione del sistema
tariffario, quindi vi erano già tutte le condizioni per arrivare
rapidamente alla conclusione del processo, il quale, invece, ha
ricevuto un lungo stop.
Con piacere prendiamo atto che la volontà è di andare a
conclusione di questa cosa estremamente utile per i motivi
illustrati dall'Assessore, ma soprattutto per i cittadini, i quali
potranno, con un unico titolo di viaggio, accedere a qualsiasi
autobus urbano o extraurbano, alla ferrovia, quindi con un sostegno
all'uso del mezzo pubblico come strumento di mobilità, e ciò è
estremamente incentivante e positivo.
Il problema per cui noi sottolineiamo non solo i ritardi nella
scorsa legislatura, ma i passi indietro, sono legati al fatto che
purtroppo nella scorsa legislatura alcune scelte di politica
tariffaria hanno portato ad una divaricazione crescente, piuttosto
che ad un avvicinamento delle tariffe fra ferro e gomma. Spero che
nei prossimi mesi, nel corso del 2004, si riesca a far quadrare
tutto e tutti i conti. Certamente si è posto un problema in più:
l'integrazione tariffaria richiede la tariffa unica e dato che,
invece, si sono divaricate le tariffe, è chiaro che questo ha posto
un problema supplementare.
Secondo noi bisogna riprendere con energia in mano questa
situazione, in modo da portare a compimento un processo che, a
nostro avviso, poteva essere compiuto già 4 anni fa; ha avuto dei
ritardi, ma adesso si rende assolutamente necessario se non
vogliamo penalizzare ulteriormente il servizio di trasporto
pubblico nella nostra regione.
