Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3946 del 25 novembre 1992 - Resoconto
OGGETTO N. 3946/IX Modalità e tempi per la ristrutturazione
di alcune unità operative e alcuni servizi dell'Ospedale regionale.
(Interpellanza)
Interpellanza Preso atto dell'impegno assunto dall'Assessore
competente nella seduta del Consiglio regionale del 10 novembre
u.s. di portare al confronto del Consiglio regionale il progetto di
fattibilità del nuovo ospedale come previsto dalla legge regionale
n. 51 del 25 settembre 1991 a brevissimo termine;
Premesso che in attesa della ristrutturazione e ampliamento
dell'attuale Presidio ospedaliero o la realizzazione di un nuovo
ospedale, si rendevano necessari interventi riguardanti la
ristrutturazione di alcune U.O. e servizi all'interno dell'Ospedale
regionale;
A conoscenza dell'incarico affidato dalla precedente Giunta
regionale allo Studio 3 GV dell'Ing. Vallacqua e dell'Architetto
Galvani e di quanto proposto dallo Studio stesso in merito al
progetto esecutivo integrale richiesto;
i sottoscritti consiglieri regionali
Interpellano
l'Assessore competente per conoscere:
1) le modalità e i tempi previsti per la realizzazione del
progetto di ristrutturazione delle U.O. in stato di precarietà e
che presentano carenze di requisiti d'uso, di sicurezza e di
flessibilità nonché insufficienza di spazi funzionali e di
servizio.
Le U.O. interessate agli interventi di ristrutturazione, a suo
tempo individuate erano la medicina generale e oncologica medica,
neurologia e neuro-fisiopatologia, anatomia patologica e analisi
chimiche, la ricollocazione della psichiatria all'interno del
Presidio di Viale Ginevra, la gastrointerologia, il pronto
soccorso, nonché la realizzazione di un'area di degenza per i
detenuti, l'effettuazione di interventi di messa a norma
antincendio e l'abbattimento di barriere architettoniche;
2) se viene dato seguito al progetto di ristrutturazione del
Beauregard in modo da recuperare i posti letto necessari per far
fronte alle esigenze del Presidio di Viale Ginevra, come affermato
a suo tempo in Consiglio regionale.
F.to: Beneforti, Chiofalo.
Presidente Ha chiesto la parola il Consigliere Beneforti.
Beneforti (DC)
L'Assessore Cout sarà senz'altro a
conoscenza dei provvedimenti presi dalla precedente Giunta, atti a
realizzare una ristrutturazione delle unità operative in stato di
precarietà e che presentano carenze nella sicurezza e
nell'insufficienza di spazi. Sarà anche a conoscenza del progetto
esecutivo integrale richiesto a suo tempo e già presentato dallo
studio Galvani.
Le iniziative che la precedente Giunta aveva assunto, rientrano
nel programma di attuare una scelta definitiva fra la
ristrutturazione e l'ampliamento dell'esistente e la realizzazione
del nuovo Ospedale. Questo perché le unità operative sopra citate
sono in condizioni effettivamente deficitarie e non possono
attendere la ristrutturazione del nuovo Ospedale. Per cui, è
necessario procedere a sanare una situazione non più
sostenibile.
L'Assessore, inoltre, ci aveva assicurato che a breve tempo si
sarebbe aperto un confronto sul progetto di fattibilità per la
ristrutturazione dell'Ospedale esistente o su un nuovo.
Presidente
Ha chiesto la parola l'Assessore alla Sanità
ed Assistenza sociale, Cout.
Cout (PCI-PDS)
Siamo d'accordo con il Consigliere
Beneforti sulla necessità di intervenire presso l'Ospedale di Aosta
e sull'effettiva necessità di provvedere anche verso i reparti già
citati. Abbiamo avuto con gli amministratori dell'USL e con vari
medici delle unità operative in questione, delle riunioni allo
scopo di stabilire le fasi d'intervento. La prima è quella relativa
alla ristrutturazione del Pronto soccorso, medicina e neurologia ed
il relativo progetto è già in fase di attuazione presso lo Studio 3
GV, dopodiché si provvederà all'appalto. Per iniziare i lavori di
ristrutturazione occorre provvedere allo spostamento dei vecchi
reparti e quindi sono stati recuperati presso l'Ospedale del
Beauregard 18 posti letto mentre altri verranno utilizzati al 3°
piano dell'Ospedale di V.le Ginevra. La ristrutturazione quindi del
Beauregard avverrà in seguito.
Nell'interpellanza non viene citata nessuna specifica richiesta
sul nuovo Ospedale; siamo comunque convinti che occorra assumere
seri provvedimenti ed a proposito siamo in attesa di un riscontro
da parte del Mauriziano.
I progetti relativi sono comunque a disposizione di chi volesse
prenderne visione.
Presidente
Ha chiesto la parola il Consigliere
Beneforti.
Beneforti (DC)
Mi ritengo solamente in parte
soddisfatto e prendo atto che si dia inizio al progetto
previsto.
Occorre comunque farlo nel più breve tempo, in quanto le carenze
ospedaliere sono effettivamente tante.
Gli spazi vuoti del Beauregard erano stati predisposti non solo
a sostituzione dei reparti dell'Ospedale di V.le Ginevra, ma per
essere utilizzati a sostegno di alcuni reparti come la cardiologia,
la rianimazione ed altri. L'operazione di risistemazione di questi
spazi occorre farla con priorità perché esiste un 50 percento di
spazi inutilizzati mentre nell'Ospedale di V.le Ginevra c'è carenza
di posti letto.
Con una spesa di 500-600 milioni si sarebbe potuto provvedere a
tale ristrutturazione e con l'insediamento di nuovi 18-20 posti
letto. Questo progetto aveva trovato l'accordo di tutti gli organi
competenti, mentre ora questa fase viene accantonata forse perché
alcuni primari "intoccabili" hanno preso il sopravvento e
desiderano che la situazione rimanga così com'è. A tale scopo si
possono organizzare delle Commissioni affinché accertino e
verifichino la reale situazione. Per quanto riguarda il nuovo
Ospedale, non dobbiamo attendere le scelte da parte del Mauriziano,
siamo noi che dobbiamo sapere esattamente se dare o meno la
precedenza ad ampliare l'esistente o decidere per la costruzione di
un nuovo Ospedale. Solo a quel punto potremo aprire le
trattative.
