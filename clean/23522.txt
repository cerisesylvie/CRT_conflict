Classificazione
INFORMAZIONE



Oggetto del Consiglio n. 2616 del 4 aprile 2007 - Resoconto
OGGETTO N. 2616/XII - Risultati di una ricerca affidata
all'Istituto Piepoli su comportamenti e convinzioni della
popolazione valdostana. (Interrogazione)
Interrogazione
Preso atto dell'ultimo rapporto della periodica ricerca
Piepoli sull'indice di gradimento dell'azione del governo
regionale;
Ricordato che le finalità della ricerca sono: "avviare un
monitoraggio sulle esigenze più sentite da parte della popolazione,
e questo, al fine di poter individuare le priorità di intervento
dei servizi al cittadino";
Visto che questa volta sono stati introdotti elementi nuovi
di descrizione dei comportamenti e delle convinzioni della
popolazione valdostana;
Non avendo capito le motivazioni che sono alla base della
ricerca di tali aspetti né come questi possano considerarsi
informazioni utili ai fini dell'azione amministrativa;
Ritenuto opportuno avere informazioni al riguardo;
i sottoscritti Consiglieri regionali
Interrogano
il Presidente della Regione per sapere:
1) in base a quali motivazioni sono state inserite domande su
convinzioni personali come il senso di appartenenza alla comunità o
la profondità del legame col territorio;
2) come si pensa di utilizzare tali informazioni ai fini
della scelta dell'azione amministrativa.
F.to: Squarzino Secondina - Venturella
Presidente
- La parola al Presidente della Regione,
Caveri.
Caveri (UV)
- È l'ennesima volta che torniamo su questo
argomento, ribadisco come lo strumento del sondaggio rappresenti
una fonte di informazioni per fortuna non esclusiva per i
committenti, si tratta di un servizio al quale oggi ricorrono tutte
le Regioni italiane, le principali aziende, i Ministeri, le diverse
realtà politiche operanti sul territorio nazionale ed
internazionale e, pur non potendo sostituire quella prossimità
territoriale che fa sì che ogni politico abbia sotto controllo,
abbia coscienza delle differenti problematiche, il sondaggio
permette di assegnare a questi problemi dei numeri che possono
convincere o meno e di valutarne l'effettiva portanza rispetto ad
un contesto più generale di un'intera comunità o, come nel caso
della rilevazione in oggetto, anche il livello nazionale.
Per quanto riguarda la prima parte dell'interpellanza, vorrei
precisare che i dati emersi non sono il frutto di un sondaggio
espressamente commissionato dalla Regione, ma è un'integrazione che
l'Istituto "Piepoli", Istituto che ha un contratto aperto con la
Presidenza del Consiglio dei Ministeri e con la Regione Emilia
Romagna, per le quali fa dei rilevamenti identici ai nostri... ha
offerto i dati normalmente raccolti nel corso delle interviste. Si
tratta, perché era interesse loro sperimentarlo e ci hanno chiesto
se eravamo disponibili, di un nuovo modello di analisi che
l'Istituto sta elaborando per le varie Regioni e che trae la sua
origine da ricerche legate al "marketing" e prende spunto per
quanto riguarda l'identificazione delle categorie che non ci siamo
inventati né noi, né "Piepoli"... è quanto contenuto in uno studio
condotto alcuni anni fa dall'Università di Harvard. Adottando il
modello di "customer satisfaction", il modello si pone l'obiettivo
di descrivere la composizione delle Regioni, delle Province e dei
Comuni in relazione alla soddisfazione nei confronti dei servizi
offerti e del legame dei cittadini con il territorio.
Per quanto concerne la seconda parte, vorrei sottolineare come
questo genere di informazioni rappresenti una sorta di "cartina di
tornasole" sotto diversi punti di vista. Se da una parte il forte
attaccamento della Comunità valdostana alla propria autonomia
rappresenta un'importante indicazione soprattutto alla luce del
lavoro che la neonata convenzione per il rinnovo dello Statuto si
appresta a portare avanti, questi stessi dati indicano come
l'attenzione e la soddisfazione nei confronti di quanto fatto
finora sia buona. Analizzando i risultati da un punto di vista più
prettamente sociale, ritengo importante sottolineare come, in un
momento in cui si discute del fatto che molti valori sembrano
entrati in crisi, un radicato attaccamento della popolazione alla
propria Regione intesa come proprio Paese... questo è certamente
superiore alle altre Regioni italiane, sembra essere un elemento
positivo. Ritengo opportuno evidenziare come quello stesso
sentimento di radicamento territoriale potrebbe rappresentare un
limite per le giovani generazioni, come testimoniato dalla
reticenza dei ragazzi che si affacciano al mondo del lavoro nei
confronti di quella possibilità di mobilità lavorativa che
rappresenta una delle grandi ricchezze per il resto d'Europa. Credo
quindi che questo rilevamento, come abbiamo fatto con i
giornalisti, vada preso come un elemento di dibattito, di
confronto, senza pensare che dentro vi sia chissà quale verità e
ritengo che l'aspetto più utile sia la dimostrazione di un
fortissimo attaccamento dei Valdostani alla propria identità.
Presidente
- La parola alla Consigliera Squarzino
Secondina.
Squarzino (Arc-VA)
- È vero che abbiamo altre volte
affrontato questo tema, ma vede, Presidente, ogni volta vado a
rileggermi quali sono le finalità di tale indagine, per le quali
vengono spesi i soldi e le risorse della Comunità e la finalità è
"monitorare le esigenze più sentite da parte della popolazione,
al fine di individuare le priorità di intervento dei servizi al
cittadino"
. Se posso capire che vi sia da parte di chi
amministra l'esigenza di verificare quali sono le esigenze più
sentite da parte della popolazione per vedere quali sono le
priorità e quindi come poter intervenire e rimodulare i propri
interventi, non capisco questi dati nuovi che l'ultimo rapporto ha
evidenziato. Sarà la necessità di vedere soddisfazione del
consumatore, come dice lei, ma qui mi preoccupo nel fatto che quale
criterio di valutazione della popolazione si adotta quel criterio
che viene sperimentato e adottato per quanto riguarda
l'esplorazione del mercato... il monitoraggio delle azioni
intraprese, le innovazioni di prodotti e servizi in cui c'è il
consumatore che è al centro dell'attenzione. Qui il problema non è
il consumatore, ma è il cittadino, che si riconosce attorno intanto
a uno statuto, a delle leggi, a dei valori di cittadinanza e non
solo su un dato di identità. Lei sa che il dato di identità è un
dato di radicamento territoriale ed è chiaramente soggettivo, può
essere interessante conoscerlo dal punto di vista politico, ma non
dal punto di vista dell'amministratore, qui sono da distinguere le
2 cose. Cosa interessa, che finalità ha la categoria dell'identità
nel momento in cui si amministra? L'identità fa parte dei
sentimenti, di un consenso, ma di un consenso a un'idea e non a un
progetto di governo. Qui mi sembra che il Governo, nel momento in
cui spende i soldi per capire quali sono le esigenze per avere
informazioni, deve tener presente qual è la sua azione di
governo.
Vi è un elemento che ci preoccupa anche nel modo di porre le
domande. In primo luogo, il dato che emerge sempre per quanto
riguarda il lavoro... si dice che è una preoccupazione soggettiva
dei Valdostani perché i dati della disoccupazione dicono che
oggettivamente questo non è vero, però credo che questo andrebbe
letto in modo diverso. Lei forse avrà avuto modo di leggere "en
passant" quello che è stato il giudizio di De Rita sulle imprese
valdostane e sull'economia valdostana, l'ultimo rapporto presentato
dalla "Chambre", da cui emerge che vi è da parte dei Valdostani la
percezione di un'assenza di futuro, di una paura di un cambiamento.
Vi è la consapevolezza che il mercato del lavoro è statico, non si
vedono prospettive nuove e lo vedremo discutendo il documento sulla
programmazione del Fondo sociale europeo. Di questo un
amministratore dovrebbe preoccuparsi, non tanto del fatto che vi è
un indice di gradimento del 60% dell'azione del Presidente o del
Governo; fra l'altro, mi sembra che la maggioranza attuale
rappresenti almeno il 70% della popolazione, quindi un indice di
gradimento inferiore alle forze politiche che sostengono la
maggioranza. Soprattutto credo che la Giunta dovrebbe preoccuparsi
di proporre linee future di sviluppo futuro, altrimenti è solo un
modo per il Presidente di incensare sé stesso e dimostrare a sé
stesso di essere il più bravo. Se questo serve alla Comunità
valdostana per andare avanti, ne prendiamo atto, anche se non siamo
d'accordo.
