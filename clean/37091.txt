Classificazione
ASSISTENZA SOCIALE



Oggetto del Consiglio n. 962 del 15 gennaio 2015 - Resoconto
OGGETTO N. 962/XIV - Disegno di legge: "Interventi e
iniziative regionali per l'accesso al credito sociale e per il
contrasto alla povertà e all'esclusione sociale. Abrogazione della
legge regionale 23 dicembre 2009, n. 52 (Interventi regionali per
l'accesso al credito sociale)".
Presidente
- Chi chiede la parola? Il relatore, il
collega Lanièce, ne ha facoltà.
Lanièce (SA) -
La crisi degli ultimi anni ha
caratterizzato l'andamento sociale ed economico della comunità
valdostana, incidendo negativamente su tutta la popolazione, ma con
particolare gravità sulle fasce più deboli. L'attuazione di misure
economiche volte al consolidamento dei conti pubblici e i
conseguenti tagli al bilancio hanno investito la capacità
dell'Amministrazione di farsi carico dei soggetti vulnerabili, che
hanno subito un ampliamento non solo numerico, ma anche dal punto
di vista della diversificazione dei bisogni. Per far fronte a tale
critica situazione, l'Amministrazione regionale, forte dei rapporti
consolidatisi nel tempo, ha rinsaldato la collaborazione con il
volontariato...per affrontare in maniera globale il problema della
povertà e dell'esclusine sociale, lavorando a un disegno di legge
che apre a numerose possibilità di intervento non solo economiche e
assistenziali.
La legge regionale del 23 dicembre 2009 n. 52 interventi
regionali di tipo sociale ha sperimentato in questi anni in ambito
regionale interventi di microcredito di erogazione di prestito
sociale d'onore con l'obiettivo di sostenere gli individui e i
nuclei familiari, che per verificatesi situazioni diverse, a
esempio reddito insufficiente, perdite di lavoro, sofferenze
bancarie, protesti subiti, erano esclusi dal circuito del credito
bancario in quanto definiti soggetti non bancabili. Dal 1° gennaio
2010 al 31 gennaio 2014 sono stati erogati circa 1 milione 660 mila
euro a persone e famiglie, alle quali si è dato sostegno attraverso
il credito sociale, in particolare sotto forma di finanziamenti da
restituire in denaro e di contributi a fronte dei quali offrire il
proprio tempo libero a servizio della collettività, svolgendo
attività a ricaduta sociale o ambientale.
La concessione del credito sociale ha permesso non solo di
sostenere coloro che vivono in situazioni di difficoltà, prevenendo
situazioni di esclusione sociale cronicizzate, ma anche di
introdurre strumenti di aiuto che prevedono reciprocità e scambio
tra il singolo e la comunità, attraverso diverse modalità di
credito e modalità di restituzione di quanto percepito, allo scopo
di superare la cultura di tipo meramente assistenzialistico. La
condizione fondamentale per realizzare quanto è descritto è che i
beneficiari degli interventi si sentano in dovere di restituire,
pur con forme agevolate, il prestito ottenuto come impegno sociale,
morale e legale.
Gli interventi realizzati con la legge regionale 52 del 2009
hanno evidenziato la validità dei principi alla base della legge,
dimostrando l'effettivo sostegno fornito alle famiglie in
situazioni critiche per affrontare i bisogni primari come la
salute, la casa, i beni durevoli essenziali, la ricaduta positiva
per la società civile in termini educativi e di miglioramento di
alcuni servizi gestiti da Enti locali, azienda USL della Valle
d'Aosta, case di riposo e associazioni di volontariato. Tenendo
conto di quanto emerso dalla sperimentazione degli interventi di
credito sociale realizzati con la precedente legge, la legge
regionale 52/2009, l'Amministrazione regionale ripropone con questo
disegno di legge un programma di lotta alla povertà e
all'esclusione sociale, nel quale siano protagonisti i cittadini
stessi e in particolare coloro che vivono maggiori difficoltà. Lo
scopo è quello di dare ai soggetti privi di possibilità economiche
l'occasione per ottenere crediti per superare situazioni temporanee
di difficoltà, facendo in modo che l'accesso al credito sia un
diritto di tutti e non di pochi, evitando così il paradosso che
solo chi ha già può avere ancora, mentre viene escluso dal processo
creditizio chi realmente ha bisogno di credito, ma non ha
abbastanza patrimonio da offrire.
La proposta che oggi analizziamo vuole andare a sostenere quelle
famiglie che non sono nell'elenco delle famiglie bisognose, già
assistite da altre leggi, ma si trovino in una situazione limite e
che con un aiuto ragionato possano essere sostenute nella fascia
dignitosa in cui si trovano, cioè quindi evitare che queste
famiglie, in caso di spese straordinarie impreviste, scivolino tra
le bisognose. Si tratta di un passo concreto verso un aiuto che
tenga in piena considerazione la dignità della famiglia, che
rappresenta per noi il nucleo fondamentale della nostra società.
Inoltre, concedere dei prestiti restituibili attraverso ore di
attività, comporta necessariamente un miglioramento non solo della
situazione economica di chi vi accede, ma anche un sostegno
psicologico. Una persona motivata cui si dà fiducia continuerà a
essere propositiva e a dare il meglio di sé all'interno della
società che non l'ha voluto scartare, ma che anzi l'ha voluta
sostenere, generando di conseguenza atteggiamenti di reciprocità e
scambio tra la persona e la famiglia e la comunità, alimentando
così una comunità più coesa e solidale.
Il disegno di legge oggi in discussione, pertanto, da una parte
recepisce i principi ispiratori della precedente legge regionale,
la 52 del 2009, nonché gli esiti di sperimentazioni realizzate,
mentre dall'altra parte provvede alla revisione dei profili di
intervento di credito sociale, apportando i dovuti miglioramenti
laddove erano emerse delle criticità e sottolineando il valore
della solidarietà all'interno della comunità, anche attraverso
l'attuazione di un piano globale tra la lotta alla povertà e
l'esclusione sociale. Questo sforzo deve essere favorito e
condiviso con una logica sussidiaria e solidale per far sì che
anche nella nostra comunità si possa contrastare l'incremento della
povertà economica, ormai trasversale a quasi tutti i ceti, con
l'aumento del tasso di disoccupazione legato in modo particolare ai
giovani e alle fasce di età tra i 45 e i 65 anni, poi per la
creazione di numerosi posti di lavoro meno remunerati e sempre più
spesso precari e per le difficoltà che hanno di fronte molte
famiglie.
Ecco, allora, che in questo particolare momento è necessario che
si attivi sul territorio valdostano un percorso di valorizzazione
dei diversi attori dell'economia sociale, che possono dare un loro
contributo ancora più importante in modo da sviluppare politiche di
welfare comunitario finalizzate a superare la crisi attuale. Penso
qui al mondo composito del volontario, che pur avendo un potenziale
e un grado di fiducia elevato, deve far fronte a nuove difficoltà e
ostacoli naturali, sociali e di valori. È quindi necessario a
livello pratico un coordinamento forte fra enti pubblici e soggetti
privati, nello specifico con il mondo del volontariato e il terzo
settore per non disperdere le energie e gli esiti di attività già
avviate sul territorio. È altresì indispensabile un orientamento
unitario delle politiche di contrasto alla povertà e definire linee
guida attuabili a livello regionale che garantiscano equità di
trattamento verso le persone in difficoltà e trasparenza e
correttezza nella gestione del denaro pubblico e privato messo a
disposizione.
I principi di sussidiarietà e partecipazione sono alla base
dell'azione che questo provvedimento normativo intende realizzare
con il coinvolgimento del territorio. Un programma di azioni
differenti che si propongono da un lato di sostenere le famiglie in
stato di necessità straordinaria, ma momentanea, attraverso un
processo di credito sociale, dall'altro di favorire il raccordo tra
differenti iniziative di solidarietà e di collaborazione per non
disperderne l'impatto e assicurare la loro continuità e
integrazione con il sistema dei servizi pubblici. Il disegno di
legge propone un programma di interventi di microcredito sociale,
di prestito sociale d'onore in cui il sostegno dei vari soggetti si
coniuga con la diretta partecipazione e attivazione dei cittadini
alle varie attività previste. La legge ruota, pertanto, intorno al
cittadino, ai suoi bisogni e non sono solo presi incarico
unicamente dalla Regione, ma da tutti i soggetti del territorio,
pubblici e privati, con l'ampia collaborazione da parte del mondo
del volontariato. Questo assicura una gestione scrupolosa e
trasparente del denaro messo a disposizione pubblico e privato e
una ricaduta reale sulla comunità valdostana, che semina e al tempo
stesso raccoglie i frutti del suo mettersi a disposizione delle
persone più bisognose. Per quanto concerne il microcredito sociale
occorre far notare che la Regione bandisce un avviso pubblico per
individuare un soggetto che gestisca in convenzione con l'istituto
bancario le iniziative per l'accesso al microcredito sociale, tale
soggetto gestore può rifinanziarsi attraverso risorse proprie,
rientri derivanti da parte dei soggetti beneficiari dei
finanziamenti di microcredito, fondi statali ed europei e ulteriori
risorse pubbliche e private.
Il microcredito sociale consiste nell'apertura di credito in un
conto corrente con un importo compreso tra i mille e i 3 mila euro,
da restituire a tasso agevolato. I cittadini, che si rivolgono ai
servizi sociali e agli sportelli dislocati sul territorio,
presentano la loro situazione all'assistente sociale, a un
volontario specializzato nel credito sociale, iscritto in un
apposito elenco regionale, e poi presentano la domanda di
finanziamento al soggetto gestore. A sua volta il soggetto gestore
trasmette la domanda all'istituto bancario con cui è convenzionato
che apre l'istruttoria finanziaria ed eroga il finanziamento al
cittadino. Infine il cittadino riceve il denaro e lo utilizza per
pagare le spese che ha inserito nella domanda di accesso al
microcredito sociale e restituisce secondo quanto stabilito
nell'atto di concessione.
Per quanto riguarda invece il prestito sociale d'onore, occorre
invece evidenziare che la Regione concede alle famiglie un prestito
sociale d'onore, attingendo alle risorse proprie. Il prestito
sociale d'onore consiste in un finanziamento d'importo complessivo
tra i 750 e i 2 mila euro da restituire in ore di attività. La
domanda di accesso al credito sociale deve essere presentata alla
struttura politiche sociali che effettua il controllo della
documentazione e concorda con il richiedente il progetto di
restituzione in ore di attività verso enti accreditati, iscritti
presso un apposito elenco regionale. Il progetto è disposto con il
supporto dei servizi sociali territoriali nel quale sono
evidenziate le modalità con cui il prestito sociale d'onore
contribuisce a superare il momento di difficoltà temporanea. Una
commissione poi effettua le istruttorie tecniche sulla domanda e
approva l'erogazione del contributo, in relazione al progetto di
restituzione. La struttura politiche sociali dell'Assessorato
attiva poi le procedure per l'assegnazione e l'erogazione del
contributo e per l'avvio del progetto di restituzione in ore di
attività. Il cittadino riceve il denaro, lo utilizza per pagare le
spese che ha scritto nella domanda di accesso al prestito sociale
d'onore e restituisce svolgendo ore di attività secondo quanto
concordato nel progetto di restituzione. Le spese ammissibili per
tutti gli interventi di credito sociale riguardano più precisamente
i depositi cauzionali, gli anticipi per la soddisfazione dei
contratti di locazione per la prima casa, le spese per i canoni di
locazione, le spese condominiali, le spese anche rateizzabili per i
traslochi e per i consumi di acqua, gas, energia e spese
straordinarie legate anche a eventi particolari quali nascite,
matrimoni, malattie, funerali, e spese per l'acquisto e
manutenzione di automezzi, di mobilio e di elettrodomestici
indispensabili al richiedente e ai famigliari con lui conviventi,
spese per interventi straordinari urgenti di manutenzione
dell'abitazione principale, versamento di contributi per
l'ottenimento delle pensioni e spese per i generi alimentari di
prima necessità, nei limiti indicati con deliberazione della Giunta
regionale.
Una delle novità rispetto al passato è rappresentata dalla
figura dei volontari specializzati nell'ambito del credito sociale.
Si tratta di ex bancari o di esperti di finanziamenti che
gratuitamente mettono al servizio dei cittadini la loro esperienza
e competenza. Seguiranno ovviamente una formazione specifica sul
credito sociale. Sono, insieme allo sportello sociale, il primo
contato che il cittadino ha con i servizi, più specifico rispetto
al servizio sociale, il volontario è una figura che ispira fiducia
e può concretamente aiutare il cittadino in difficoltà
socio-economica. I volontari specializzati sostituiranno gli
operatori territoriali previsti nella precedente legge, mettendo in
campo un numero maggiore di referenti, esperienze e competenze
specifiche sia in ambito creditizio, sia nell'ambito della gestione
dei rapporti con i clienti e anche e soprattutto una vocazione
volontaristica in ambito sociale.
Un'altra novità è rappresentata dall'ente gestore del credito
sociale. Infatti, durante il periodo di sperimentazione previsto
dalla precedente legge, gli interventi di credito sociale erano
gestiti dalla finanziaria regionale Finaosta. La nuova legge
prevede invece che il prestito sociale d'onore sia gestito
direttamente dalle strutture politico-sociali, mentre il
microcredito sia gestito da un soggetto esterno. In entrambi i casi
si intende semplificare le procedure di accesso al credito sociale,
individuando riferimenti precisi e competenti che sappiano
supportare il cittadino e orientarlo verso l'intervento più
adeguato alla loro situazione.
Il microcredito sociale, come vi dicevo poc'anzi, è invece
affidato a un soggetto esterno, che opera senza fini di lucro in
settori di attività sociale a vantaggio della collettività,
soggetto che sarà individuato attraverso una procedura pubblica. Si
sottolinea così l'importanza del protagonismo del territorio a
discapito dell'ente Regione.
L'iniziativa di solidarietà sociale. Si tratta di una modalità
diversa di assicurare sostegno alla comunità. Non è più la Regione
da sola che si fa carico delle fasce di popolazione più
vulnerabili, attraverso interventi economici, ma sono coinvolti
tutti i soggetti del territorio pubblici o privati e i cittadini
stessi attraverso iniziative di solidarietà reciproca. Assume un
ruolo importante il volontariato, che individua di concerto con la
Regione e con altri enti nuove modalità per mettere a disposizione
tempo e capacità, diventando più competente e creativo. I cittadini
sono i veri soggetti delle iniziative, sia i volontari che offrono
il loro aiuto, sia quelli che sono in situazione di disagio, che
svolgevano direttamente le attività previste con l'obiettivo di
sviluppare e mantenere capacità e competenza acquisite. Sono già
stati avviati con una delibera di Giunta n. 1581 del 2013 i lavori
del gruppo interistituzionale per la redistribuzione delle
eccedenze alimentari e il recupero e la rigenerazione e la
redistribuzione di altre tipologie di beni, abbigliamento e
calzature, arredamento e materiali di ferro, legno, alluminio o
plastica riciclabili. Altre iniziative prevedono la costituzione di
banche del tempo, con lo scambio reciproco di prestazioni di tempo
tra i cittadini e la partecipazione diretta di persone in
situazione di disagio socio-economico all'attività prevista.
Iniziative di solidarietà sociale. È prevista la costituzione di
un gruppo di coordinamento e monitoraggio composto dalle strutture
politico sociali, dal Consiglio permanente degli enti locali, dai
coordinatori di zona, dall'azienda USL, dal volontariato, dalla
cooperazione sociale e dal soggetto pubblico-privato promotore e
referente dell'iniziativa.
Infine, passando all'articolato del disegno di legge, lo stesso
si compone di 5 capi per complessivi 25 articoli. Il capo 1
contiene disposizioni generali relative all'oggetto e alle finalità
del disegno di legge, prevedendo in particolare all'articolo 1 la
collaborazione della Regione con i soggetti del territorio per la
realizzazione di un piano per la lotta alla povertà e
all'esclusione sociale, attraverso l'accesso al credito sociale
nelle forme del microcredito sociale e il prestito sociale d'onore
e la promozione di iniziative di solidarietà e di collaborazione
tra cittadini. Inoltre, l'articolo 2 stabilisce i limiti per
l'accesso al credito sociale validi sia per il microcredito sociale
sia per il prestito sociale d'onore, mentre l'articolo 3 si pone il
divieto di cumulo tra gli interventi di credito sociale e altre
agevolazioni previste da altre disposizioni normative per gli
stessi fini e gli stessi beneficiari.
Il capo 2° reca le disposizioni relative al microcredito
sociale, per gestire il quale, come indicato dall'articolo 4, la
Regione si avvale di un soggetto esterno, incaricato di istituire
un fondo e di stipulare un accordo con un istituto bancario,
secondo i criteri attuativi deliberati dalla Giunta regionale.
L'articolo 5 descrive le caratteristiche del microcredito sociale e
le tipologie di spese sostenibili. All'articolo 6 vengono definiti
i beneficiari e i requisiti per poter accedere al microcredito
sociale, con particolare attenzione alla presentazione di un
programma di intervento predisposto con il supporto dei servizi
sociali nel quale sono evidenziati le modalità e gli interventi
attraverso i quali il beneficiario si propone di superare il
momento di crisi. Alla gestione dell'attività di erogazione e del
recupero del credito, è di supporto il beneficiario delle fasi
precedenti e seguenti all'erogazione del denaro, partecipano
attivamente i volontari, iscritti in un apposito elenco di
volontari specializzati e debitamente formati nell'ambito del
credito sociale, i cui compiti sono regolamentati dall'articolo
7.
Per ottenere il microcredito, i beneficiari devono rispettare
l'iter disciplinato dalla legge, con particolare attenzione alle
modalità di presentazione della domanda e alla documentazione da
allegare alla medesima, indicate all'articolo 8. Alla presentazione
delle domande seguono l'attività istruttoria delle stesse,
regolamentata dall'articolo 9. L'erogazione dei finanziamenti è
oggetto dell'articolo 10. L'articolo 11, invece, descrive come
avviene la restituzione del microcredito sociale e come intervenire
nel caso in cui non siano rispettate le scadenze di pagamento. Il
capo 3° contiene invece le disposizioni relative al prestito
sociale d'onore e gli articoli 12 e 13 descrivono le
caratteristiche dell'intervento, tra cui gli importi e le modalità
di restituzione. L'articolo 14 indica che i beneficiari bisognosi
di sostegno devono essere in possesso di circostanziati requisiti e
devono presentare un progetto, predisposto insieme ai servizi
sociali, nel quale sono descritte le modalità della restituzione in
ore di attività e gli interventi attraverso i quali il beneficiario
si propone di superare il momento di difficoltà. Nell'articolo 15 è
istituito un elenco, con i relativi compiti, degli enti che
accolgono i beneficiari per la realizzazione delle ore di
restituzione, enti pubblici costituiti nel territorio regionale,
associazioni di volontariato, associazioni di promozione sociale,
enti, fondazioni, associazioni, società cooperative senza scopo di
lucro operanti nel territorio regionale.
Per ritornare al prestito sociale d'onore, i beneficiari devono
seguire le modalità di presentazione della domanda di accesso al
prestito e predisporre la documentazione richiesta come previsto
nell'articolo 16. La valutazione delle domande, effettuata dalla
commissione specifica, e la relativa istruttoria sono realizzate
secondo le procedure descritte dagli articoli 17 e 18. L'erogazione
del prestito è indicata nell'articolo 19, mentre le modalità di
restituzione dello stesso sono stabilite nell'articolo 20.
Il capo 4° contiene le disposizioni relative alle iniziative di
solidarietà sociale. L'articolo 21 descrive le caratteristiche di
tali iniziative di solidarietà sociale, quali la costituzione di
banche del tempo, la redistribuzione delle eccedenze alimentari e
di altre tipologie di beni, la partecipazione ad attività di
rilevanza sociale, culturale e ambientale, rivolte a persone e
famiglie in situazione di disagio socio-economico o di esclusione
sociale, attraverso progetti che prevedono il coinvolgimento
dell'intera collettività. L'articolo 22 prevede inoltre la
costituzione e le relative mansioni di un gruppo di coordinamento e
monitoraggio per le iniziative stesse.
Il capo 5° contiene infine le disposizioni finali. L'articolo 23
reca le disposizioni transitorie relative al passaggio tra la legge
regionale 52 del 2009, che in precedenza disciplinava e normava il
credito sociale, in via sperimentale, e il presente disegno di
legge, mentre l'articolo 24 indica le conseguenti abrogazioni.
Infine, l'articolo 25 prevede le disposizioni finanziarie. Per
concludere vorrei sottolineare come il testo della legge che stiamo
analizzando, che ha visto la presentazione di 25 emendamenti in
Commissione e di 2 presentati oggi, rispetto al testo originale,
elaborato dalla Giunta, è un grande e proficuo lavoro di
concertazione e di condivisione effettuato dalla quinta Commissione
consiliare, con il prezioso apporto delle persone audite, con la
fondamentale collaborazione dell'Assessorato e della struttura
comprendente nelle persone del dottor Gianni Nuti e della
dottoressa Elisa Brédy. A tutti va il mio ringraziamento per il
costruttivo contributo apportato.
Si dà atto che dalle ore 10,41 assume la presidenza il
Vicepresidente Rosset.
Rosset (Presidente) -
Grazie collega Lanièce. Ha chiesto
la parola la collega Fontana; ne ha facoltà.
Fontana (PD-SIN.VDA)
- Grazie Presidente.
Oggi si discute il disegno di legge regionale n. 34 recante
interventi e iniziative regionali per l'accesso al credito sociale
e per il contrasto alla povertà e all'esclusione sociale.
L'obiettivo è quello di sostenere gli individui e i nuclei
familiari, che si trovano in situazioni di difficoltà economiche e
sociali, a esempio per la perdita del lavoro, per reddito
insufficiente o sofferenze bancarie prevenendo situazioni di
esclusione cronicizzate. Si tratta di un piano per la lotta alla
povertà e all'esclusione sociale che si avvale di tre strumenti: il
microcredito sociale, il prestito sociale d'onore e la promozione
di iniziative di solidarietà sociale. È l'elemento della fiducia
declinata in tutte le sue sfumature di reciprocità, di solidarietà
e di cooperazione a contraddistinguere tali strumenti di sostegno
economici e sociali.
Il microcredito sociale che va a beneficio di questi soggetti,
meritevoli di fiducia, che sono esclusi dall'accesso al credito per
le vie ordinarie, il prestito sociale d'onore che consente il
superamento nell'immediato di situazioni di emergenza e infine le
iniziative di solidarietà sociale, quali a esempio la distribuzione
delle eccedenze alimentari o la partecipazione di persone che
versano in situazioni di disagio economico sociale ad attività a
rilevanza sociale, culturale e ambientale al fine di favorirne il
reinserimento.
La prospettiva in cui tali interventi vanno a inserirsi è quella
di un nuovo sistema di welfare, che punta sulla qualità relazionale
degli individui, sulla reciprocità e sul senso di appartenenza,
oggi latente, di ognuno alla società. Diventa fondamentale, quindi,
superare l'individualismo che ha caratterizzato l'agire delle
persone negli ultimi anni, per tentare di ricostruire quei legami
sociali, che sono andati via via indebolendosi, mentre sono proprio
quei legami sociali la colonna portante di quella comunità che
costituisce scudo e protezione dei singoli individui, soprattutto
quando sono in difficoltà.
La sfida è quella di mettere in campo misure che siano capaci di
sostenere gli individui nei momenti di difficoltà e al contempo
infondere negli stessi attraverso l'elemento della fiducia, che
caratterizza questi strumenti di sostegno economico-sociale, lo
stimolo a non arrendersi e a sviluppare le proprie potenzialità per
contribuire allo sviluppo della società in cui vivono.
La presente legge arriva finalmente dopo un periodo di
sperimentazione, peraltro differito al 31 dicembre del 2013, degli
interventi regionali per l'accesso al credito sociale, attuato con
la legge regionale 52 del 2009. Ci sono voluti due anni per
arrivare a un testo di legge che desse risposte concrete, in un
momento in cui la crisi ha aperto vortici di incertezza che sino a
poco tempo fa erano sconosciuti a molti, ma la sperimentazione
serve appunto per metter e a fuoco i profili più problematici, per
aggiustare il tiro e quindi ringrazio sia l'Assessore Fosson sia la
quinta Commissione consiliare per la disponibilità nell'accogliere
le modifiche richieste. Ricordo fra tutte, quella che mi stava a
cuore, ovvero lo stralcio dell'articolo 21, che prevedeva il
cosiddetto prestito sociale per l'attività di cura ai famigliari,
che contribuivano a curare ed assistere i propri cari infermi,
secondo me insufficiente a sostenere e rendere merito al lavoro a
tempo pieno di coloro che assistono un famigliare malato con
patologie invalidanti, a cui è corrisposto il rifinanziamento con
un emendamento accolto nell'ultima finanziaria, dell'assegno di
cura per l'assistenza alternativa all'istituzione e legislazione
già previsto dall'articolo 18 della legge regionale 23/2010. Per
tutti questi motivi voteremo a favore di questo disegno di legge.
Grazie.
Presidente -
Grazie collega Fontana. Ha chiesto la parola
il collega Fabbri; ne ha facoltà.
Fabbri (UVP)
- Grazie Signor Presidente.
Anche noi, come gruppo dell'Union Valdôtaine Progressiste,
giudichiamo molto positivamente questa legge che modifica,
migliorandola, la legge preesistente, la legge n. 52, che già
incideva notevolmente sulla problematica sociale che apportava.
Questa legge, che regolamenta l'accesso al credito sociale, al
micro-credito, estendendola anche alle iniziative di solidarietà
sociale che stanno emergendo nella nostra comunità, questa legge,
dicevo, si inserisce e rientra a pieno titolo in quella politica di
grande attenzione sociale che caratterizza il welfare della nostra
regione.
Questa nuova legge, portata a termine grazie alla collaborazione
dell'Assessore, della V Commissione, del suo Presidente e
particolarmente dal collega Lanièce, sostituisce e migliora la
precedente, la rende più snella, più efficace e di più agevole
applicazione, soprattutto inserisce una maggiore attenzione a
coloro che in sofferenza devono richiedere l'aiuto della struttura
pubblica. Lo affronta, dunque, dicevamo, con uno spirito nuovo, con
una maggiore attenzione all'utente, con una indicazione di minore
burocratizzazione della situazione. Anche nell'aspetto che prevede
la restituzione lavorativa, coinvolgendo nuovi attori più esperti
nella gestione di queste persone, riuscirà a nostro avviso a essere
più operativa e incisiva. Anche noi, come la collega Fontana ha già
ricordato, ricordiamo estremamente positivo l'aver estrapolato
l'aiuto alle famiglie che si fanno carico degli anziani inabili,
che a nostro avviso deve ricevere una maggiore e più sostanziosa
attenzione da parte dell'Amministrazione pubblica. A questo punto
ringraziamo anche l'Assessore della sua disponibilità, nella
discussione dell'ultimo Bilancio. L'unico neo che purtroppo
dobbiamo rilevare in questa nuova legge è il budget ridotto, anzi
dimezzato rispetto alla precedente, ma questo è stato imposto,
purtroppo, dai grami tempi che stiamo vivendo.
Vorrei fare una considerazione di ordine un po' più generale e
riferendomi a quanto detto prima, cioè che questa è una buona
legge, del nostro buon welfare valdostano, vorrei evidenziare che
queste buone leggi siano il frutto dell'applicazione puntuale e
virtuosa della nostra autonomia, e che ricordiamo qui quale
importanza abbia nella vita pratica di tutti i giorni dei
cittadini, non solo, non si tratta solo - per carità ha la sua
importanza fondamentale - l'identità, la cultura, ma l'autonomia
riveste queste cose pratiche, questi motivi pratici, per cui vale
la pena assolutamente difenderla strenuamente. E proprio tramite
questo buon lavoro, queste buone leggi, riusciremo a difenderla, a
sostenerla, a giustificarla, col nostro
bien-faire
, col
nostro buongoverno, rispetto ai nostri detrattori che sempre più
stanno accusandoci di essere destinatari di privilegi. Non siamo
destinatari di privilegi, ci meritiamo e ci conquistiamo con la
nostra autonomia col buon lavoro e con la buona legislazione.
Questo è un messaggio che dobbiamo far passare, non solo agli
addetti ai lavori, ma anche alla nostra popolazione, proprio in
questi tempi in cui si è a lungo parlato...si parlerà ancora a
lungo della difesa della nostra autonomia. Grazie.
Presidente
- Grazie collega Fabbri. Ha chiesto la parola
la collega Morelli; ne ha facoltà.
Morelli (ALPE)
- Merci Monsieur le Président.
Affrontiamo oggi questo disegno di legge che va ad abrogare una
legge che era stata approvata nella scorsa legislatura, nel 2009,
la n. 52. La ratio di questo provvedimento rimane la stessa della
scorsa legge, ossia dare una risposta a quei cittadini che per
effetto della crisi o per effetto di ragioni personali si trovino a
dover affrontare difficoltà momentanee. E con questi provvedimenti
si va a fare un'azione di prevenzione per permettere loro di
affrontare le difficoltà momentanee senza scivolare, come
giustamente diceva il collega Lanièce, nella sua ottima relazione,
in una situazione di reale e permanente bisogno.
Rispetto alla scorsa, alla legge che oggi abroghiamo, questa
legge introduce alcune nozioni, alcuni principi che dal nostro
punto di vista sono estremamente interessanti e innovativi.
Intanto, il coinvolgimento di un maggior numero di soggetti, di
Enti pubblici, privati, volontariato, con cui si va a favorire una
sinergia tra soggetti che già operano, ma che in questo modo sono
meglio coordinati, e andando a concretizzare uno spirito di
solidarietà e una messa in pratica reale del principio di
sussidiarietà su cui credo noi siamo tutti d'accordo.
Altra innovazione importante, non c'è più Finaosta come soggetto
erogatore e questa era una delle criticità che noi avevamo già
evidenziato durante la discussione del precedente testo, perché
Finaosta è un soggetto troppo rigido, sottoposto a strette regole
bancarie e quindi che rispondeva con estrema difficoltà alle
esigenze a cui vuol dare risposta questa legge.
Altro punto che viene introdotto è la possibilità della
restituzione attraverso ore di lavoro, per tutte le tipologie di
credito sociale, quindi sia per il microcredito che per il prestito
d'onore. E riteniamo che questo sia un punto importante, che
permette di superare il concetto del puro assistenzialismo, andando
invece a responsabilizzare le persone che godono di questi aiuti e
dando loro la possibilità di restituire, quindi di conservare
integra la loro dignità. In questo senso l'ha detto bene il collega
Lanièce, questo comporta un miglioramento non solo nella situazione
economica di chi vi accede, ma anche un sostegno psicologico e noi
riteniamo che per il rispetto che è dovuto alla persona umana,
questo sia molto importante.
Infine, è sempre legato alla restituzione, si è voluto
introdurre il principio per il quale la messa a perdita del
finanziamento rimane proprio l'ultima ratio. Quando proprio non si
può, in nessun modo, trovare una soluzione per permettere al
beneficiario di restituire, allora vi è la messa a perdita, ma è
veramente la soluzione estrema. E, infine, introduce, questa legge,
anche le iniziative di solidarietà sociale, che già esistono, ma
che in questo modo potranno sicuramente avere un'applicazione e un
coordinamento migliori. In questo senso vogliamo essere ottimisti,
vogliamo pensare che veramente le iniziative che sono state citate,
quali la banca del tempo, la redistribuzione delle eccedenze
alimentari, che già vengono fatte, potranno essere migliorate,
essere applicate in modo coordinato, in modo ottimale. Ricordo,
en passant
, che noi nella scorsa legislatura sulla legge per
il microcredito avevamo espresso delle criticità che ci avevano
impedito di sostenerlo appieno, pur condividendone le finalità.
Ecco, il percorso di sperimentazione di questi anni ha in parte
confermato queste criticità e quindi riteniamo che sia stato un
percorso di sperimentazione utile, che porta oggi a un
miglioramento del testo, anche se forse non sarà il testo perfetto
e ideale, ma che sicuramente permetterà di dare risposte migliori
ai cittadini, andando, e lo voglio ribadire, oltre
l'assistenzialismo, ma coinvolgendo e responsabilizzando le
persone. Anch'io mi associo, quindi, ai ringraziamenti nei
confronti del relatore, della V Commissione e dell'Assessore.
Voteremo questo disegno di legge con convinzione.
Presidente
- Grazie collega Morelli. Siamo in discussione
generale sul disegno di legge 25. Ci sono altri interventi?
Possiamo chiudere la discussione generale? Discussione generale
chiusa.
Chiede la parola l'Assessore Fosson, per la risposta; ne ha
facoltà.
Fosson (UV)
- Grazie Presidente.
Solo un breve intervento per ringraziare chi ha lavorato su
questo testo, su questa legge che prima era sperimentale (era la
legge 52) e che oggi invece diventa definitiva, con notevoli
miglioramenti, nella sua applicazione. Soprattutto vorrei
ringraziare il relatore, per la passione e quanto ha fatto in
questi mesi perché questa legge arrivasse a termine. Ma ringraziare
anche un po' gli anziani della Commissione sanità, quelli che già
la scorsa legislatura avevano prodotto e lavorato su questo testo,
in particolar modo la Consigliera Fontana e la Consigliera Morelli.
Ritornerei solo con un breve commento su quanto è già stato detto.
Con questa legge ci stiamo tutti riappropriando di un concetto di
autonomia e rivalutando sicuramente questa nostra grande
specificità. Autonomia che vuol dire attenzione alla persona,
indipendentemente dai numeri che questa persona può rappresentare,
ma in particolare autonomia vuol dire buone leggi, buone regole,
modelli nuovi e più vantaggiosi per la gente che vive in Valle
d'Aosta.
Ora, questo che viene approvato oggi è un modello che, a livello
nazionale, sicuramente diventerà un modello da copiare, perché già
come è stato detto molto bene, è una legge che finanzia sicuramente
il disagio e cerca di apportare delle soluzioni e delle possibili
uscite a chi in istanti particolari vive momenti di difficoltà, ma
soprattutto lo fa modificando il rapporto tra chi riceve l'aiuto e
chi lo dà. Ecco, non è un mero assistenzialismo, ma è un rapporto
diverso, è un dare aiutando in situazioni particolari, chi comunque
potrà restituire, soprattutto restituire con la sua attività. Non
vuol dire cioè prendere un contributo e starsene a fare nulla.
Ecco, questo mi sembra un concetto molto importante, aiutare sì,
però aiutare anche chi poi farà di tutto per restituire quello che
ha avuto, soprattutto con ore lavorative, con le sue capacità che
possono essere diverse e potranno essere diversamente
utilizzate.
Ultimo commento, è una legge che proprio per creare un modello
nuovo e positivo mette in sinergia tutto il mondo del welfare, cioè
la politica, l'ASL, le politiche sociali, il volontariato,
soprattutto questo volontariato nuovo, ma anche il privato sociale,
di fronte a un momento di difficoltà e di disagio. Il fare
sinergia, il lavorare insieme, per superarlo è estremamente
importante. Quindi grazie a tutti.
Presidente
- Grazie Assessore. Ci sono repliche oppure
possiamo passare all'approvazione del...per articoli? Possiamo
passare all'articolato? Esaminiamo il nuovo testo predisposto dalla
V Commissione.
Mettiamo in votazione l'articolo 1. La votazione è aperta?
Chiamerei i componenti...votazione ancora aperta. Chiederei per
cortesia di votare. Hanno tutti votato? Manca ancora...hanno tutti
votato? Votazione chiusa. Esito della votazione:
Presenti: 34
Votanti: 34
Favorevoli: 34
Il Consiglio approva all'unanimità.
Articolo 2. Stesso risultato? No? Mettiamo in votazione
l'articolo 2. Votate l'articolo 2. Possiamo chiudere la votazione?
Votazione chiusa.
Presenti: 35
Votanti: 35
Favorevoli: 35
Il Consiglio approva all'unanimità.
Articolo 3. Stesso risultato? No...c'è lo stesso risultato.
Articolo 4. Stesso risultato.
Articolo 5. Stesso risultato.
Articolo 6. Stesso risultato.
Articolo 7. Stesso risultato.
Articolo 8. Stesso risultato.
Articolo 9. Stesso risultato.
Articolo 10. Stesso risultato.
Articolo 11. C'è l'emendamento dell'Assessore Fosson. Possiamo
dare...chiede la parola il Consigliere Lanièce, ne ha la
facoltà.
Lanièce (SA)
- Velocemente, questo emendamento, in
pratica, come ha detto già la collega Morelli, individua l'ordine
di priorità alle azioni che il soggetto gestore del fondo per il
micro-credito sociale deve mettere in atto, sentito il dirigente
della struttura competente, in caso di non restituzione del
finanziamento. Stabilisce, quindi, che in primis si individuano
differenti modalità di restituzione o, in subordine, propone il
passaggio a perdita del finanziamento non rimborsato
. Colgo
l'occasione anche per illustrare l'altro emendamento, che in
pratica l'emendamento 2 era poi all'articolo 21, che in pratica
andava a eliminare la ripetizione formale che c'era stata nella
predisposizione del testo.
Presidente
- Grazie. Altri interventi? Se non ci sono
altri interventi possiamo mettere in votazione l'articolo 11
comprensivo dell'emendamento? Votazione aperta. Tutti votato?
Bertin...votazione chiusa. Esito della votazione:
Presenti: 35
Votanti: 35
Favorevoli: 35
Il Consiglio approva all'unanimità.
Articolo 12. Stesso risultato? Stesso risultato.
Articolo 13. Stesso risultato.
Articolo 14. Stesso risultato.
Articolo 15. Stesso risultato.
Articolo 16. Stesso risultato.
Articolo 17. Stesso risultato.
Articolo 18. Stesso risultato.
Articolo 19. Stesso risultato.
Articolo 20. Stesso risultato.
Articolo 21. Stesso risultato.
Articolo 22. C'è l'emendamento 2 dell'Assessore Fosson e del
Consigliere Lanièce. Qualcuno intende...già...è lo stesso. Stesso
risultato? Stesso risultato.
Articolo 23. Stesso risultato.
Articolo 24. Stesso risultato.
Articolo 25. Stesso risultato.
Possiamo mettere in votazione il disegno di legge nella sua
interezza. La votazione è aperta. Possiamo chiudere la votazione?
Tutti votato? Votazione chiusa. Esito della votazione:
Presenti: 35
Votanti: 35
Favorevoli: 35
Il disegno di legge 34 è approvato all'unanimità.
