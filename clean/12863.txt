Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3819 del 12 ottobre 1992 - Resoconto
OGGETTO N. 3819/IX Autorizzazione al Presidente della Giunta
regionale ad operare per la risoluzione concordata della
convenzione Regione autonoma Valle d'Aosta - SDS S.p.A. del 4 marzo
1992, rep. 1050.
Presidente
In relazione al dibattito avvenuto (oggetto n.
3816/IX), invito il Consiglio a continuare la discussione congiunta
sulla proposta indicata in oggetto e iscritta al punto 1
dell'ordine del giorno dell'adunanza e sulla mozione "Modifica
della convenzione Regione-SDS", iscritta al punto n. 2 dell'ordine
del giorno dell'adunanza.
Ha chiesto di parlare il Consigliere Pascale, ne ha facoltà.
Pascale (PSI)
Io non sapevo di questo accordo che
avete raggiunto questa mattina e avrei degli emendamenti da
presentare al provvedimento n. 1.
Presidente
Come prevede il Regolamento, dopo la
chiusura della discussione generale non possono essere presentati
altri emendamenti.
Pascale (PSI)
Si, ma la chiusura della discussione
generale non la possono decidere i capigruppo, la decide il
Consiglio, semmai. Quando abbiamo terminato l'altra sera, la
discussione non era stata chiusa e io avevo un emendamento da
presentare già allora, e senza aprire la discussione generale;
vorrei presentare adesso un emendamento al punto primo dell'ordine
del giorno.
Presidente
Nella precedente seduta ricordo però, tra
l'altro in modo abbastanza polemico, invocando l'articolo 62 del
Regolamento interno, che era stata richiesta la chiusura della
discussione generale, si votò, la discussione generale ebbe così
termine e quindi si rinviarono i lavori all'adunanza
successiva.
Pascale (PSI)
Però tecnicamente, mi permetta
Presidente, non era un rinvio ma un nuovo Consiglio.
Presidente
Se non ci sono opposizioni, accettiamo
l'emendamento. Ha chiesto di parlare il Consigliere Pascale, ne ha
facoltà.
Pascale (PSI)
Vorrei presentare un emendamento al
punto 1 del deliberato. Quindi faccio riferimento all'oggetto e non
all'emendamento presentato dal Presidente della Giunta; non so se
poi questo voglia intendersi come subemendamento. Al punto 1) del
deliberato, dopo le parole "risoluzione consensuale", chiederei di
aggiungere: "senza oneri per l'Amministrazione regionale".
Un emendamento che mi sembra quanto mai opportuno, alla luce poi
di quello che abbiamo appreso dagli organi di informazione. Perché
la verità è che il Consiglio regionale ha fatto una discussione
nell'ultima adunanza, basandosi su un'affermazione del Presidente
della Giunta, riportata nella delibera, e cioè che c'era una
disponibilità, per le vie brevi, della società SDS. Invece il
giorno dopo abbiamo saputo che la società non è d'accordo, anzi
smentisce di aver mai parlato di risoluzione, ma di avere invece
sempre parlato di revisione.
Per cui, più che di risoluzione consensuale credo si tratti di
un'autorizzazione che va sì verso una risoluzione, però che
comporterà certamente degli oneri per l'Amministrazione regionale.
E' questo ciò che noi vorremmo capire.
Il Presidente della Giunta ci aveva fatto un discorso per cui
sembrava che il tutto dovesse essere fatto con il consenso delle
parti e quindi senza oneri per l'Amministrazione regionale. Credo
che su questo, almeno il Consiglio debba essere garantito. Quindi
presenterei questa aggiunta al primo punto del deliberato e
rivedrei il secondo punto, perché l'emendamento presentato dal
Presidente della Giunta non mi soddisfa molto; pertanto proporrei:
aggiungere il seguente punto 2 al deliberato: "di impegnare la
Giunta regionale a ricercare con la SDS, o altre società aventi
titolo, forme e modalità di collaborazione con la Regione Valle
d'Aosta, per la realizzazione degli obiettivi produttivi ed
occupazionali della Convenzione, di cui al punto 1), nel rispetto
delle normative comunitarie, ed a riferire entro sessanta giorni al
Consiglio regionale in merito a tale progetto".
Perché questo emendamento? Chiedo solo un minuto per spiegarlo.
Come dicevo l'altra volta, a noi non interessa che questo sia fatto
con la SDS o con altre società. Ci interessava difendere gli
obiettivi che erano evidenziati in quella convenzione. Riteniamo
che sia tuttora nell'interesse della Valle d'Aosta raggiungere
quegli obiettivi.
Quindi, se è possibile raggiungerli, o con la stessa società
attraverso un'altra convenzione o con altre, mi sembra opportuno
che la Giunta predisponga un progetto entro sessanta giorni e
almeno riferisca al Consiglio regionale. Non dico che debba portare
il progetto definitivo, ma riferisca sulla possibilità di questo
progetto. Questo è l'emendamento che volevo presentare.
Presidente
Do lettura dell'ordine del giorno
presentato dal Consigliere Milanesio:
Ordine del giorno Il Consiglio regionale
Preso atto delle dichiarazioni del Presidente della Giunta in
ordine alla convenzione Regione-SDS
Invita il Governo regionale
a ritirare la risoluzione dallo stesso presentata al fine di
ottenere da SDS una esplicita rinuncia in forma scritta alla
convenzione a suo tempo stipulata.
Conseguito tale risultato il Governo regionale potrà utilmente
investire il Consiglio regionale per le ulteriori determinazioni
sulle vicende.
Presidente
Ha chiesto di illustrare l'ordine del
giorno il Consigliere Milanesio, ne ha facoltà.
Milanesio (PSI)
L'ordine del giorno era
sostanzialmente improntato al buon senso. Noi abbiamo avuto una
lunghissima e anche un pochino alterata discussione l'altro giorno,
su una questione, che poi, a leggere quanto è stato dichiarato dal
rappresentante della SDS, il giorno dopo su "La Stampa", poteva
essere probabilmente evitata.
Questo ordine del giorno mirava sostanzialmente a far sì che,
quando il Consiglio avesse dovuto occuparsi di questo problema, lo
avrebbe potuto fare "a bocce ferme", come si suol dire.
Quindi l'ordine del giorno si illustra da solo.
Presidente
Dichiaro aperta la discussione generale
sull'ordine del giorno. Ha chiesto di parlare il Presidente della
Giunta regionale Lanivi, ne ha facoltà.
Lanivi (GM)
Chiedo che su questo ordine del giorno la
maggioranza o il Consiglio si pronuncino in termini di astensione
per i seguenti motivi: credo che la via indicata dal documento che
è stato presentato a questo Consiglio sia improntata a prudenza e a
un certo buon senso. Si chiede che il Presidente della Giunta sia
autorizzato a trattare per la risoluzione consensuale della
convenzione: credo che in questo momento sia utile lasciare in
questi termini le condizioni, senza fare delle considerazioni che
potrebbero mettere in difficoltà l'Amministrazione regionale
stessa.
Quelle precisazioni anche su "La Stampa", il giorno successivo
la dichiarazione, o l'ampio dibattito avvenuto in questo Consiglio,
possono essere interpretate in molti modi. Quello che ho detto e ho
fatto scrivere sul documento corrisponde al vero, sennò non l'avrei
fatto scrivere. Vi era stata una dichiarazione di massima e in quei
termini era stato indicato. L'Amministrazione regionale e il
sottoscritto agiranno in questo senso, però subordinare la mozione
così rigidamente potrebbe causare delle difficoltà nella
trattativa.
Chiederei quindi, e questa dichiarazione vale anche per gli
emendamenti proposti dal Consigliere Liborio Pascale, di informare
costantemente la Commissione o le Commissioni sull'andamento delle
trattative. E' nell'interesse dell'Amministrazione regionale e
anche nell'interesse di una lettura corretta e trasparente di tutta
la vicenda. Credo che non mi possa essere imputato alcunché a
questo riguardo.
Sono state anche indicate le modalità con le quali vogliamo
procedere, modalità che sono sostenute anche dai pareri dei legali,
per i quali, prima di arrivare alla revoca, deve esserci questo
passaggio. Non mi preoccupa affatto il dibattito avvenuto in questo
Consiglio, nel senso che lo ritengo utile perché anche la Giunta e
il suo Presidente abbiano tutti gli elementi e avvertano anche gli
umori di questo Consiglio.
La seconda fase consisterà, dopo questa autorizzazione, nella
ricerca di una risoluzione consensuale senza oneri, però
dichiararlo in questo momento non lo ritengo opportuno. Quindi il
mandato al Presidente della Giunta, con l'emendamento concordato
fra molte forze politiche presenti in Consiglio regionale, credo
sia sufficiente a garantire un corretto prosieguo di questa
iniziativa.
Quindi, per concludere, proporrei l'astensione sull'ordine del
giorno e sugli emendamenti proposti dal Consigliere Liborio
Pascale, e la richiesta che il testo con l'emendamento proposto
dalla maggioranza venga approvato da questo Consiglio.
Presidente
Ha chiesto di parlare il Consigliere
Chiofalo, ne ha facoltà.
Chiofalo (DC)
Ringrazio per l'opportunità, perché la
situazione che si è venuta a creare l'altra sera e il fatto che poi
la seduta sia finita con il rinvio della convocazione del Consiglio
per oggi, mi dà la possibilità di rispondere al Presidente della
Giunta, il quale si era rivolto a me, come se io avessi detto
qualcosa di male nei suoi confronti.
Signor Presidente della Giunta, non volevo assolutamente mettere
in dubbio la sua personalità ed il suo operato, ma volevo dire solo
quanto poi è messo bene su "La Stampa" del giorno dopo, venerdì. E
lo dice qui chiaramente l'articolo di venerdì fatto da un
giornalista di cui io ho tanta stima, il quale evidenzia quanto io
avevo messo in dubbio, ripeto, non per lei, Presidente. La stampa
dice che l'Amministratore delegato della SDS, Agostino Tocci,
smentisce tutto quello che si è affermato in questa sede.
Con questo mio discorso voglio arrivare all'ordine del giorno,
presentato dal Consigliere Milanesio, il quale richiede che venga
ritirata la risoluzione. Voglio citare questi avvenimenti, di cui
bisogna tenere conto, perché qui "La Stampa" parla chiaro, dicendo
che niente è finito tra i rapporti tra la Regione e la SDS. L'unico
organo che vuole chiudere i rapporti con la SDS è la Regione, la
Giunta, questo detto per bocca del Presidente della Giunta.
Quindi a questo proposito, passando all'ordine del giorno che ha
presentato il Consigliere Milanesio, noi diciamo che la risoluzione
deve essere ritirata, perché ancora ci sono le possibilità di
continuare a trattare con la SDS. Visto il punto in cui si trovano
le trattative, già con un protocollo di intesa firmato, credo che
si abbrevino anche i tempi, arrivando ad operare all'Autoporto con
questa società e dando una risposta, non dico immediata ma più
ravvicinata, ai lavoratori che attendono ormai da tempo.
Questo era quanto volevo dire; adesso voglio anche sentire cosa
pensano i miei colleghi, perché non abbiamo avuto, tra le altre
cose, neanche il tempo di organizzarci. Mi riserverò ancora di
intervenire, dopo aver risentito i capigruppo.
Presidente
Ha chiesto di parlare il Consigliere
Aloisi, ne ha facoltà.
Aloisi (PSI)
Volevo brevemente intervenire su questo
argomento, perché dopo il termine del Consiglio di giovedì sera,
abbiamo avuto l'occasione, nella giornata di venerdì, di leggere,
sulla pagina della Valle del quotidiano "La Stampa", delle
dichiarazioni che debbono farci riflettere e che dimostrano in modo
esplicito le affermazioni non veritiere, fatte in quest'aula dal
Presidente della Giunta.
Il signor Agostino Tocci, Amministratore delegato della SDS dice
esattamente, leggo testualmente, proprio per dimostrare che le
dichiarazioni del Presidente del Consiglio in quest'aula non sono
veritiere: "Sono stupefatto, per noi non è finito niente.
Continuiamo ad essere disponibili, a mandare avanti il progetto,
tanto che uomini della società sono in Germania a lavorare sul
piano". Tocci ha detto ancora: "In Valle siamo venuti per lavorare,
non per scherzare. Con questo non vogliamo fare la guerra alla
Regione, siamo stati finora zitti e buoni, anche se se ne sentivano
di tutti i colori. Ci sono stati ritardi che hanno fatto perdere
alle parti tempo e denaro, ma possiamo ancora metterci intorno a un
tavolo e riesaminare il problema, che è poi quanto ci era stato
fatto capire dalla Regione. Si è sempre parlato di revisione, mai
di risoluzione".
E allora a questo punto mi domando, come mai signor Presidente
lei in quest'aula ci ha dichiarato che la controparte è ora
d'accordo per la revoca, quando il giorno dopo la controparte
dichiara esattamente il contrario? Questo tipo di atteggiamento
dimostra a mio avviso che si tratta di una questione prettamente
politica. La volontà di questa maggioranza e di questa Giunta è
quella di arrivare comunque ad una revoca, proprio perché non
"digerisce" che questa operazione sia stata iniziata e portata
avanti dalla vecchia Giunta e quindi non vuole assolutamente
sentirne parlare, per motivi prettamente di schieramento che non
vanno sicuramente nell'interesse della comunità valdostana.
Nel momento in cui vi sono delle dichiarazioni precise da parte
della controparte, che dichiara di essere disposta a qualsiasi
soluzione, per rivedere e quindi andare incontro a quelle che sono
le richieste della CEE, mi pare che da parte nostra ci debba essere
altrettanta volontà per sederci attorno a un tavolo, eliminando
tutte le incongruenze che potrebbero andare contro le direttive
della Comunità economica europea, e trovare una soluzione per
continuare in questa collaborazione, la quale comunque è una
collaborazione che mira a dare occupazione ed a sanare la grave
crisi occupazionale che dal 1° gennaio ci sarà all'Autoporto di
Pollein.
Questo è l'aspetto per il quale condivido la richiesta del
collega Milanesio, di ritirare il provvedimento che non ritengo
chiaro, poiché le dichiarazioni del Presidente della Giunta in
quest'aula non sono vere, sono offuscate e a volte sono anche direi
false, perché smentite poi il giorno successivo dal diretto
interessato e dal rappresentante della SDS. Ne approfitto anche per
evidenziare e ricordare al Presidente del Consiglio il suo
atteggiamento fazioso e di parte avuto nel precedente Consiglio,
nella giornata di giovedì. Ritengo che l'atteggiamento del
Presidente del Consiglio in quest'aula debba essere al di sopra
delle parti e non di parte.
Egli deve cercare di far rispettare il Regolamento, ma
soprattutto deve fare rispettare la democrazia, visto che tutti si
riempiono la bocca con questo termine. Democrazia vuole anche dire
lasciar parlare l'opposizione, lasciar dire quello che si pensa
democraticamente in un consenso democratico.
Questo è il concetto di democrazia e lei, signor Presidente, si
ricordi che è stato "eletto" Presidente del Consiglio e suo compito
è quello di essere al di sopra delle fazioni, al di sopra degli
schieramenti, al di sopra delle parti.
Tenga quindi bene a mente questo suo compito che è importante,
proprio per rispettare quei concetti di democrazia di cui lei
sovente si riempie la bocca ma poi nei fatti, nella realtà, fa
tutt'altra cosa. La pregherei quindi che non succeda più quello che
è successo giovedì scorso, la ringrazio.
Presidente
Durante la Conferenza dei capigruppo,
abbiamo chiarito le varie posizioni. Mi dà molto fastidio essere
accusato con termini di questo tipo per quanto è successo l'altro
giorno. Mi sembra che in quell'ambito si sia chiarito tutto e
questo suo intervento, mi consenta Consigliere, è intempestivo. Se
l'altro giorno avesse partecipato alla riunione, probabilmente non
l'avrebbe fatto. Non aggiungo altro.
Ha chiesto di parlare il Consigliere Aloisi per fatto personale,
ne ha facoltà.
Aloisi (PSI)
Non posso accettare che questo mio
intervento sia intempestivo, perché innanzitutto non faccio parte
dei capigruppo, quindi non potevo sapere quello che è stato detto
nella riunione dei capigruppo.
Quello che ho detto lo dimostro col fatto che io personalmente
mi sono recato presso di lei, nella giornata di giovedì, per
chiedere al Presidente del Consiglio se veniva posto in discussione
l'ordine del giorno presentato dal collega Milanesio.
Il Presidente del Consiglio mi ha risposto che non era stato
presentato alcun ordine del giorno, per cui gli ho detto: "Guardi
che è stato presentato, e ce l'ha qui davanti il foglio, la
presentazione dell'ordine del giorno da parte del collega
Milanesio". Lei, sistematicamente, mi ha risposto che non poteva
essere messo in discussione, perché non era stato presentato,
quando invece il Regolamento parla chiaro: nel momento in cui viene
presentato l'ordine del giorno va posto in discussione.
Quindi questo suo atteggiamento, che è chiaro, nel senso che è
un fatto concreto e non una
boutade
campata in aria,
dimostra la sua faziosità, perché proprio in quell'occasione lei
aveva davanti l'ordine del giorno del collega Milanesio e avrebbe
dovuto metterlo in discussione. Invece che cosa ha fatto? Mi ha
risposto che non era stato presentato alcun ordine del giorno.
Dopodiché, il collega Milanesio è dovuto venire da lei a prendere
le copie dell'ordine del giorno e distribuirle personalmente ai
colleghi del Consiglio.
Mi pare che questo sia un atteggiamento che sicuramente non si
deve più ripetere e che dimostra la faziosità del Presidente del
Consiglio in questa occasione.
Presidente
Ha chiesto di parlare il Consigliere
Beneforti, ne ha facoltà.
Beneforti (DC)
Grazie Presidente. Mi auguro di poter
parlare e dire quello che penso, che non tutte le volte si arrivi
qua e si chiudano le discussioni o ci si limiti sempre ai cinque o
dieci minuti.
Credo che un fatto di questo genere meriti un certo spazio. Già
ho sentito i colleghi che si sono riferiti alle dichiarazioni che
ha fatto - e non posso metterle in dubbio, perché è riportato e
finora nessuno l'ha smentito - il signor Agostino Tocci,
Amministratore delegato della SDS, il quale dice: "Sono stupefatto
per non aver definito niente... continuiamo a essere disponibili e
a mandare avanti...".
Ricordo che nella discussione della settimana scorsa, quando
abbiamo affrontato questo argomento, chiesi al Presidente della
Giunta di rinviare questo problema in Commissione, proprio per
poter approfondire le posizioni delle parti, perché non rimanessero
dei dubbi sulle motivazioni, anche se portavano questa nuova
maggioranza in Regione a voler delegittimare quanto era stato fatto
dalla precedente Giunta. La proposta fu bocciata dalla maggioranza
del Consiglio, perché si intendeva andare avanti sulla linea che
era stata predisposta.
Credo che da oggi le dichiarazioni del signor Tocci dimostrino
ampiamente che è necessario conoscere la verità fino in fondo ed
eliminare ogni dubbio che debba sussistere all'interno di questo
Consiglio o all'esterno, nella collettività valdostana.
E' importante conoscere e sapere quale deve essere
effettivamente il ruolo, sia della Mercedes che della SDS, nella
nostra regione. Voler cancellare con un colpo di spugna quanto è
stato fatto, non lo ritengo un atteggiamento responsabile nei
confronti della collettività valdostana; tanto più non è
responsabile nei confronti degli oltre cento dipendenti che
lavorano nell'ambiente delle spedizioni e che certamente resteranno
disoccupati.
Il Presidente Lanivi, l'altro giorno, nel rispondere, aveva
addotto una serie di motivazioni, per le quali bisognava azzerare
questa convenzione con la SDS. Lo stesso giorno noi abbiamo
contestato queste motivazioni e oggi riconfermiamo che quelle
motivazioni, per le quali ci veniva richiesto l'azzeramento, non
sono valide. Tanto più sono meno valide oggi, quando da parte del
signor Tocci si dichiara di voler agire in una certa maniera. Per
cui ritengo che l'ordine del giorno, indicante il ritiro della
proposta, debba essere accolto.
Se non deve essere accolto perché è stato proposto
dall'opposizione, se non si può più fare una proposta perché è
stata chiusa la discussione generale di rinvio in Commissione, deve
essere la Giunta ad assumersi un atto di responsabilità e deve
vedere di approfondire fino in fondo questo problema, senza limiti
per nessuno e cercando di evitare qualsiasi dubbio. Se non si
assume questo atteggiamento, il Gruppo della Democrazia Cristiana
voterà contro tutti gli emendamenti e contro la proposta presentata
dal Presidente della Giunta.
Presidente
Se nessun Consigliere chiede di
intervenire, dichiaro chiusa la discussione. Pongo in votazione
l'ordine del giorno presentato dal Consigliere Milanesio:
Esito della votazione
Presenti: 30
Votanti: 9
Favorevoli: 9
Astenuti: 21 (Agnesod, Andrione, Bajocco, Bich, Cout, Faval,
Lanivi, Louvin, Mafrica, Maquignaz, Marcoz, Martin, Monami,
Mostacchi, Perrin, Riccarand, Rusci, Stévenin, Vallet, Viérin e
Voyat)
Il Consiglio respinge l'ordine del giorno
Presidente
Passiamo ora alla discussione degli
emendamenti presentati dal Presidente della Giunta regionale Lanivi
e dal Consigliere Pascale, relativi alla proposta in esame. Ha
chiesto di parlare il Consigliere Pascale, ne ha facoltà.
Pascale (PSI)
Volevo intervenire in riferimento ai
miei emendamenti.
Presidente
Gli emendamenti vengono discussi in ordine
di presentazione.
Pascale (PSI)
Ma la discussione è unica.
Presidente
Se ritenete si può fare la discussione
congiunta. C'è una proposta formale per la discussione congiunta?
Se non c'è una richiesta formale, la discussione degli emendamenti
avviene disgiunta.
Ha chiesto di parlare il Consigliere Martin, ne ha facoltà.
Martin (ADP)
Presento una richiesta formale di
discussione congiunta degli emendamenti, perché sono esattamente
identici.
Presidente
Pongo in votazione la richiesta del
Consigliere Martin.
Esito della votazione:
Presenti: 29
Votanti: 26
Favorevoli: 19
Contrari: 7
Astenuti: 3 (Aloisi, Maquignaz e Pascale)
Il Consiglio approva la discussione congiunta degli emendamenti
del Presidente della Giunta regionale Lanivi e del Consigliere
Pascale, relativi alla proposta in esame.
Presidente
Ha chiesto di parlare il Consigliere
Pascale, ne ha facoltà.
Pascale (PSI)
Sulla vicenda della SDS si dice che in
passato ci siano state contraddizioni e poca trasparenza: può anche
darsi. Mi pare comunque certo che nella discussione che c'è oggi in
Consiglio regionale e che c'è stata venerdì, ci siano delle
evidenti contraddizioni e sia evidente una poca trasparenza di
tutta la vicenda.
Le contraddizioni derivano dal fatto che la Giunta regionale
parla di disponibilità delle parti e quindi di risoluzione
consensuale, mentre questo viene smentito dalla controparte. Il
Presidente della Giunta ha appena affermato che si tende ad
arrivare ad una risoluzione consensuale senza oneri per
l'Amministrazione regionale, ma non voterà l'emendamento che lo
prevede; vuole una specie di delega in bianco che noi non siamo
disponibili a dare, proprio perché la vicenda è poco chiara.
Il secondo punto del deliberato sull'emendamento presentato dal
Presidente della Giunta non l'ho capito perché è poco chiaro. Non
si capisce chi sono queste società aventi titolo, non si capisce
qual è questo progetto organico di valorizzazione economica ed
occupazionale che si vuole raggiungere e che potrebbe riguardare,
così come è scritto, tutta la Valle d'Aosta.
L'emendamento da me presentato mirava a mantenere il
raggiungimento degli stessi obiettivi produttivi ed occupazionali,
che ci si proponeva di raggiungere attraverso la convenzione con la
SDS e magari anche con altre società, perché poi qui nel
"sottobosco" ci sono tanti lati oscuri, magari conosciuti da
qualche addetto ai lavori, ma non conosciuti dal Consiglio
regionale.
Mi pare che, ancora una volta, il Consiglio regionale nella sua
totalità sia chiamato ad esprimersi su dati che non sono poi del
tutto veritieri.
Quindi, almeno in questo caso, credo che non si possa poi
parlare tanto di quella trasparenza che continuamente viene
affermata dal Presidente della Giunta ed alla quale dice di voler
improntare la sua azione amministrativa.
Noi voteremo contro gli emendamenti presentati dal Presidente
della Giunta e a favore del nostro.
Presidente
Ha chiesto di parlare il Consigliere
Aloisi, ne ha facoltà.
Aloisi (PSI)
Questa è una vicenda molto ingarbugliata,
signor Presidente della Giunta. E' una vicenda probabilmente poco
chiara, perché ci sono troppe incongruenze e falsità, anche nelle
dichiarazioni che lei aveva fatto in passato. E le falsità, per
esempio, sono presenti anche in questo parere legale, che era già
stato citato dal collega Pascale la volta scorsa, dove dice che per
la Regione è indispensabile il definitivo comportamento da seguire
e cioè in qualche modo difendere la convenzione modificata oppure
rinunciare.
In pratica il parere legale diceva che su questa convenzione si
potevano seguire due strade: o rinunciare o cercare di modificare.
Lei invece è venuto in Consiglio a dirci che i pareri legali erano
tutti per revocare.
Ci sono tante incongruenze che dimostrano la mancanza di idee da
parte di questa Giunta per arrivare ad una soluzione del problema,
perché nel momento in cui si viene a dire: "Noi ci asteniamo sugli
emendamenti proposti dal collega Pascale", quando dice esattamente
le stesse cose che propone la Giunta e che ha dichiarato prima il
Presidente della Giunta, che condivide l'accettazione della
risoluzione consensuale senza oneri per l'Amministrazione
regionale, perché non lo accetta e non lo mette per iscritto?
Perché bisogna dare questa delega in bianco, quando in realtà
dimostra che a parole la accetta e poi nei fatti non ne vuole
sapere e dichiara l'astensione dei gruppi di maggioranza?
Queste sono quelle situazioni anomale, che dimostrano che non
possiamo assolutamente avere fiducia nella volontà di questa
maggioranza e di questa Giunta a portare avanti le soluzioni dei
problemi. Quando si dice di chiarire meglio quali sono i programmi
organici o i progetti organici per salvare e sanare l'occupazione
all'Autoporto di Pollein e quindi di essere più precisi e più
chiari, il Presidente della Giunta non risponde. Dice: vedremo,
faremo, cercheremo di fare.
Alla gente che ha già ricevuto le lettere di licenziamento il 1°
gennaio che cosa andremo a dire? Loro in quel momento si troveranno
su una strada. Possiamo dirgli che continueremo a vedere ed a
ricercare, per trovare un progetto, cosicché rimane sempre un
progetto astratto, per sanare e salvare la situazione
occupazionale?
Ecco quindi quello che emerge da questa delibera, dalla proposta
di questa maggioranza. Non emerge nulla, emerge una situazione dove
non si prendono impegni precisi, non si danno risposte precise,
soprattutto per salvare l'aspetto occupazionale.
Dimostra una mancanza di volontà da parte di questa Giunta e di
questa maggioranza di confrontarsi anche con le forze di
opposizione, perché le proposte presentate dal collega Pascale sono
proposte accettate verbalmente dal Presidente della Giunta, il
quale però dichiara la sua astensione sugli emendamenti che sono
stati proposti.
E' una contraddizione, un controsenso. Se si accettano e si
condividono, bisogna avere il coraggio di dirlo e quindi di
prenderne atto. A cosa serve dire: accettiamo, ha ragione,
condividiamo queste scelte, però ci asteniamo.
Ecco questo dimostra la mancanza di fiducia e quindi noi
dichiariamo il voto contrario e sicuramente non daremo una delega
in bianco, come ha già detto il collega Pascale, e saremo molto
attenti, perché le dichiarazioni del Presidente della Giunta,
perlomeno nel prossimo futuro, siano seguite per valutare la
volontà reale di risolvere i problemi o soltanto di creare "aria
fritta", come lo dimostrano i fatti da quattro mesi a questa parte,
dove i problemi rimangono sul tappeto e dove non si porta a
soluzione nulla, dimostrando l'incapacità della Giunta a perseguire
la soluzione di questi gravi problemi.
Presidente
Ha chiesto di parlare il Consigliere
Bondaz, ne ha facoltà.
Bondaz (DC)
Signor Presidente, sto ancora cercando di
valutare perché questi emendamenti proposti sarebbero più o meno
gli stessi e per cui si poteva fare una discussione unica. Ma
tant'è, il Consiglio ha deliberato e quindi non ho motivi per
ulteriori polemiche.
Quello che peraltro mi lascia abbastanza perplesso è il
deliberato, quindi l'emendamento presentato dal Presidente della
Giunta, che, a meno di errori da parte mia, credo non sia neanche
scritto in italiano. Perché vorrei sapere che cosa significa in
italiano:
"2) di impegnare la Giunta regionale a ricercare con
società aventi titolo, forme e modalità di collaborazione con la
Regione autonoma Valle d'Aosta per la realizzazione di un progetto
organico di valorizzazione economica e occupazionale nel rispetto
del trattato CEE e della normativa nazionale vigente".
Ha senso, si capisce che cosa vuol dire, ma il senso letterale è
evidentemente sbagliato, perché quanto meno c'è un "per" di troppo;
quindi chi ha scritto questo secondo capoverso della deliberazione,
evidentemente stava pensando in una lingua diversa dalla lingua
italiana.
A parte questo, come già ha detto il collega che mi ha
preceduto, Beneforti, noi non potremo votare questo deliberato - lo
abbiamo già detto nella scorsa riunione - perché significa dare una
delega in bianco alla Giunta, cosa che noi non ci sentiamo di
dare.
Se ci fossero state delle valutazioni diverse, delle proposte
diverse da parte della Giunta, probabilmente non avremmo avuto
nessun motivo e nessuna remora a votare anche la revoca della
convenzione con la SDS, ma avendo degli elementi a sostegno di
questa proposta.
Ecco perché era nata la richiesta, avanzata dal nostro Gruppo,
di un rinvio alla Commissione. Non era un fatto di ostruzionismo,
come qualcuno poteva pensare, ma solo di maggiore informazione nei
confronti del Consiglio.
La maggioranza non ha ritenuto di accogliere questa richiesta,
per cui ci troviamo a deliberare su un'autorizzazione alla Giunta
regionale, che non sappiamo dove vada a finire.
Non vorrei che, improvvisamente o non improvvisamente, il
Consiglio regionale dovesse trovarsi a deliberare su una società,
magari formata dall'Autoporto, dalla SDS e da una fantomatica
società svizzera. Se così fosse, evidentemente ci troveremmo di
fronte ad un ingarbugliamento da parte della Giunta nei confronti
del Consiglio.
Non condivido molte cose che fa o dice il Consigliere Andrione,
però una cosa la devo condividere, perché ha detto delle cose
sagge. Questa delibera è un "non senso", signor Presidente, perché
lei, unitamente alla Giunta, ha l'autorità di farlo autonomamente,
senza l'approvazione da parte del Consiglio. Poteva portare in sede
di Consiglio una proposta di revoca da parte della Giunta, che era
più che lecita e più che normale, sulla quale si poteva discutere,
ma mai chiedere preventivamente un'autorizzazione da parte del
Consiglio.
Mi sembra che si voglia esagerare in quel concetto di centralità
del Consiglio, che ha senso nella misura in cui si tengono ben
distinte e separate le competenze dell'esecutivo e le competenze
deliberative del Consiglio regionale.
Così facendo, mi scusi, si chiede una delega in bianco, perché
noi per esempio non sappiamo quali sono queste società a cui lei
vuol fare riferimento per una collaborazione diversa dalla SDS.
Non sappiamo se questa revoca sarà fatta in termini gratuiti o
in termini di carattere oneroso. Quindi ci mancano parecchi
elementi che evidentemente non ci permettono di ratificare, o
quanto meno di votare a favore di una proposta di questo
genere.
L'unica cosa che capiamo, e la capiamo con grande margine di
validità, è che si intende, da parte di questa maggioranza,
delegittimare tutto quanto è stato fatto dalla Giunta
precedente.
Se non altro per un motivo di carattere umano, più che di
carattere politico, mi sento in dovere di sollecitare i
collaboratori della mia Giunta, a rivedere e quanto meno a non
votare una proposta di questo genere, perché significherebbe che
tutto quanto è stato fatto - non voglio usare un temine duro - in
malafede, cosa che non accetto nel modo più totale e nel modo più
assoluto.
Dopodiché, se la Giunta regionale ci proporrà una proposta più
valida, più interessante, che però abbia il substrato di quella che
è la convenzione fatta a suo tempo, studiata e rivista dai
funzionari regionali, e quindi non dai politici in modo
particolare, allora valuteremo questo lavoro portato avanti dalla
Giunta.
Mi sembra che qui si voglia distruggere senza costruire ed
allora questa proposta, mi consenta, signor Presidente, noi non
possiamo seguirla. E non è per questioni di parte, perché noi siamo
in minoranza e voi siete in maggioranza, no assolutamente, non è
nel nostro abito mentale fare discorsi di questo genere. Noi non lo
accettiamo perché ci sono delle motivazioni di carattere
amministrativo che ci impediscono di votare una proposta di questo
genere, perché lei non ci ha dato le risposte a cui noi
teniamo.
Anche lei, se fosse stato da questa parte, evidentemente non
avrebbe dato una delega in bianco a chiunque fosse seduto sulla
sedia del Presidente della Giunta.
Pertanto noi, come è già stato annunciato, voteremo contro
l'emendamento presentato dal Presidente della Giunta, così come non
voteremo gli emendamenti presentati dal Consigliere Pascale, perché
riteniamo che, venendo approvato l'emendamento al posto numero uno,
gli emendamenti al numero due e tre evidentemente non verranno
neanche messi in votazione da parte del Presidente della
Giunta.
Presidente
Passiamo alla votazione degli emendamenti
in oggetto. Do lettura dell'emendamento alla parte deliberativa
presentato dal Presidente della Giunta regionale Lanivi:
Emendamento La parte dispositiva è così sostituita:
"Delibera
1) di autorizzare il Presidente della Giunta regionale a
svolgere trattative per la risoluzione consensuale della
convenzione Regione Autonoma Valle d'Aosta - Società di Servizi SDS
S.p.a. del 4 marzo 1992 Rep. 1050, nonché a predisporre gli atti
necessari affinché il Consiglio regionale possa deliberare al
riguardo;
2) di impegnare la Giunta regionale a ricercare, con società
aventi titolo, forme e modalità di collaborazione con la Regione
autonoma Valle d'Aosta per la realizzazione di un progetto organico
di valorizzazione economica e occupazionale nel rispetto del
trattato CEE e della normativa nazionale vigente".
Presidente
Pongo in votazione l'emendamento alla parte
deliberativa presentato dal Presidente della Giunta Lanivi:
Esito della votazione
Presenti: 30
Votanti: 30
Favorevoli: 21
Contrari: 9
Il Consiglio approva
Presidente
Do lettura degli emendamenti alla parte
deliberativa presentati dal Consigliere Pascale:
Emendamenti 1) Al punto 1) del deliberato, dopo le parole:
"risoluzione consensuale", aggiungere: "senza oneri per
l'Amministrazione regionale";
2) Aggiungere il seguente punto 2 al deliberato: "di impegnare
la Giunta regionale a ricercare con la SDS o altre società aventi
titolo, forme e modalità di collaborazione con la Regione Valle
d'Aosta, per la realizzazione degli obiettivi produttivi ed
occupazionali della Convenzione di cui al punto 1), nel rispetto
delle normative comunitarie, ed a riferire entro sessanta giorni al
Consiglio regionale in merito a tale progetto.
Presidente Pongo in votazione l'emendamento al punto 1) della
parte deliberativa presentato dal Consigliere Pascale:
Esito della votazione
Presenti: 29
Votanti: 11
Favorevoli: 4
Contrari: 7
Astenuti: 18 (Agnesod, Bajocco, Bich, Chenuil, Cout, Faval,
Lanivi, Louvin, Mafrica, Martin, Monami, Mostacchi, Perrin, Rusci,
Stévenin, Trione, Vallet e Viérin)
Il Consiglio respinge
Presidente
Pongo in votazione l'emendamento al punto
2) della parte deliberativa presentato dal Consigliere
Pascale:
Esito della votazione
Presenti: 30
Votanti: 10
Favorevoli: 4
Contrari: 6
Astenuti: 20 (Agnesod, Andrione, Bajocco, Bich, Chenuil, Cout,
Faval, Lanivi, Louvin, Mafrica, Marcoz, Martin, Monami, Mostacchi,
Perrin, Riccarand, Rusci, Stévenin, Vallet e Viérin)
Il Consiglio respinge
Presidente
Pongo in votazione la proposta nel suo
complesso.
Ha chiesto di parlare il Consigliere Aloisi, per la
dichiarazione di voto, ne ha facoltà.
Aloisi (PSI)
Naturalmente noi voteremo contro. Volevo
soltanto rivolgermi a quei colleghi consiglieri e assessori, per
sapere da loro con quale faccia votano adesso questo provvedimento,
quando pochi mesi fa avevano votato esattamente il contrario. Come
fanno oggi a votare una revoca, quando pochi mesi fa avevano votato
la convenzione. Mi rivolgo a quei colleghi che sono seduti sui
banchi della Giunta e ad altri colleghi che sono all'interno di
questo Consiglio.
Almeno si abbia il coraggio di avere un po' di coerenza: non si
può votare a favore tre mesi fa e votare contro oggi perché c'è la
volontà manifesta di questa maggioranza di offuscare quello che è
stato fatto nel passato.
Non è così che si fa politica, la politica si fa in modo
diverso: la politica si fa lavorando insieme per risolvere i
problemi.
Volevo solo evidenziare questo aspetto negativo da parte di quei
colleghi consiglieri che oggi hanno la doppia faccia e non so con
quale coraggio voteranno questa risoluzione.
Presidente
Ha chiesto la parola il Consigliere Ricco,
per la dichiarazione di voto, ne ha facoltà.
Ricco (DC)
Noi voteremo contro, per tutte le
considerazioni che abbiamo già fatto e per quanto dirò ora.
Di fronte alla crisi finanziaria, che colpirà la nostra regione
a partire dal 1993, crisi o tragedia finanziaria che andrà ad
incastonarsi nella grave crisi che sta colpendo l'Italia, questa
Giunta altro non sa fare che richiedere al Consiglio
l'autorizzazione a svolgere trattative per la risoluzione della
convenzione Regione autonoma-SDS.
Tutti sapete che l'introduzione del nuovo regime comunitario
dell'IVA e l'abolizione delle barriere doganali tra i Paesi CEE
porterà alle casse dello Stato un ammanco di oltre 12.000 miliardi.
E' vero che questo ammanco sarà solo in parte di cassa e non di
percezione o di diritto, in quanto potranno rientrare l'anno
successivo oppure non figureranno tra i rimborsi dovuti l'anno
dopo. E così, ai tanti problemi che abbiamo si aggiunge quello di
come far fronte a una simile riduzione di risorse per l'erario, per
il prossimo anno.
Con il passaggio dal pagamento immediato in dogana al versamento
mediante liquidazione periodica, si avrà uno slittamento all'anno
'94 di oltre 3.000 miliardi di IVA, inoltre altri 2.000 miliardi
non verranno più pagati prima e poi chiesti al rimborso.
Le conseguenze più allarmanti dipendono dal probabile aumento
delle frodi, a causa della eliminazione, prevista dalle direttive
comunitarie, dell'obbligo della bolla di accompagnamento per le
merci dirette in altri Paesi CEE. L'esistenza di una maggiore
quantità di beni commerciati "in nero" avrà poi un'ulteriore
ricaduta in termini di minor imponibile IRPEF, che interessa sempre
noi, IRPEG e altro.
Come potete dedurre, questi problemi avranno immediati riflessi
negativi sulla Valle d'Aosta, sia come entrata IVA, che costituisce
oltre il 50 percento del gettito del riparto fiscale, che di altre
imposte.
Non mi si venga a dire che si stanno studiando sistemi in grado
di far pagare in Valle le imposte, che andranno invece pagate in
Piemonte o in Lombardia. Chi lo afferma dice bugie oppure spera di
poter sognare ad occhi aperti.
La convenzione con la SDS, stipulata dalla precedente Giunta,
avrebbe permesso di attenuare, almeno in parte, questa crisi
finanziaria e la crisi occupazionale, che andrà sempre più
aggravandosi anche in Valle d'Aosta.
Il nostro riparto fiscale, che tutti ci invidiavano e che ha
permesso alla Valle d'Aosta di raggiungere un certo benessere
sociale, è in grave pericolo a causa dell'abbattimento delle
frontiere.
Diversi consiglieri, me compreso, hanno sempre chiesto a chi
siede sui banchi della Giunta, di studiare piani alternativi, nuove
proposte da presentare al Governo centrale. Con grande rammarico,
devo constatare che si è solo pensato a spendere la voluminosa
massa di denaro a disposizione e non si è mai voluto affrontare
nessun progetto di studio, né per mantenere quel che ci spetta e
nemmeno progetti nuovi, esaminando tutte le entrate erariali che si
verificano in Valle.
Sapete benissimo che non tutte le imposte e non tutte le tasse
sono comprese nella legge di riparto fiscale; si trattava quindi di
esaminare analiticamente tutte le voci del bilancio erariale, per
cercare di farle includere nel riparto, in tempo e luogo
opportuni.
Ecco perché la vecchia maggioranza aveva tentato di
procrastinare nel tempo la nostra futura crisi finanziaria,
approntando la convenzione che avrebbe portato linfa nuova alla
nostra Valle, e questo sarebbe avvenuto se non ci fossero stati
nemici interni della Valle, oltre a feroci nemici esterni.
Presidente
Ha chiesto la parola il Consigliere
Bajocco, per la dichiarazione di voto, ne ha facoltà.
Bajocco (PCI-PDS)
Non volevo intervenire, ma lo farò
dopo l'intervento del Consi-gliere Aloisi, che ha detto: "Voglio
vedere come si comportano quelli che hanno votato prima e oggi
votano in modo diverso".
Voglio solo dire che non ho mai avuto una doppia faccia. Da
quando faccio politica ho sempre detto le cose come stanno.
Il problema della convenzione SDS-Mercedes. Due anni fa, quando
i giornali avevano sbandierato che l'allora Presidente della Giunta
Bondaz affermava che la nuova convenzione con la SDS ci avrebbe
portato cinquecento posti di lavoro, penso che tutti eravamo
entusiasti: con la grande crisi occupazionale che vi era e che c'è
tuttora nella nostra regione, ben venga una struttura nuova per
creare posti di lavoro. Per questo motivo, quando abbiamo votato in
Consiglio la convenzione, l'abbiamo votata quasi tutti.
Il problema è che questa convenzione non è andata avanti; questo
è il discorso che noi oggi siamo qui a rivedere, a concordare per
rivedere questa posizione.
Sono mesi che questa convenzione è bloccata dalla CEE; ci hanno
bloccato questo aspetto, cosa dobbiamo fare? Dobbiamo continuare
tenendo in piedi qualcosa che non ci aiuta ad andare avanti?
A mio avviso, dobbiamo cercare di rivedere cosa si può fare;
ecco per quale ragione concordo con quel deliberato che abbiamo
votato. Concordo, perché ho fiducia nel Presidente della Giunta e
perché, anche se certe parole non sono state dette, sono convinto
che ad esse seguiranno i fatti.
Il problema dell'occupazione. Mi auguro che si arrivi a dei
progetti chiari, perché il problema dell'occupazione dei cento e
più dipendenti dell'Autoporto, è un problema che interessa non solo
l'opposizione ma anche il mio Partito, interessa la maggioranza. A
noi come Partito credo che nessuno possa rimproverare di essere
stati contro il problema occupazionale. Ci siamo battuti negli anni
difficili, ci battiamo oggi, ci batteremo domani, perché il lavoro
è un diritto di ogni cittadino. E' per questo che ho concordato nel
votare quella risoluzione e il problema di doppia faccia è bene che
cerchiamo di evitarlo.
Presidente
Ha chiesto la parola il Consigliere Martin,
per la dichiarazione di voto, ne ha facoltà.
Martin (ADP)
Il mio non vuole essere un intervento di
giustificazione, ma un intervento di precisazione.
Per la verità, pensavo che già nel mio intervento di venerdì si
fos-se capito quale era il nostro atteggiamento e perché avevamo
pre-visto di dare un parere favorevole a questo deliberato.
Proba-bilmente le mie parole non sono state capite o sono state
travisate volutamente, per cui è bene precisare il mio pensiero.
Noi abbiamo dato un parere favorevole alla convenzione con la SDS,
alcuni mesi or sono, perché eravamo convinti che poteva essere un
modo per superare i problemi dell'area aeroportuale e un affare
veramente vantaggioso per l'intera comunità valdostana.
Daremo il nostro voto favorevole alla risoluzione presentata
quest'oggi dal Presidente della Giunta, perché siamo ancora
convinti che quella sia la strada da seguire. Le due cose, anche se
possono sembrare contraddittorie, in effetti non lo sono. Abbiamo
detto che eravamo d'accordo allora, ma abbiamo appurato che si sono
create delle difficoltà per le quali questa convenzione non ha
potuto andare avanti. Difficoltà sorte in sede comunitaria, per cui
pensiamo che quello che ci viene proposto quest'oggi sia un modo
per superarle e per portare in porto quest'importante
convenzione.
Da parte della Giunta ci è stato garantito un certo itinerario,
ci è stato garantito che questo è il modo migliore, sentendo anche
dei pareri legali, per risolvere finalmente questa importante
convenzione. Ne prendiamo atto.
La Giunta si è assunta le sue responsabilità e, come è stato
detto in questa sede, terrà costantemente informate le commissioni
ed il Consiglio. Noi, su questo piano, approviamo quindi questa
risoluzione seguendola da vicino, perché ci rendiamo conto che
questa è l'ultima occasione per poter dare una speranza a tutti
quei lavoratori dell'Autoporto che, se vedessero svanire la
possibilità di questa convenzione, non potrebbero avere altra
alternativa.
Quindi è con questo spirito che votiamo questa convenzione,
sperando che quanto prima possa veramente concretizzarsi.
Presidente
Ha chiesto la parola il Consigliere Rusci,
per la dichiarazione di voto, ne ha facoltà.
Rusci (PRI)
Brevemente per dichiarazione di
voto.
Credo sia chiaro a tutti quello che è il panorama economico nel
quale la Valle d'Aosta si deve muovere; il clima è il clima della
recessione, tutti un po' più poveri, minori possibilità di
investimento, quindi minori possibilità per l'occupazione.
Noi avevamo dato una valenza importante alla convenzione con
Mercedes allora, la stessa valenza la confermiamo oggi. Bisogna
però prendere atto pragmaticamente che si sono modificati i termini
del problema e che un pesante contenzioso si è aperto in sede CEE.
La Giunta ed il suo Presidente hanno valutato la risoluzione
consensuale della convenzione, come lo strumento più rapido per
uscire da questa
impasse
e noi ne prendiamo atto.
Non credo che il Presidente della Giunta Lanivi sia un
irresponsabile o pecchi, peggio ancora, di ingenuità politica.
Sarebbe irresponsabile se, facendo cadere definitivamente la
convenzione con Mercedes, sottraesse alla Valle d'Aosta una grossa
possibilità economica e occupazionale.
Sarebbe un ingenuo dal punto di vista politico se lasciasse
unicamente al Presidente della Giunta precedente la gestione
politica del consenso che si era creato su questa convenzione,
sulle possibilità operative e sulle ricadute che la Valle d'Aosta
avrebbe avuto.
Noi prendiamo atto che chi più sa, chi ha avuto in questo
periodo i contatti con SDS, con Mercedes, propone la risoluzione
consen-suale. Prendiamo anche atto che si è lavorato, da parte di
Martin, da parte mia anche, alla presentazione di un secondo
emendamento, quello dell'impegno della Giunta per cercare, con
società aventi titolo, altre forme di collaborazione, affinché il
progetto Mercedes-Valle d'Aosta non vada "a mare", ed è con questo
spirito che votiamo a favore del documento che ci è stato
presentato.
Presidente
Ha chiesto la parola il Consigliere
Pascale, per la dichiarazione di voto, ne ha facoltà.
Pascale (PSI)
Avevo detto precedentemente che il
Consiglio regionale è chiamato a votare basandosi su fatti
oscuri.
Gli interventi che ho appena sentito da parte dei consiglieri, i
quali prima erano in maggioranze diverse e ora sono nell'altra
maggioranza, mi fanno capire che effettivamente c'è una parte del
Consiglio regionale che non è al corrente di determinate cose.
Noi andiamo a votare la risoluzione di una convenzione, e quindi
la chiusura di un progetto, e sento parlare di una modifica, che
recuperi quelli che erano gli obiettivi della vecchia
convenzione.
L'avevo già detto venerdì e l'ho ripetuto stamattina: se ci
fosse stato oggi un progetto chiaro da parte della Giunta, che
andasse in questa direzione anche con una società diversa dalla
SDS, noi eravamo d'accordo.
Ci aspettavamo che il Presidente della Giunta venisse qui dopo
tre mesi a dire: dobbiamo risolvere questa convenzione perché la
normativa CEE la contrasta, ma contemporaneamente vi è un'altra
proposta che raggiunge gli stessi obiettivi. Non mi pare di aver
capito, dalle parole del Presidente della Giunta, queste cose.
Vedo con piacere che nell'intervento di alcuni consiglieri
questo viene auspicato, non so se sulla base di dati di cui loro
sono a conoscenza e noi no, e quindi loro possono fare un atto di
fiducia al Presidente della Giunta, mentre noi in questo momento
non lo possiamo fare, perché dobbiamo solo prendere atto che, dopo
tre mesi, c'è la revoca di un progetto, ma dall'altra parte non ci
viene proposto nulla.
Se ci verrà proposto in futuro certamente noi lo prenderemo in
considerazione, allo stato attuale non possiamo che ribadire il
voto contrario a questa risoluzione.
Presidente
Ha chiesto la parola il Consigliere
Riccarand, per la dichiarazione di voto, ne ha facoltà.
Riccarand (VA)
Per dichiarare il voto favorevole del
Gruppo Verde alternativo sulla risoluzione presentata dal
Presidente della Giunta regionale, per le motivazioni che già avevo
espresso in sede di discussione generale sul provvedimento.
Il nostro Gruppo aveva dato un giudizio negativo sulla
convenzione Regione-SDS. Non l'abbiamo mai considerato un progetto
valido e quindi riteniamo positivo che oggi si avvii una procedura
per la risoluzione di questa convenzione, la quale ha solo fatto
perdere del tempo alla nostra Regione, senza aprire nessuna
prospettiva utile per la nostra comunità.
Presidente
Ha chiesto la parola il Presidente della
Giunta Lanivi, per la dichiarazione di voto, ne ha facoltà.
Lanivi (GM)
Intanto, e non è tattico, voglio ringraziare
indistintamente tutti gli intervenuti in questo dibattito.
Qualcuno ha detto che si tratta di un dibattito che poteva non
avvenire, un atto che poteva essere assunto direttamente dal
Presidente della Giunta, ma io credo che il dibattito, avvenuto
giovedì pomeriggio e questa mattina, non sia stato inutile ma sia
servito a mettere a fuoco, anche se non completamente, un problema
che non si esaurirà certamente in questa mattinata.
E se devo ringraziare tutti i consiglieri, mi preme sottolineare
il ringraziamento al Consigliere Ricco, e lo faccio doverosamente,
perché ha posto un problema che deve essere sottolineato, cioè che
con il 1° gennaio 1993 si avvia una nuova fase, la quale tende
all'attuazione del mercato unico europeo e che avrà importanti
conseguenze sulla vita finanziaria, economica e sociale della
nostra regione.
Approfitto proprio di questo intervento per dire che è probabile
che la convenzione - ed è sotto questo aspetto che andrebbe presa -
poteva superare od era lo strumento per superare in maniera
positiva la nuova situazione, che si verrà a determinare dopo il 1°
gennaio 1993 in termini finanziari, sapendo che da quella data
cadranno le dogane all'interno dei Paesi che fanno parte della
CEE.
Potremo richiedere ed avere garanzie da tecnici esperti e
qualificati, per verificare se la convenzione SDS-Regione Valle
d'Aosta lo sia veramente, a prescindere dal blocco che la Comunità
europea ha posto a questa convenzione. Questo è un primo punto.
Il secondo punto, forse in maniera non chiara, perché sono
problemi che riguardano aspetti più propriamente tecnici, ha per
oggetto la modificazione, a seguito dell'abolizione della dogana,
del percepimento dell'IVA da destinazione a origine.
Il periodo dal 1° gennaio 1993 al 1° gennaio 1997, ritenuto un
periodo di transizione, riguarda esclusivamente il percepimento
dell'IVA a destinazione e ad origine. Non è mai stato posto in
discussione il fatto cha dal 1° gennaio 1993 cadranno le dogane
interne.
Il Consigliere Ricco ha fatto una osservazione di tipo
pessimistico, affermando che non esisterebbe quella possibilità su
cui noi non abbiamo perso tutte le speranze, e cioè che nelle
modalità che lo Stato italiano ha di dare applicazione, in questo
periodo di transizione, e cioè del passaggio del percepimento
dell'IVA da importazione dalla destinazione, prima novità,
all'origine, dopo il 1° gennaio 1997 non attui delle modalità che
consentano delle operazioni all'Autoporto di Aosta, le quali
rappresenterebbero un dato positivo.
Questa tesi non la sostengo solo io, è tesi anche sostenuta da
alti funzionari del Ministero delle finanze e sulla quale comunque
il Ministero delle finanze non ha ancora preso nessuna
decisione.
Per cui è vero che questo non è un dato di certezza. E' vero
però che il Ministero delle finanze su questo aspetto non ha preso
ancora alcuna decisione e ci sono, oltre alla Valle d'Aosta, altre
regioni, altre realtà nazionali che sono interessate affinché
queste modalità possano avere, nella transizione, delle forme di
applicazione, le quali tengano conto di esigenze che non sono solo
quelle della Valle d'Aosta.
In questo senso c'è una nostra azione e ci auguriamo che possa
arrivare a qualche conclusione, perché riguarda migliaia di
lavoratori, oltre a quelli attivi nell'area autoportuale di Aosta.
Questo è il primo aspetto del problema, grande, che apre alcuni
interrogativi, sottolineati dal Consigliere Ricco.
Secondo aspetto: convenzione Regione-SDS. Abbiamo poco da dire,
questa convenzione è bloccata. La proposta di azioni che stiamo
attuando parte dal principio che nel mese di giugno la CEE ha posto
dei limiti, per i quali non è opportuno e non è consigliabile che
si continui con questa guerra in una condizione di blocco
totale.
Quindi la risoluzione della convenzione non vuole dire
abbandonare i rapporti con la SDS; ecco perché può essere
considerato superfluo o rafforzativo il secondo comma, poiché uno è
la convenzione attuale bloccata, altro è i rapporti con la SDS.
Questo d'altra parte rappresenta un rafforzativo di quelle che già
erano le premesse del documento presentato.
Ultimo punto: è chiaro che l'area autoportuale nel suo complesso
- l'ho detto e lo sintetizzo in queste dichiarazioni - va rivista,
riconvertita come area di servizio ad attività commerciali, di
trasporto e di scambio, alla luce della nuova situazione che si è
venuta a creare in Europa con l'abbattimento delle dogane.
Questo è quanto abbiamo sostenuto e abbiamo sostenuto che ciò
deve avvenire all'interno di un disegno organico che valorizzi
quell'area.
Per il futuro, qualcuno ha voluto parlare di lati oscuri, di
falsità del Presidente e cose di questo genere: io mi sono limitato
a dire le cose che mi sono state dette. E' possibile che ci siano
anche cose diverse, riportate dalla stampa, le verificherò. Non ho
motivi per pensare oggi a cose diverse, poiché non ho avuto né
comunicazioni ufficiali né altro.
Volevo sottolineare il mio impegno, e l'ho fatto, di aggiornare
costantemente le commissioni e il Consiglio sull'evoluzione di
questa faccenda, in assoluta trasparenza.
Mi assumo l'impegno, mettendo in campo anche la mia persona, la
mia credibilità, pronto ad andarmene se questa trasparenza non
fosse verificata a livello di commissioni. Lo farò portando ogni
movimento ma anche ogni atto, fatto o comunicazione che possa
servire al Consiglio regionale per decidere con assoluta conoscenza
dei fatti.
Credo di averlo già dimostrato e continuerò a farlo per il
futuro.
Presidente
Ha chiesto la parola il Consigliere Bondaz,
per la dichiarazione di voto, ne ha facoltà.
Bondaz (DC) Ho sentito la pacata dichiarazione di voto del
Presidente della Giunta e per certi versi me ne posso anche
compiacere.
Non posso essere considerato sicuramente un tecnico
particolarmente competente nella materia di diritto comunitario,
però penso di poter dire con una certa validità che la SDS non
serve alla Valle d'Aosta dopo il 1993, non serve se la si tiene
come figura singola. Il progetto che era stato avanzato era un
progetto, composto da convenzione con SDS e convenzione con
Mercedes. Se non si tiene questo duplice problema, se non si ha
chiara questa proposta, il fatto di revocare la convenzione con la
SDS può anche essere fattibile; ma poi, nel 1993, cosa succede?
Allora qui nasce l'equivoco, signor Presidente. Forse non ci
siamo voluti capire oppure non ci siamo capiti perché non ci siamo
spiegati bene. La SDS, come a suo tempo è stato detto, era il
braccio operativo della Mercedes ed in questo senso erano e devono
essere collegate le due operazioni, perché se facciamo la SDS e non
manteniamo i rapporti con la Mercedes, oppure la Mercedes non vuole
mantenere i rapporti con la SDS, signor Presidente, questa
operazione - glielo premetto io - è una operazione che è un
nonsenso.
La SDS era nata in seconda o terza battuta con i rapporti con la
Mercedes, perché le prime operazioni sono state fatte diretta-mente
con la Mercedes. Poi, per problematiche comunitarie della Mercedes,
si venne a creare, a immaginare, questa società, che, piaccia o non
piaccia sentirlo dire, è la società che, benché non lo si potesse
dire per ragioni tattiche, era collegata con la Mercedes.
Lei lo ha dimostrato che la SDS era la società che avrebbe avuto
la maggioranza assoluta da parte della Mercedes. E allora questo
significa che c'era una coesione di rapporti tra una società e
l'altra.
Allora che cosa nasce: che se noi non riusciamo prima della fine
del '92 - ed era questo il tentativo evidentemente logico, di
inserire in Valle d'Aosta le sede legale della Mercedes, cosa sulla
quale per la verità la Mercedes ha avuto sempre delle problematiche
anche interne al Consiglio di amministrazione di Stoccarda - ad
inserire una società a completa partecipazione Mercedes, che
diventi la società di importazione per quanto riguarda i prodotti
Mercedes, è evidente che nel '93 la SDS non serve più a nulla.
Se non riusciamo a fare questo tipo di operazione, non
riusciremo neanche a ricavare, non più l'IVA di importazione perché
non ci sarà più, ma comunque l'IVA che viene pagata a destinazione,
perché questa società dovrebbe avere le caratteristiche di essere
la società di proprietà della Mercedes che procede alle
importazioni, o quanto meno all'acquisto delle merci che dalla
Mercedes arrivano alla Valle d'Aosta. In quella sede allora noi
possiamo recuperare l'IVA, che non sarà più di importazione.
Se non succede questo, tutta l'operazione è finita, non ha più
senso, che sia SDS o "società Pinco Pallino". Ecco perché sono nati
degli equivoci che si è cercato di spiegare. Certe volte non ci si
vuol capire per ragioni di collocazione di posti, ma questa era
l'unica vera ragione e proposta che si poteva mandare avanti. Se
ciò non fosse, allora valuteremo la capacità dell'attuale
maggioranza di creare queste condizioni. Perché se si creano queste
condizioni, che nascono poi da due anni a questa parte, allora sì
che tutta l'operazione ha un senso, i posti di lavoro e tutte
queste cose. Sul fatto poi che oggi ci troviamo in difficoltà nei
confronti della CEE, ricordo che ci siamo trovati decine di volte
in difficoltà con lo Stato italiano e in questo Consiglio abbiamo
sentito le proposte, le indicazioni, da parte di tutti i gruppi
consiliari per una decisa azione di autodifesa della nostra
autonomia.
Ora io credo che non è che si faccia la difesa della nostra
autonomia solo ed esclusivamente nei confronti dello Stato
italiano, ma anche nei confronti delle altre regioni, perché anche
le altre regioni sono entità, istituti giuridici o entità
giuridiche che possono avere delle differenze nei confronti della
nostra regione, ma anche nei confronti della CEE.
Credo che bisogna difendere la nostra autonomia in tutti i modi
e in tutti i sensi, non a senso unico. Bisogna che il Consiglio
regionale, la Giunta regionale in questo caso, abbia la capacità,
la voglia - perché qui ci manca la voglia politica di fare
un'azione di questo genere - di autodifesa della nostra autonomia,
su un problema di grossa rilevanza.
E' vero signor Presidente, l'IVA di percepimento, l'IVA in
dogana: siamo a conoscenza dei rapporti che la Giunta sta portando
avanti attraverso il Ministero delle finanze, e in modo particolare
il Senatore Dujany. Non c'è nulla da nascondere, fa bene.
Finalmente vediamo che fanno qualcosa il nostro Deputato e il
nostro Senatore, al di là di votare a favore di un Governo prima e
poi votargli contro, perché la marea della gente non è d'accordo.
Quindi bisogna avere anche una indicazione politica nei confronti
della gente, dire le cose come stanno.
Sulla proposta che la Giunta e il Senatore Dujany vogliono
portare avanti nei confronti del Ministero delle finanze, mi
permetto in questa aula, in questo momento, purtroppo, di avere
grosse difficoltà a credere, perché le notizie che a noi pervengono
sono notizie evidentemente diversificate rispetto a quelle che ci
sono state riferite.
Però è giusto che la Giunta vada avanti, prosegua, combatta,
tuteli la nostra autonomia come ritiene opportuno e su questa
battaglia ci troverà sempre vicini; ma come lo fa nei confronti del
Ministero delle finanze e dello Stato italiano, secondo noi era
giusto farlo anche nei confronti della CEE.
Poi, signor Presidente, veramente non sono riuscito a capire
quando lei parla e dice di non abbandono dei rapporti con la SDS.
Allora, se questo è un contentino, vada, ma se viceversa è una
valutazione che ritiene di fare, allora non riesco a capire perché
si debba votare una deliberazione che chiede la possibilità alla
Giunta di fare una revoca consensuale. Mi sembra una contraddizione
che forse non riesco a capire.
Non sono certamente qui a tutelare o a fare l'avvocato di
fiducia della SDS perché non credo che ne abbia bisogno. Sono qui a
tutelare, per quanto mi riguarda, un rapporto, un progetto, che
evidentemente aveva una sua finalità ed una sua valenza nei
confronti della nostra regione, nell'interesse della nostra
regione.
Se poi, invece che con SDS si dovranno tenere i rapporti, come
dice nel suo emendamento, nei confronti di un'altra società, ci
troveremmo, signor Presidente, nella stessa identica situazione,
perché allora non sarà più la SDS che avrà difficoltà di rapporti
con la CEE, ma sarà la "società Pinco Pallino" che avrà difficoltà
di rapporti con la CEE, perché ormai imboccata quella strada, non
credo che la CEE sia...
Viceversa, se si fosse cercato il dibattito, il dialogo, cosa
che non abbiamo sentito in quest'aula, anche se può darsi che ci
sia stato, nei confronti della Comunità europea, per trovare una
modifica di quella convenzione, e quindi modificare quei punti che
la CEE poteva avere difficoltà ad accettare, credo che i tempi
potevano essere altrettanto validi.
Credo che agli atti esista ancora una mia lettera, a questo
riguardo, alla Comunità europea, per chiedere indicazioni sulle
modifiche che riteneva necessario fare alla Società SDS. Tale
richiesta non è stata gradita da questa maggioranza, la quale
ritiene di dover revocare una convenzione.
E' nel suo pieno diritto, per carità, è nel suo pieno diritto.
Noi non lo condividiamo, perché non lo crediamo da un punto di
vista sia di merito, sia di tutela della nostra autonomia.
Questa Giunta non tutela la nostra autonomia, perché la dobbiamo
tutelare sia nei confronti dello Stato, sia nei confronti della
Comunità europea, altrimenti, signor Presidente, credo che ci
troviamo a fare delle lotte artate e senza avere delle conseguenze
particolari.
Ecco perché, come ho detto precedentemente, non voterò questa
deliberazione, che ritengo assolutamente inefficiente nei confronti
della nostra regione, assolutamente lesiva di quelle che sono le
nostre competenze autonomistiche che non sono tutelate da questa
maggioranza.
Presidente
Pongo in votazione il provvedimento
definitivo di cui al punto 1 dell'ordine del giorno, il cui
dispositivo è così emendato.
Il Consiglio
Delibera
1) di autorizzare il Presidente della Giunta regionale a
svolgere trattative per la risoluzione consensuale della
convenzione Regione Autonoma Valle d'Aosta - Società di Servizi SDS
S.p.a. del 4.3.1992 Rep. 1050, nonché a predisporre gli atti
necessari affinché il Consiglio regionale possa deliberare al
riguardo;
2) di impegnare la Giunta regionale a ricercare con Società
aventi titolo, forme e modalità di collaborazione con la Regione
Autonoma Valle d'Aosta per la realizzazione di un progetto organico
di valorizzazione economica e occupazionale nel rispetto del
trattato CEE e della normativa nazionale vigente.
Esito della votazione
Presenti: 30
Votanti: 29
Favorevoli: 20
Contrari: 9
Astenuti: 1 (Maquignaz)
Il Consiglio approva.
