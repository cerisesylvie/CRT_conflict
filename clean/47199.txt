Classificazione
AMBIENTE
Flora e fauna



Oggetto del Consiglio n. 3493 del 3 aprile 2024 - Resoconto
OGGETTO N. 3493/XVI - Interpellanza: "Intendimenti per la
gestione del lupo sul territorio regionale".
Bertin (Presidente) -
Punto n. 34. Consigliere Planaz, ha
facoltà di intervenire.
Planaz (RV) -
Era da un po' che il nostro gruppo non
portava più all'attenzione di quest'Aula la problematica, il
controllo e la gestione del lupo nella nostra regione.
Penso che sia noto oramai a tutti, e penso che ognuno di noi,
almeno per quanto riguarda il sottoscritto, riceva quasi
quotidianamente delle segnalazioni di predazioni di lupi che
banchettano nei piazzali pubblici, che passeggiano vicino a centri
abitati. C'è anche stata, poco tempo fa, una segnalazione di un
gruppo di abitanti che erano preoccupati per i continui
avvistamenti attorno ai centri abitati di un paio di lupi. Però da
parte dell'Amministrazione non vediamo mai nessuna preoccupazione e
se non altro mai nessuna risposta, almeno per quanto ci
riguarda.
Da una parte vediamo chi continua a denunciare gli avvistamenti
e la preoccupazione di chi abita nelle zone magari più marginali:
non tanto in questo periodo, ma fra un po' di giorni ci toccherà
assistere, quando di nuovo gli animali usciranno per andare nei
pascoli, a continue predazioni e a continui dinieghi da parte
dell'Amministrazione e da chi fa i controlli su questi attacchi o
sul controllo di questi predatori, come se nulla fosse.
Ormai si è arrivati a negare l'evidenza in qualunque momento,
tutto quello che si può negare a fronte di un avvistamento; si fa
tutto il possibile per sdrammatizzare questa problematica che è
alquanto drammatica, perché continua con l'aumento spropositato di
questi animali.
Ormai lo sanno tutti, non si può più neanche andare a dimostrare
con qualsiasi dimostrazione tecnico-scientifica, come vengono
definiti, il numero di questi animali. Però anche quello che è
avvenuto nell'Aula poco tempo fa, a seguito di attività ispettiva
da parte dei nostri colleghi: si continua a confermare che ci sono
solo 50-60 esemplari di lupi nel nostro territorio, ma allora c'è
qualcosa che non va nel nostro territorio, o dal punto di vista dei
controlli, o dal punto di vista dei censimenti, che non va a
rilevare il numero esatto di questi animali.
Andiamo poi a vedere quello che accade a livello nazionale: sono
andato un po' indietro nel tempo e forse uno dei primi censimenti
che sono stati svolti dal WWF nel 2016 contava nel territorio
italiano una cifra come 2.200 esemplari di lupo: 300 - così era
dichiarato su quello studio - erano presenti sulle Alpi, il
rimanente sull'intero territorio nazionale.  Andiamo poi a
vedere i dati ISPRA del 2020-2021, cinque anni dopo quel
censimento: è stato svolto un altro censimento e qui si dimostra
già la non volontà di non andare a capire il numero reale di questi
animali; dopo quattro anni il numero di animali dal 2016 al 2020 è
aumentato del 60% a livello nazionale, dati ISPRA.
Oggi, l'ultimo dato che noi abbiamo è riferito al 2020: anche
per quanto riguarda la nostra regione, ma anche per tutto il
territorio nazionale, se l'aumento è stato del 60% dal 2016 al
2020, possiamo anche immaginare - visto che non è stato fatto nulla
per contenere la specie - che il numero sia aumentato di nuovo di
un altro 50-60% e se andiamo a vedere i numeri effettivi, potrebbe
anche essere il doppio di quello che era effettivamente calcolato
nel 2020 e 2021 dai dati ISPRA, che poi sono stati pubblicati -
vado a memoria - mi sembra nel 2022. Già qui si fa di nuovo notare,
come ho detto prima, che si fa di tutto per non calcolare il numero
reale di esemplari di questa specie, cosa che non avviene per tutte
le altre specie e meno nocive del lupo.
In quest'interpellanza infatti chiediamo al Governo regionale
quali siano gli intendimenti per la gestione del lupo sul
territorio regionale, a fronte di tutto quello che ho elencato
prima, quali siano le azioni che intendono intraprendere per
allontanare i lupi dalle zone abitate - e questo penso che sia un
atto dovuto per tutta la popolazione valdostana - e quali strategie
saranno intraprese per proteggere i capi di bestiame, perché, come
ho anticipato prima, a breve comincerà di nuovo il pascolo estivo,
gli animali verranno trasportati nelle aree montane e sicuramente
si continuerà a vedere continuamente degli attacchi di lupi o di
qualcosa di simile. E 20 anni fa, Assessore, casi simili non se ne
vedevano, adesso da quando c'è il lupo nella nostra regione
continuiamo ad assistere periodicamente a tutta una serie di
avvenimenti che prima erano neanche immaginabili, e senza fino ad
oggi fare nulla.
Io penso che, al di là delle misure che abbiamo messo in atto
noi come Amministrazione, dei documenti che abbiamo potuto produrre
per far sì di contenere questa specie, e anche di tutti gli altri
documenti che ci sono a disposizione, sia a livello europeo che
anche a livello nazionale, oggi noi non abbiamo fatto nulla per
attivare gli strumenti necessari per far sì di contenere questa
specie.
Aspetto la sua risposta per capire se c'è un'evoluzione al
riguardo di questa problematica per capire cosa si potrebbe
fare.
Presidente -
Risponde l'assessore Carrel.
Carrel (PA) -
Com'è noto, l'ISPRA nel 2019 è stato
incaricato dal Ministero dell'ambiente di avviare un programma di
monitoraggio della specie lupo a livello nazionale, che è stato
effettuato tra l'autunno del 2020 e la primavera del 2021,
evidenziando che la popolazione del predatore è cresciuta sia sulle
Alpi, sia nella zona appenninica.
Coscienti delle notevoli criticità legate alla presenza del
lupo, gli uffici del nostro Assessorato stanno lavorando ad una
nuova legge sui danni da fauna selvatica e relative misure di
prevenzione per dare maggior sostegno agli agricoltori, auspicando
che si concretizzi l'
iter
proposto anche dalla Commissione
Europea per il declassamento dello
status
del lupo da specie
strettamente protetta a protetta, su cui abbiamo avuto modo di
confrontarci in quest'Aula per più volte.
Per quanto riguarda la protezione dei capi di bestiame nel corso
della prossima stagione estiva, l'Amministrazione ha incentivato
ulteriormente l'utilizzo dei sistemi di prevenzione che gli
allevatori possono ottenere grazie ai contributi previsti dalla
legge regionale 17/2010 e dalla delibera di Giunta regionale
1407/2021.
A tal proposito, si ricorda che dal 2019 al 2023
l'Amministrazione regionale ha finanziato 224 domande e si precisa
che, per quanto riguarda le domande di contributo per il 2024, i
cui termini di presentazione sono scaduti il 2 aprile, ne sono
pervenute un numero pari a 47.
Si può affermare che l'utilizzo corretto e regolare di sistemi
di prevenzione anche combinati, quali recinzioni elettrificate,
dissuasori acustici, luminosi e cani da guardiania, si è dimostrato
efficace sia in alpeggio sia nelle aziende di Fondovalle.
Per quanto riguarda le azioni da intraprendere per allontanare i
lupi dalle zone abitate, si evidenzia che, laddove si verifichi la
presenza di lupi con comportamenti anomali all'interno di villaggi,
oppure si riscontrino episodi di predazione che rivelino
l'inefficacia delle misure di prevenzione, si provvederà ad inviare
a ISPRA la relazione sulla situazione in esame, al fine di ottenere
il relativo parere necessario alla messa in atto di azioni
mirate.
Presidente -
Per la replica, consigliere Planaz.
Planaz (RV) -
Non mi sembra di aver chiesto degli
intendimenti del Governo al riguardo del risarcimento danni o
misure di prevenzione, che sono a dir poco inefficaci. Non parlo
della nostra regione, ma mi sono documentato su quello che accade
anche un po' intorno a noi; non parlo di Regione Autonoma perché
noi avremmo o dovremmo avere qualche possibilità in più di
intervenire sugli atti, ma parlo di una Regione vicino alla nostra,
che ha recepito il regime di deroga previsto dall'articolo 16 della
direttiva 92/43, documento che si trova anche in molti documenti
legislativi della nostra Regione. L'articolo 2 dice - e voglio
leggerlo perché è stata fatta una legge con tre semplici articoli
in una Regione vicino alla nostra - "Al recepimento del regime di
deroga previsto dall'articolo 16, la direttiva 92/43 CEE", e penso
che la conosca, "del Consiglio del 21 maggio '92 relativa alla
conservazione dell'
habitat
naturale, semi-naturale della
flora e della fauna selvatica, come attuato dall'articolo 11 del
decreto Presidente della Repubblica n. 357 del 1997, è apportata
modifica secondo i seguenti criteri di indirizzi: è inserita la
autorizzazione per le finalità di cui alla lettera a) e c) del
comma 1 dell'articolo 11 del DPR n. 357 del 1997, del regime di
deroga per il controllo della specie Canis lupus, con prelievo,
cattura ed eventuale uccisione, a fronte degli esiti della
valutazione morfologica o genetica ".
Questo è quello che è stato fatto in Piemonte il 18 marzo, dove,
con questo documento, si ha la possibilità di intervenire nei casi
che sono tutti elencati, poi le lascio il documento dopo... Sì, lo
so che non le interessa, a lei non interessa mai perché non è
toccato, lei è quello che non ha bisogno, lo capisco, però c'è la
possibilità di intervenire.
Invece lei continua a dire delle direttive europee e tutte le
sue invenzioni che si inventa ogni giorno, comunque qui c'è un
documento dove c'è la possibilità di intervenire. La direttiva
Habitat è quella che anche fa da madre a tutte le nostre direttive
sul controllo della fauna selvatica, e l'Assessore competente
dovrebbe saperlo, ha la possibilità di intervenire in casi di
precauzione o di interventi in cui gli animali possono arrecare
problemi di pubblica sicurezza o continui attacchi.
Lei non vuole ascoltare, perché il suo obiettivo non è quello di
attivare le modalità di controllo su questa specie. Continui così,
però voglio che tutti siano al corrente di quello che lei non vuole
fare.
