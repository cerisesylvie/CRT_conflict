Classificazione
SPORT E TEMPO LIBERO
Manifestazioni sportive
Sport invernali


Resoconto integrale del dibattito dell'aula
Oggetto del Consiglio n. 1040 del 13 dicembre 1994 - Resoconto
SEDUTA POMERIDIANA DEL 13 DICEMBRE 1994
OGGETTO N. 1040/X Procedure da intraprendere per ospitare gare
di Coppa del mondo non effettuate nelle sedi già stabilite.
(Interpellanza)
Interpellanza Appreso che la stazione sciistica di Sestrière ha
dovuto recentemente rinunciare ad ospitare una gara di Coppa del
mondo di sci alpino per mancanza di neve;
Appreso inoltre che anche altre gare calendariate in Italia o
nei Paesi vicini rischiano di non poter essere disputate per il
medesimo motivo;
i sottoscritti Consiglieri regionali
Interpellano
l'Assessore competente per sapere:
a) quali sono le procedure previste per presentare candidature
"alternative" atte ad ospitare delle gare di Coppa del mondo che
non possono essere ospitate nelle sedi stabilite;
b) se nei giorni previsti per la gara di Sestrière, la medesima
avrebbe potuto essere disputata in Valle d'Aosta; se era stata
avanzata la candidatura della nostra regione ed in quale data;
c) quali azioni sono state intraprese perché la nostra regione
possa, nella stagione 1994/95, ospitare altre competizioni che le
stazioni indicate potrebbero eventualmente non essere in grado di
organizzare.
F.to: Marguerettaz - Collé - Viérin M.
Presidente Ha chiesto la parola il Consigliere Marguerettaz.
Marguerettaz (PpVA) Credo che il caldo di questi giorni rischi
di rendere un po' datata questa interpellanza, che tuttavia nasceva
circa due settimane fa, quando l'innevamento della nostra Valle era
ancora consistente, a differenza di tutte le altre stazioni
sciistiche nel territorio nazionale.
In quell'epoca una gara della coppa del mondo di sci era
prevista in quel di Sestrière e proprio per la carenza di neve di
quel periodo la medesima non ha potuto essere disputata, vale a
dire Sestrière ha dovuto rinunciare ad ospitare questa
competizione.
Non abbiamo saputo nulla dai mezzi di informazione circa
un'eventuale candidatura della nostra regione per ospitare quella
gara che non poteva essere disputata a Sestrière.
Notavo proprio ieri, scorrendo le notizie del televideo, che
questo problema - che è ancora più presente oggi rispetto a due
settimane fa e non tocca solo l'Italia, ma anche altri paesi - l'ha
avuto anche Morzine che ha dovuto rinunciare ad ospitare una di
queste gare calendariate, e nel medesimo giorno in cui la cittadina
di Morzine ha dovuto rinunciare c'è stata l'immediata candidatura
della Val d'Isère per ospitare la gara di Morzine.
Ora, con questa interpellanza vorremmo sapere in maniera precisa
quali sono le procedure previste per avanzare la candidatura della
nostra regione, per poter ospitare eventuali competizioni che non
possono essere disputate in altri luoghi.
Poi vogliamo sapere se nello specifico caso della gara di
Sestrière la medesima gara avrebbe potuto essere disputata nella
nostra regione; se la richiesta di candidatura era stata avanzata e
in quale data e, in generale, quali iniziative sono state
intraprese o si intendono intraprendere perché la nostra regione
nel corso di questa stagione invernale possa ospitare delle gare di
Coppa del mondo.
Presidente Ha chiesto la parola l'Assessore al turismo, sport e
beni culturali, Agnesod.
Agnesod (UV) Per quanto riguarda le richieste che sono
evidenziate nell'interpellanza, in primo luogo: quali procedure
sono previste per presentare le candidature per ospitare gare di
Coppa del mondo, la procedura è quella di far presente alla propria
federazione di appartenenza - nel nostro caso la FISI - la
disponibilità e la capacità della località a sostenere questa
manifestazione.
Nei giorni in cui Sestrière ha rinunciato, non avevamo località
che potevano ospitare; abbiamo avanzato la nostra candidatura in
data 14 novembre 1994, alle ore 12, al generale Valentino a Milano
in una riunione diretta, dove abbiamo dato la disponibilità come
Valle d'Aosta ad ospitare gare previste in altre località, che
eventualmente dovessero rinunciare.
In questa occasione ci sono state date delle assicurazioni, poi
rispettate, perché c'è stato comunque l'interesse della FISI a fare
in modo che queste gare potessero svolgersi in Valle d'Aosta. Ma
quando Sestrière ha rinunciato, non avevamo la possibilità di
farlo, tant'è vero che ho qui la lettera che la società Cervino
S.p.A., e a questo riguardo faccio presente che l'unica località in
cui potevano essere svolte queste gare era Cervinia, in quanto un
requisito richiesto dalla Federazione è quello che le piste vadano
fino in paese. Non avevamo nessuna località che poteva farlo a
parte Courmayeur, per il quale esiste anche nell'innevamento
migliore questa difficoltà ed è un problema che dovrà essere visto
se crediamo che questa località possa ancora essere competitiva in
queste gare, perché come pista in sé è una pista bellissima ma non
finisce in centro paese.
Questo è stato già un problema sollevato dalla federazione negli
anni passati ed è uno dei problemi per cui Courmayeur non è più
stata inserita.
Cervinia, dicevo, aveva le carte in regola dal 5 dicembre; a
seguito dell'abbassamento della temperatura registratasi negli
ultimi giorni - qui è la società che ci scrive - della settimana
scorsa, quindi il 3 e il 4, siamo riusciti ad integrare con neve
artificiale il già buon innevamento del comprensorio, quindi siamo
in grado di proporre i seguenti tracciati per gare internazionali:
tracciato di slalom gigante (seguono poi una serie di dati
tecnici); si aggiunge che l'arrivo del tracciato è adiacente al
parcheggio degli impianti di risalita e alla partenza della
seggiovia Bardoney. Poi le società fanno presente che prima di
proporre la disponibilità dei tracciati in elenco per l'eventuale
recupero di gare di Coppa del mondo, sarebbe opportuno verificare
la disponibilità dei posti in albergo e le esigenze e la
disponibilità delle televisioni a riprendere le gare.
Appena avuta la disponibilità, abbiamo inviato al generale
Valentino, alla cortese attenzione del suo segretario, prof.
Contento, e all'ASIVA, un fax del seguente tenore: "A seguito dei
colloqui intercorsi abbiamo il piacere di comunicare che alla luce
delle favorevoli condizioni climatiche, che hanno consentito di
integrare un innevamento naturale già buono, la stazione di
Breuil-Cervinia ha segnalato allo scrivente Assessorato l'esistenza
di condizioni ideali per un eventuale recupero delle prove in
oggetto".
Questo fax è stato subito recepito da parte della FISI ed è
stato inviato immediatamente un altro fax al signor Casper,
segretario generale della FIS, e al signor Demez, Presidente del
sottocomitato della Coppa del mondo di sci alpino della FIS, un fax
di cui do lettura:
"Recupero prova di Coppa del mondo di sci alpino maschile e
femminile, stagione 1994-1995.
Caro Gianfranco (che sarebbe il Casper, segretario generale
della FIS), come ti ho preannunciato per telefono, ti invio copia
della lettera con la quale Cervinia è disponibile per il recupero
di gare di Coppa del mondo maschile e femminile di slalom gigante e
di slalom supergigante. Per ogni specialità sono indicate le piste
già pronte, con i relativi decreti di omologazione internazionale.
Ti prego vivamente di voler tener conto della disponibilità di
Cervinia, considerando che, malgrado i tanti sacrifici da parte dei
nostri organizzatori, fino ad oggi in Italia non è stato possibile
svolgere nessuna gara di Coppa del mondo. Ritengo quindi che la
nostra richiesta debba avere una prelazione su eventuali
candidature di altri paesi. Ti ringrazio per l'attenzione...,
eccetera".
Questo fax è stato mandato dalla FISI alla FIS il 6 dicembre.
Successivamente ci siamo messi in contatto con la Federazione
internazionale. Ho parlato con Tito Giovannini, responsabile nella
Federazione internazionale delle specialità di sci alpino, il quale
mi ha assicurato che ci sarebbe stato da parte loro una presa in
considerazione della Valle d'Aosta. Tuttavia - e questo era già
stato anticipato a Valentino - la Valle d'Aosta avrebbe avuto
l'opportunità di un recupero, però prima doveva dimostrare di
essere in grado di far svolgere una gara, ad esempio, di Coppa
Europa.
In pratica il discorso è che le Federazioni nazionali non sono
disponibili tutte quante a cedere, ad esempio Giovannini mi diceva
che c'era la possibilità di recuperare Morzine, però la Federazione
francese aveva diritto di prelazione, quindi si era attivata subito
per mantenere la gara in Francia, quindi in Val d'Isère. Al momento
in cui Sestrière ha rinunciato non potevamo tenerla in Valle
d'Aosta, perché non avevamo le piste con l'innevamento dovuto.
Cervinia non riusciva a sparare con i cannoni artificiali, perché
la temperatura era troppo alta.
Abbiamo avuto contatti quasi quotidiani con le stazioni di sci e
la situazione si è concretizzata come possibile realizzazione della
gara solo il 5 dicembre.
C'è stata anche una comunicazione del Monte Rosa Sky e di
Gressoney, i quali hanno fatto presente che c'era stata alcuni
giorni prima un'omologazione nazionale della pista dei Salati e
della pista del Gabiet, e dicevano che la stessa può ottenere
senz'altro l'omologazione FIS per gare di Coppa del mondo, avendo i
requisiti necessari, cioè i dislivelli. Ho fatto presente questo
alla FIS e alla FISI; sono venuti immediatamente i tecnici, hanno
provveduto ad una omologazione temporanea per poter svolgere alcune
gare.
Rispetto alla gara di Coppa del mondo, comunque resta il
problema che la pista non arriva in paese. Abbiamo però avuto
l'opportunità di disputare, perché c'è stata da parte della FIS una
manifestazione di volontà rispetto alla Valle d'Aosta, tre gare di
Coppa Europa, che saranno svolte nei giorni 15-16-17 dicembre;
questo permette comunque alla nostra regione prima di tutto che è
in grado di ospitare queste manifestazioni e di dimostrare che
esiste la neve naturale.
Comunichiamo che, ospitando queste gare, abbiamo delle località
in cui si può sciare, ma non sono tutte, e questo va tenuto in
considerazione perché quella mezza polemica che è uscita alcuni
giorni fa non è stata molto chiara, perché le stazioni di sci
aperte in questo momento nella nostra regione sono: Ayas-Champoluc,
da 1560 a 2700, altezza della neve 1 metro; Breuil-Cervinia,
impianti aperti: 5 funivie, 5 seggiovie, 7 sciovie; Courmayeur,
altezza della neve da 0 a 50, impianti aperti: 2 funivie, 1
telecabina, 3 seggiovie, 3 sciovie; Gressoney-La-Trinité, altezza
della neve da 70 a 150; La Thuile, altezza della neve 10-40; Pila,
altezza della neve 30-70.
Nel frattempo abbiamo avuto da parte dello Sci club La Thuile
una comunicazione di questo tenore:
"Con la presente si comunica che le gare di Coppa Europa
maschile, programmate a La Thuile per i giorni 20 e 22 dicembre
1994 sono state rinviate a data da destinarsi a causa dello scarso
innevamento nella parte finale del tracciato".
Quindi siamo in una condizione abbastanza precaria in fatto di
neve. Questo alcune settimane fa; adesso la situazione non è molto
peggiorata, è caldo, ma dove sono riusciti a sparare e dove sono
riusciti a fare un bello strato, per adesso si mantiene.
In questo momento dobbiamo fare bella figura, ospitando queste
gare di Coppa Europa, e speriamo - questa è una notizia di stamani
- che ci sia l'opportunità in questo periodo di avere anche
un'assegnazione più importante.
Presidente Ha chiesto la parola il Consigliere Marguerettaz.
Marguerettaz (PpVA) Non sono molto soddisfatto, non per
l'accortezza con cui l'Assessore ha risposto, ma per i contenuti
della sua risposta.
La sensazione è quella di una certa confusione nella gestione di
questa materia. Faccio alcune osservazioni in merito alle risposte
fornite dall'Assessore.
Non c'erano località disponibili per Sestrière: mi permetto di
avanzare un piccolo dubbio, perché ricordo benissimo che in quei
giorni i giornali riportavano come in Valle d'Aosta si potesse
sciare, a differenza di tutte le altre località. Se è vero, come
dice l'Assessore, che non si poteva sciare dappertutto, tuttavia
Cervinia poteva forse essere fra le località innevate ed anche a
sufficienza. É un piccolo dubbio che mi rimarrà vita natural
durante.
Courmayeur, problema tecnico: Courmayeur è un problema
dell'Amministrazione regionale, non tecnico. Sappiamo bene qual è
il problema di Courmayeur, il quale manca di accesso della pista al
paese; c'è una pista progettata che deve essere realizzata da non
so quanti anni, ma se andiamo ad analizzare bene questo problema,
forse scopriamo che ci sono degli intoppi...
(...interruzione del Presidente della Giunta, fuori
microfono...)
... no, non deve fare la Regione, credo, Presidente, che ci
siano degli intoppi a livello di VIA che è ancora una delle
competenze che la Regione ha. Perlomeno ci sono stati, oggi ce ne
saranno altri sicuramente.
Per quanto riguarda la situazione di Morzine, l'Assessore mi
dice che c'è una prelazione francese, che mi può anche stare bene;
la notizia di cui sono venuto a conoscenza diceva che Val d'Isère,
pur avendo avanzato la candidatura, aveva molta difficoltà ad
ospitare la gara per le note polemiche sorte dopo il rinvio del
gigante alla settimana successiva. Quindi c'è una situazione,
diciamo così, politica, attualmente sfavorevole a Val d'Isère.
L'Assessore non ci ha detto se in questo caso, pur facendo salva la
prelazione da parte di una stazione francese, è stata comunque
avanzata la candidatura della Valle d'Aosta.
L'Assessore ci ha detto che la nostra regione, per rientrare nel
circuito di Coppe del mondo, deve ospitare delle gare di Coppa
Europa; senza mettere in dubbio che questo sia stato detto dagli
organismi competenti, mi sembra un indice di scarsa propensione da
parte dei vertici FISI di voler sponsorizzare la nostra regione,
perché la nostra regione in passato ha dato ampie prove di capacità
organizzative in materia, e di Coppa Europa ed anche di Coppa del
mondo.
Infine un'ultima osservazione per quanto riguarda un problema
collaterale a quello sollevato dall'interpellanza.
Il discorso promozionale della nostra regione di questo periodo
ha lasciato molto a desiderare: nel momento in cui vedevamo tutte
le altre stazioni del Trentino, del Veneto, eccetera, disperate per
la mancanza di neve, l'immagine pubblicitaria che veniva proposta
della Valle d'Aosta era il mare, per cui la gente si confondeva. Ma
al di là delle battute, non si scia dappertutto; ma certo,
Assessore, che non tutte le stazioni sono in grado di ospitare gli
sciatori in questo periodo, tuttavia lei stesso le ha elencate, per
cui alcune - fra l'altro le più importanti - erano in grado di
ospitare i turisti e gli sciatori.
Un'ultima battuta. Questa situazione differenziata sul
territorio per un diverso innevamento ha messo in difficoltà la
politica promozionale turistica forse perché, come si diceva già lo
scorso anno, l'impostazione politica che ha voluto darsi questa
amministrazione per la promozione turistica della regione, che è
molto accentratrice rispetto al passato, in questi casi non
funziona bene.
In questi casi, se quelle località che avevano la possibilità
rispetto ad altre di ospitare i turisti avessero avuto una azienda
di promozione turistica, che funzioni come dovrebbe funzionare,
probabilmente la nostra regione ne avrebbe ricavato una immagine
migliore.
