Classificazione
FINANZA REGIONALE E LOCALE
Finaosta



Oggetto del Consiglio n. 1128 del 21 novembre 2019 - Resoconto
OGGETTO N. 1128/XV - Interpellanze: "Determinazioni in merito
al futuro della gestione speciale di Finaosta S.p.a.." e
"Determinazioni in merito ai rilievi effettuati dalla Sezione
regionale della Corte dei conti nella relazione sulla gestione
speciale di Finaosta S.p.a.".
Rini (Presidente) -
Il punto n. 37 si discuterà
congiuntamente con il punto n. 31. Per l'illustrazione, la parola
prima al collega Mossa e poi al collega Gerandin.
Mossa (M5S) -
Questa iniziativa è nata a seguito della
pubblicazione in data 30 novembre ultimo scorso della relazione
della Corte dei conti sul controllo della legittimità e regolarità
della gestione speciale dal 2013 al 2017 di Finaosta. Da questa
relazione emerge che negli anni la Corte dei conti ha costantemente
sostenuto che la gestione speciale di Finaosta assumesse una
fisionomia di una gestione fuori bilancio. La gestione speciale,
non essendo integrata nel bilancio di Finaosta e nemmeno in quello
della nostra partecipata, ha comportato una ridotta trasparenza del
bilancio regionale, una sottostimata rappresentazione in bilancio
dei costi sostenuti in conto capitale e dell'indebitamento
sottoscritto dalla Regione e un possibile sforamento dei limiti di
spesa imposti dall'allora Patto di stabilità interno e dei limiti
di indebitamento previsti dalle norme di finanza pubblica laddove i
costi e il debito contratto dalla gestione speciale fossero stati
fatti confluire nel rendiconto regionale. Dal 2017 l'indebitamento
della gestione speciale di Finaosta è stato introdotto nello stato
patrimoniale ma non in quello finanziario, prospetto base per il
calcolo dei limiti di indebitamento. Questo fino al 2018 non ha mai
inciso per quanto riguarda i vincoli di legge ma non assicura di
sicuro una rappresentazione completa e veritiera del documento
contabile. La sezione nel paragrafo della relazione relativa alle
conclusioni stigmatizza i forti elementi di opacità che
caratterizzano la gestione speciale della società all'esame e di
come questi abbiano sfavorevolmente inciso sugli equilibri di
bilancio della Regione e sulla sua corretta esposizione dei dati
che esso è destinato ad accogliere. Evidenzia che sul piano
generale della significatività e della fedeltà dei dati esposti
deve rilevarsi come la sottostima dei costi sostenuti in conto
capitale non possa ritenersi scevra di conseguenze in termine di
drenaggio di risorse disponibili a favore della collettività,
auspica l'emanazione di una disciplina statale di settore al fine
di assicurare una maggiore certezza operativa, evidenzia la
necessità di una profonda rivisitazione della disciplina
legislativa e amministrativa che è stata sottoposta all'esame per i
suoi effetti distorsivi sugli equilibri del bilancio della Regione
e assegna 90 giorni, ne sono già passati 21, entro i quali
l'Amministrazione dovrà far conoscere le determinazioni assunte in
relazione alle osservazioni della sezione.
Ora, non so se questa relazione possa preoccupare
l'Amministrazione ma a me preoccupa parecchio, oltre a
disattendere, a mio avviso, ai principi di trasparenza - e non
solo, a mio avviso, a quanto pare - a cui l'Amministrazione
pubblica si deve attenere. Questa opacità e mancanza di trasparenza
potrebbe anche lasciar pensare ai soliti diffidenti che siano stati
fatti utilizzi indebiti, perciò chiedo al Governo - mi immagino
nella figura dell'assessore Testolin - quali determinazioni intende
adottare in relazione ai punti esposti nelle osservazioni della
sezione.
Presidente -
La parola al collega Gerandin.
Gerandin (MOUV') -
Tante cose le ha già dette il collega
Mossa per cui mi riferisco anch'io alle osservazioni pubblicate in
data 30 ottobre dalla Sezione di controllo della Corte dei conti
per la Regione Valle d'Aosta. Citerò solo alcuni passaggi proprio
presi dalla relazione perché io penso che una relazione dove
figurano rilievi molto preoccupanti, se riferiti alla gestione
corretta e trasparente di denaro pubblico, debbano essere citati
letteralmente come sono stati pubblicati dalla sezione.
Ci sono alcuni passaggi - sarò molto breve - dove si dice che
"
la sezione non può che rilevare come le modalità di
funzionamento della gestione speciale Finaosta S.p.a. assumano
carattere di assoluta specialità sul panorama nazionale. Essi, in
effetti, si rivelano idonei a configurare una vera e propria
gestione fuori bilancio
". Ancora: "
la norma istitutiva
autorizza un soggetto terzo, la finanziaria regionale partecipata
al 100 percento dalla Regione, a gestire denaro pubblico in deroga
alle ordinarie procedure contabili... avrebbe determinato negli
anni in cui il blocco normativo sul rispetto del Patto di stabilità
era ancora vigente un significativo scostamento agli obiettivi
programmatici di saldo concordati con ogni conseguente riflesso in
termini di loro rideterminazione e non ultimo sul piano più
squisitamente sanzionatorio. La sezione stigmatizza i forti
elementi di opacità che caratterizzano la gestione speciale della
società in esame
". Ancora dice: "
la sottostima dei costi
sostenuti in conto capitale non può ritenersi scevra di conseguenze
in termini di drenaggio di risorse disponibili a favore della
collettività
".
Deve ritenersi che tutte le osservazioni formulate cospirino nel
senso della necessità di una profonda rivisitazione della
disciplina legislativa e amministrativa, che è stata sottoposta
all'esame per i suoi evidenti effetti distorsivi sugli equilibri di
bilancio della Regione. Faccio riferimento poi nelle mie domande
anche a due società di scopo che sono nate all'interno della
gestione speciale: sto parlando di NUV e COUP, sono due società in
procinto di riorganizzazione e frutto di questa scelta politica.
Già nella passata legislatura ebbi modo di dire, ai tempi in cui
c'era il Patto di stabilità da rispettare, che queste società di
scopo gestite fuori bilancio regionale erano probabilmente state
create per non ingessare la capacità della Regione di avere risorse
spendibili, però, di fatto, aggiravano le regole del Patto di
stabilità. A maggior ragione, dopo questi rilievi, io immagino che
lo stesso Governo regionale e lei, Assessore, abbia fatto
eventualmente anche un piccolo pensierino sul modello
riorganizzativo di queste società, se è ancora il caso di
mantenerle in vita, se non è il caso di riportare all'interno del
bilancio regionale quelle risorse che venivano assegnate con una
modalità abbastanza di parte o comunque una modalità di gestione
che già all'epoca ebbi modo di dire che era quanto meno poco
trasparente. Spiego meglio per chi mi ascolta: in gestione speciale
sono stati fatti forti indebitamenti che non figurano sul bilancio
della Regione, per cui noi, quando leggiamo il bilancio regionale,
vediamo che la Regione è poco indebitata. La Regione è poco
indebitata ma ha fatto indebitare Finaosta in gestione speciale e,
quando si parla di indebitamento con queste modalità di gestione
speciale, lei lo sa bene, Assessore, cosa succede? Che se la
Regione autorizza Finaosta a fare un mutuo di svariati milioni,
previsto magari nell'arco di 30 anni, noi a bilancio regionale
vediamo esclusivamente la quota ammortamento di un trentesimo più
la quota interessi, la quota capitale più la quota interessi ma per
un trentesimo, il resto non figura neanche nell'indebitamento della
Regione.
Ora, io penso che un'analisi approfondita come quella che è
stata fatta dalla Sezione della Corte dei conti non poteva che
emergere questa gestione
borderline
, per cui le domande sono
molto precise. Se è intenzione assumere determinazioni in merito al
futuro della gestione speciale già in occasione dell'approvazione
della prossima finanziaria regionale perché, come ha detto il
collega Mossa, dalla scadenza del 30 ottobre sono già passati oltre
venti giorni. Non solo, noi sappiamo che, almeno così sembra, il
bilancio venga poi discusso nel Consiglio intorno al 20 di dicembre
per cui ci siamo giocati quasi due terzi del tempo che le ha dato
la Corte dei conti per dare una risposta.
Quale lettura e valutazione politica viene data in merito ai
contenuti dell'osservazione della sezione... perché la sezione sta
dicendo delle cose molto importanti che io penso che almeno in
seguito a queste osservazioni una valutazione politica ve la sarete
fatta, perché sta dicendo proprio di gestione extra bilancio, di
non rispetto del Patto di stabilità, di aggiramento di sistemi
sanzionatori per chi non rispettava il Patto di stabilità. La cosa
che mi interessa assolutamente è sapere se a seguito di queste
osservazioni della sezione non si ritenga più opportuno mettere
fine a quelle società di scopo gestite in gestione speciale come
sono NUV e COUP nate con il preciso fine di gestire investimenti
fuori bilancio regionale con il solo fine di eludere il Patto di
stabilità in vigore all'epoca. Sono molto curioso e aspetto con
impazienza la risposta.
Dalle ore 17:40 assume la Presidenza il vicepresidente
Farcoz.
Farcoz (Président) -
La parole à l'assesseur Testolin
pour la réponse.
Testolin (UV) -
Prima di rispondere puntualmente ai
quesiti posti dagli interpellanti, sono necessarie sicuramente
alcune premesse che già vanno a rispondere nel complesso nel merito
all'istanza dei consiglieri Mossa, Nasso e Vesan. Innanzitutto
occorre premettere che la relazione della Corte dei conti
richiamata in entrambe le iniziative è attualmente all'esame degli
uffici e, avendo gli stessi a disposizione i novanta giorni già
citati dagli interpellanti per le determinazioni di competenza, al
momento si possono solo anticipare alcune valutazioni di carattere
generale. Il tema in esame peraltro è particolarmente complesso in
quanto riguarda una serie di questioni rilevanti sia sotto
l'aspetto giuridico, sia sotto quello contabile e gestionale,
merita dunque un puntuale approfondimento. A tal proposito è
importante segnalare come soprattutto dal punto di vista contabile
molte attività sono già state svolte e sono già in corso proprio
per recepire le indicazioni che la Corte dei conti ha fornito. La
stessa relazione infatti correttamente riporta il sedimentarsi
negli anni delle valutazioni che la stessa Corte ha fornito e di
come la Regione abbia risposto alle sue sollecitazioni. Non è
ancora stato completato tutto ma il percorso è stato avviato in
modo molto serio sin dal 2017 con l'introduzione del primo
rendiconto ai sensi del decreto legislativo n. 118 del 2011
relativo alla contabilità armonizzata. In questo ambito la
relazione della Corte dei conti dell'ottobre del 2019 a pagina 31,
richiamando la propria deliberazione del dicembre 2018, n. 19, dà
infatti atto che, a decorrere dal 2017, i fondi giacenti presso la
gestione speciale di Finaosta hanno trovato finalmente collocazione
nel nuovo documento rappresentato dal bilancio dell'ente.
La stessa relazione evidenzia inoltre come non siano stati
violati i limiti di indebitamento complessivo e come non siano
state più autorizzate nuove operazioni di indebitamento e
finanziamento recependo le indicazioni che la Corte dei conti via
via, nel corso degli anni, ha espresso. In particolare le
operazioni contabili per l'iscrizione nel bilancio finanziario
dell'operazione della gestione speciale, com'è detto e
riconosciuto, già oggetto di rappresentazione nel rendiconto
economico patrimoniale a decorrere dal 2017, sono state anche
oggetto di provvedimenti di acquisizione al bilancio finanziario in
attuazione dell'articolo 23 della legge regionale n. 12 del 2018,
legge di stabilità 2019-2021. Questa norma costituisce il
riferimento giuridico per l'iscrizione al bilancio finanziario
delle operazioni già contratte nella gestione speciale. Occorre
necessariamente proseguire in questo percorso e in questo senso
un'attività significativa è già stata svolta e di ciò se ne darà
conto alla Corte dei conti nella risposta che gli uffici
competenti, terminato l'esame, predisporranno.
Fatta questa dovuta premessa, possiamo ora rispondere
puntualmente ai quesiti che sono stati posti. Rispetto alla prima
domanda dell'interpellanza presentata dal consigliere Gerandin,
ossia: "
se è sua intenzione assumere determinazioni in merito al
futuro della "Gestione speciale Finaosta
"
già in occasione
dell'approvazione della prossima finanziaria
", si ritiene che,
alla luce di quanto sopra detto, l'articolo 23 della legge di
stabilità del 2018 già prevede il percorso per l'iscrizione delle
operazioni già autorizzate nell'ambito della gestione speciale nel
bilancio finanziario della Regione, pertanto al momento si
proseguirà nell'attività già iniziata senza che sia necessario
nella legge di stabilità un ulteriore intervento normativo.
Il secondo quesito posto riguarda invece quale lettura e
valutazione politica viene data in merito ai contenuti delle
osservazioni della sezione. Innanzitutto occorre rilevare come la
relazione della Corte dei conti deve essere esaminata
approfonditamente dal punto di vista tecnico più che da quello
politico nel rispetto dei termini assegnati dall'organo di
controllo contabile. Il lavoro svolto dalla Corte dei conti durante
l'anno 2019 ha fornito infatti un quadro completo della gestione
speciale e della finanziaria regionale raffrontando la situazione
anche con altre realtà regionali e con un'analisi pluriennale ha
permesso di presentare una situazione articolata e complessa che, a
nostro giudizio, soprattutto a quello delle strutture competenti,
ha risentito sia di un'incertezza stante una continua evoluzione
normativa in materia di finanza pubblica nazionale, come il
pluriennale contenzioso con lo Stato, sia di difficoltà finanziarie
nella gestione della transizione. A tal proposito non sarà
sicuramente sfuggito al consigliere Gerandin l'auspicio della Corte
dei conti espresso nella relazione in merito all'emanazione di una
disciplina statale riferita al settore delle finanze regionali,
così come non sarà sfuggito che, a seguito della riforma del Titolo
V della Costituzione avvenuta nel 2012, l'armonizzazione dei
bilanci pubblici sia stata inquadrata tra le materie di competenza
esclusiva dello Stato e non più per quelle di competenza
concorrente tra Stato e Regioni. Tutto questo nell'ambito di un
percorso istituzionale che da parte della Regione è volto a
recepire gli orientamenti evolutivi nazionali. Si ritiene opportuno
evidenziare come da una prima analisi della relazione della Corte
dei Conti se da una parte emergono elementi di criticità, emergono
dall'altra parte anche elementi di positività, in particolare si dà
atto che non sono stati superati i limiti dell'indebitamento.
L'importo complessivo di indebitamento, autorizzato nel 2010
dall'operazione di cui alla legge regionale n. 40 del 2010, è stato
sì rimodulato ma non è mai stato aumentato. Con l'introduzione
della contabilità armonizzata e del bilancio economico patrimoniale
tutte le operazioni della gestione speciale hanno poi trovato
riscontro nel nuovo documento rappresentato dal bilancio economico
patrimoniale e non solo nei prospetti che la Regione nel tempo
aveva, ha allegato al rendiconto seguendo le indicazioni dello
stesso organo di controllo contabile. In questo quadro composito ed
evolutivo non si crede di poter negare che la Regione abbia
affrontato seriamente queste problematiche senza sottrarsi in alcun
modo ai propri obblighi e abbia imposto un giusto percorso di
fisiologico adeguamento.
Quanto ai dubbi della Corte dei conti sulla legittimità
costituzionale delle norme regionali riguardanti tale gestione e le
ventilate ipotesi del loro carattere elusivo delle norme di
settore, è bene sottolineare la non censura delle stesse da parte
del Governo ai fini dell'eventuale impugnativa. Verranno svolti
sicuramente tutti gli approfondimenti richiesti ma c'è da
domandarsi per il futuro come individuare una modalità
istituzionale pienamente rispettosa del ruolo di tutti che permetta
a un certo punto temporale, da concordare tra tutte le parti, di
dare certezza di comportamento nel definire le corrette evoluzioni
delle situazioni analizzate.
In merito al terzo quesito dell'interpellanza: "
se a seguito
delle puntuali "Osservazioni della Sezione" non si ritenga più
opportuno mettere fine a quelle Società di scopo in "Gestione
speciale Finaosta", tipo NUV e COUP, nati con il preciso fine di
gestire investimenti, fuori bilancio regionale, con il solo fine di
eludere il Patto di stabilità in vigore all'epoca
", così recita
la domanda, si precisa che le società NUV e CUP sono state
costituite nel 2009 come società di scopo per la realizzazione di
importanti investimenti anche in riferimento ai tempi nel pieno
rispetto della normativa in essere, mentre si esclude che le stesse
siano state create per eludere in qualche modo il Patto di
stabilità.
Si precisa altresì che le spese per investimento sostenute dalle
due società discendono dall'operazione di cui all'articolo 40 della
legge regionale n. 40 del 2010, indebitamento della gestione
speciale, e nel bilancio finanziario regionale sono state
registrate le rate per il pagamento degli importi complessivi di
interessi, così come peraltro già esplicitato nella presentazione.
Inoltre le spese per gli investimenti per la realizzazione delle
opere a decorrere dal 2017 sono state registrate nella contabilità
economico-patrimoniale dal 2019 e sono completamente registrate
anche al bilancio finanziario regionale.
Quanto alla richiesta avanzata dall'interpellante di mettere
fine a questa società, si precisa che le stesse, come noto, sono
già state oggetto di un recente atto di revisione da parte di
questo stesso Consiglio regionale che ne ha disposto la fusione che
avverrà a brevissimo termine. I consiglieri Mossa, Nasso e Vesan
nella loro iniziativa chiedono poi di conoscere quali
determinazioni intenda adottare il Governo regionale ai punti
esposti nel paragrafo 8 "Osservazioni" della sezione nella
relazione della Corte dei conti relativa al periodo 2013-2017,
ponendo di fatto la stessa questione avanzata dal collega Gerandin.
Nel ritenere di aver dato contezza di quanto richiesto nelle
premesse generali della presente risposta, consideriamo invece
opportuno soffermarci su un aspetto particolare. Nelle premesse
dell'interpellanza si richiamava l'articolo 24 della legge n. 559
del 1993, a tal proposito si ritiene importante sottolineare come
la norma citata riguardi la disciplina della soppressione delle
gestioni fuori bilancio nell'ambito delle amministrazioni dello
Stato. Sebbene la stessa possa fornire degli elementi di
orientamento, si ritiene corretto rilevare, così come lo ritengono
i tecnici, che la stessa sia una norma che non trova applicazione
alla Regione e contestualmente sottolineare che il riferimento
normativo corretto, ai fini delle registrazioni contabili della
gestione speciale, debba essere individuato nel decreto legislativo
n. 118 del 2011, norma che la Regione, a seguito dell'accordo con
lo Stato del 21 luglio 2015, si è impegnata ad applicare a
decorrere sin dal 2017 e che tuttora rispetta.
Concludo ribadendo che, essendo la relazione dell'organismo di
controllo contabile all'esame degli uffici competenti, eventuali
valutazioni tecniche ulteriori potranno essere effettuate a seguito
dell'esame più approfondito delle considerazioni svolte
evidentemente dalla stessa.
Président -
La parole au collègue Gerandin.
Gerandin (MOUV') -
Assessore, le chiedo gentilmente se
magari poi mi fa avere anche la copia della risposta. Provo a
ricostruire e a seguire un po' il senso delle sue risposte. Mi pare
che nell'illustrazione io non abbia mai detto che neanche sommando
la gestione speciale si sia superato il limite dell'indebitamento.
Non l'ho mai detto, me l'ha di nuovo ribadito ma io ne ero già
cosciente che non era stato superato il limite di indebitamento.
Quello su cui posso essere sicuramente d'accordo è che questi
rilievi devono essere esaminati certamente da un punto di vista
tecnico ma io penso anche da un punto di vista politico, perché,
quando lei mi dice che ci stiamo confrontando con altre realtà
regionali, io leggo nel passaggio del rilievo della Corte dei conti
che la gestione speciale Finaosta S.p.a. assume carattere di
assoluta specialità sul panorama nazionale, per cui sarà difficile
anche questo tipo di confronto, con tutta la buona volontà del caso
che sicuramente ci metterete.
Certo, la Corte dei conti dice che è richiesta un'emanazione di
direttive, di regole certe da parte dello Stato ma, mentre non ci
sono queste regole certe da parte dello Stato, ci sono dei rilievi
che io penso debbano preoccupare, perché, l'unica domanda alla
quale lei non mi ha risposto è quella su qual è la lettura e la
valutazione politica che viene detta in merito a questi rilievi.
Lei non mi ha risposto su un dato che io ritengo fondamentale che
dovrebbe io immagino preoccupare: quello della gestione fuori
bilancio in regime di Patto di stabilità, perché lei può dirmi che
NUV e COUP sono state costituite nel 2009 ma, con l'entrata in
vigore delle regole sul Patto di stabilità, andavano riviste,
perché io immagino che i rilievi che vi faranno saranno quelli che
nelle annualità in cui c'era il Patto di stabilità, poi finanziando
extra bilancio, finanziando in gestione speciale, non figurando
nella contabilità del bilancio regionale, di fatto - ma ve lo
scrive già la Corte dei conti - avete eluso il rispetto del Patto
di stabilità ma anche le regole sanzionatorie, perché lo ricordiamo
bene che all'epoca per chi non rispettava il Patto di stabilità
c'erano regole sanzionatorie, che andavano dal blocco
dell'indebitamento all'impossibilità di fare mutui, addirittura si
arrivava alla limitazione in percentuale delle indennità di
dirigenti e amministratori.
Su questo lei non mi ha risposto, Assessore, e, quando lei cita
alle pagine 31 e 32 della relazione della Corte dei conti, io leggo
il punto 2 della 32, che ci dice: "
a fronte di un inserimento
nel bilancio economico patrimoniale dei fondi gestiti sino al 2016,
al pari di una vera e propria gestione fuori bilancio, tale
complesso di operazioni risulta ancora non rappresentato a livello
di bilancio finanziario
". Che lei sia stato obbligato a
inserirlo nel conto economico patrimoniale non deriva dalla buona
volontà del suo Governo o della Regione, deriva dal fatto che c'era
una norma dello Stato che ti obbligava a inserirlo. Questo è il
succo, è questo quando si chiede una valutazione politica di questo
percorso quanto meno grigio. Sarete obbligati a dare questi tipi di
risposte, non volete darlo per il bilancio, volete fare ancora
approfondimenti? Io ricordo che più o meno quando noi andremo ad
approvare il nuovo bilancio regionale, la nuova finanziaria
regionale, vi siete giocati due terzi più o meno del tempo a
disposizione, dovrete già avere qualche idea. Se avete qualche
idea, probabilmente sarebbe opportuno, se c'è la necessità, di
introdurre qualcosa a chiarimento quando si parlerà di finanziaria
2020/2022.
Président -
La parole au collègue Mossa pour la
réplique.
Mossa (M5S) -
Ripeterò ovviamente ciò che ha appena
affermato il collega Gerandin ma mi limiterò a quello che ho
sentito dall'Assessore. Io, Assessore, ho seguito attentamente la
sua risposta e anch'io le chiedo se fosse possibile avere una copia
della sua risposta, come ha chiesto il collega Gerandin, per poter
approfondire meglio. Lei dice che la gestione speciale è stata
inserita nel bilancio regionale ma fa riferimento al solo conto
patrimoniale del quale eravamo già al corrente e non di quello
finanziario, che, ribadisco, essere il prospetto base per il
calcolo dei limiti di indebitamento.
Per quanto riguarda le determinazioni che intende adottare, dice
che è stato demandato tutto agli uffici, e quindi non agli organi
decisori, e allora confidiamo e auspichiamo che il lavoro svolto
dagli uffici farà sì che nella prossima futura relazione della
Corte dei conti si evidenzi non più forti elementi di opacità e
mancanza di trasparenza ma un bilancio finalmente trasparente sotto
tutti gli aspetti. Per il momento restiamo in attesa delle risposte
che darete alla Corte dei conti sulle osservazioni della
relazione.
Presidente -
La parola al collega Nogara.
Nogara (AV) -
Volevo chiedere una sospensione per una
riunione di maggioranza.
Presidente -
Sospensione concessa.
La seduta è sospesa dalle ore 17:59 alle ore 18:17 e alla
ripresa dei lavori riassume la Presidenza la Presidente
Rini.
