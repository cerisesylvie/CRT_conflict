Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2558 del 28 gennaio 1987 - Resoconto
OGGETTO N. 2558/VIII - NECESSITÀ DI UN INTERVENTO REGIONALE
PER EVITARE LA PRIVATIZZAZIONE DELLA DELTASIDER E PER LA
SALVAGUARDIA DEI LIVELLI OCCUPAZIONALI PRESSO GLI STABILIMENTI
COGNE E SADEA. (Interpellanza).
PRESIDENTE:
Do lettura del testo dell'interpellanza
presentata dal Consigliere Sandri:
Interpellanza
Venuto a conoscenza tramite gli Organi di stampa
dell'intenzione di un gruppo di imprenditori privati di acquisire
il 51% del capitale DELTASIDER;
Appreso altresì che il Presidente dell'I.R.I. Prodi ha
manifestato una disponibilità nei confronti delle offerte di tali
imprenditori;
Sottolineato che la DELTASIDER (come dimostra la vicenda del
Centro Dati) prosegue nella sua politica di trasferimento fuori
Valle di attività importanti per gli stabilimenti di Aosta e
Verrès;
il sottoscritto Consigliere regionale
Interpella
la Giunta regionale per conoscere:
-
quali iniziative siano in corso per evitare il passaggio
della divisione Cogne ai privati, mantenendola nel gruppo
I.R.I.;
-
quali iniziative si intendano assumere per salvaguardare i
livelli occupazionali di Cogne e Dadea e per un rilancio del loro
ruolo produttivo.
PRESIDENTE:
Ha chiesto di illustrare l'interpellanza il
Consigliere Sandri, ne ha facoltà.
SANDRI (N.S.):
Credo che fra tutte le industrie della
Valle d'Aosta quelle che più ci tengono con il fiato sospeso siano
lo stabilimento di Aosta della ex-Cogne e quello di Verrès della
Sede.
Trovo intanto poco comprensibile che la Commissione unitaria -
Consiglio regionale, Sindacati e Giunta regionale per le trattative
su questo tema non sia stata ancora riconvocata dal mese di
dicembre ad oggi e che non si sappia ancora con certezza quando ci
sarà l'ulteriore incontro con Prodi. Quindi, questa interpellanza
intende soprattutto chiarire i tempi di questi incontri, perchè le
notizie che arrivano dalla stampa ci danno l'idea che la Regione
sia ferma, mentre gli altri stanno continuando ad andare avanti. E
gli altri chi sono? Intanto l'I.R.I. e la Deltasider, che, da
notizie giornalistiche, risulta abbiano già deciso la
ristrutturazione della propria azienda con la nuova Deltasider
divisa in tre settori; questa Deltasider che continua a trasportare
via dalla Valle d'Aosta il centro di elaborazione dati, che
continua nella sua ristrutturazione, senza minimamente tenere conto
delle indicazioni date dalla Regione Valle d'Aosta. Gli altri, che
stanno andando avanti mentre noi siamo fermi, sono i privati, che,
al di là delle dichiarazioni che si leggono sui giornali, non sono
così uniti come dicono, ma risultano essere una forza in campo, una
forza che intende rilevare il 51% della Deltasider e che, quindi,
intende dettare legge in questo settore. Allora bisogna capire che
iniziative, che tempi, che metodi voglia usare la Regione per
intervenire concretamente, per evitare che le scelte sulla Sadea e
la Cogne vengano fatte fuori Valle, senza tenere conto delle nostre
intenzioni.
La seconda parte dell'interpellanza richiede di capire bene
quali siano i progetti per lo stabilimento di Aosta, perchè,
rispetto ai dati pubblicati e previsti dall'accordo elaborato dalla
Commissione, esistono delle serie preoccupazioni che i dati
occupazionali possono essere decisamente inferiori, che (se andrà
bene) saremo intorno ai 2300 occupati e, quindi, molto al
di
sotto dei 2800 - 2850 attuali, anche se parzialmente in cassa
integrazione.
Qui si fa sempre la confusione con gli attivi, cioè si
manterrebbero i livelli occupazionali degli attivi, dimenticandosi
che esiste una parte di personale, che è in forza attualmente alla
Deltasider e che, per il solo fatto di essere in cassa
integrazione, non viene considerato nei progetti futuri. Da questo
punto di vista la seconda richiesta dell'interpellanza, cioè quali
iniziative si intendano assumere per salvaguardare i livelli
occupazionali, non è soltanto limitata all'ambito siderurgico, ma è
rivolta per sapere se da parte della Regione ci sia un intervento
nei confronti dell'I.R.I., dello Stato, perchè altre aziende
pubbliche trasferiscano loro lavorazioni, loro società, loro
impianti in Valle d'Aosta, in modo che i livelli occupazionali, in
queste due sedi di Aosta e di Verrès, siano comunque mantenuti.
L'importante sarebbe che questi livelli fossero mantenuti alla
Sadea e alla Cogne, ma se ciò non è possibile, che siano quanto
meno mantenuti con altre iniziative pubbliche.
PRESIDENTE:
Ha chiesto di parlare l'Assessore
all'Industria, Commercio, Artigianato e Trasporti Lanivi, ne ha
facoltà.
LANIVI (A.D.P.):
Vorrei fare una piccola premessa al
Consigliere Sandri: mi pare che le linee strategiche dell'azione
regionale siano state definite di comune accordo dal Comitato
stesso, per cui la Giunta, che le aveva proposte e verificate in
sede di Comitato, le sta portando avanti. Quindi, per quanto
concerne l'impegno della Regione, rimane ferma e costante
l'attività per raggiungere gli obiettivi che ci eravamo
prefissati.
Per quanto concerne la quantità di notizie circa l'interesse di
privati rispetto alle aziende Deltasider in Valle d'Aosta,
stabilimenti di Aosta e di Verrès, non risultano esserci, allo
stato attuale, ipotesi di uscita del pubblico e cioè non esistono,
anche dagli ultimissimi incontri avvenuti in sede I.R.I., anche se
non con la Presidenza, ipotesi per le quali l'I.R.I. o la Finsider
abbandonino la maggioranza della azienda. Proprio a seguito
dell'ultima riunione del Comitato ci siamo fatti attori di giungere
ad un incontro con l'I.R.I., perchè le proposte elaborate a livello
regionale sono elementi che costituiscono un punto fermo non solo
nella trattativa Regione - I.R.I., ma anche per la definizione
futura dell'assetto siderurgico nel nostro paese.
A questo riguardo, voglio dire che la trattativa è molto
delicata e complessa, perchè i possibili freni od ostacoli alla
realizzazione degli intendimenti regionali (con "regionali" intendo
gli intendimenti definiti dal Comitato e, quindi, che coinvolgono
complessivamente gli interessi politici, sociali ed amministrativi
della nostra Regione) sono più di uno, comprese quelle forze non
solo private o quei privati, che possono utilizzare più di una
forza politica con interessi diversi sul territorio nazionale e,
quindi, penalizzando la nostra Regione.
In questo momento rischi grossi in questo campo non ci sono:
l'I.R.I. è orientata a non cedere la prevalenza all'interno delle
attività che sono riconducibili agli stabilimenti di Aosta e di
Verrès, cioè, allo stato attuale, non esistono ipotesi di questo
genere. La prevalenza vuol dire il mantenimento, comunque, della
maggioranza.
Vorrei ricordare, e questo forse anche in un confronto non
pubblico, che vi sono delle altre difficoltà che non vengono dal
nostro paese e che sono rappresentate dalla normativa CEE; quindi,
lo stesso intervento regionale non può che esplicitarsi nell'ambito
del rispetto della normativa CEE, come ci è stato recentemente più
volte ricordato. IL fatto che ci venga ricordato oggi, ci dice che
ci sono delle sollecitazioni, che possono provenire dall'esterno ed
avere anche certi padrini.
L'Amministrazione regionale è fermamente intenzionata a
realizzare gli obiettivi che il Comitato ha definito: è in questo
senso che si lavora e, in questo senso, abbiamo già segnalato,
anche per dire che non stiamo fermi mentre gli altri si muovono,
che ci stiamo muovendo in un terreno delicato e complesso, con
molti interessi in campo. In questi giorni ci dovrebbero essere
degli incontri, in base al protocollo che l'I.R.I. ha con le
Organizzazioni sindacali a livello nazionale, con le Organizzazioni
sindacali stesse.
Manteniamo quei due punti fermi della nostra posizione, che
voglio in maniera più generale definire: il primo è lo scorporo
delle attività Deltasider in Valle d'Aosta per crearne un ente
societario autonomo (di questo c'è da definire però i rapporti con
Deltasider, Finsider e I.R.I.); la seconda è la disponibilità della
Regione - ed è legata ai problemi occupazionali - a reperire,
nell'ambito delle normative CEE, le risorse finanziarie necessarie
per realizzare il programma, che tende alla riqualificazione e al
potenziamento degli stabilimenti Deltasider in Valle d'Aosta.
Forse, questo mi pare il rilievo più importante fatto dal
Consigliere Sandri, può apparire lungo il periodo fra l'ultima
riunione del Comitato e la prossima; abbiamo richiesto ai primi di
dicembre l'incontro con la Presidenza I.R.I. e più volte
sollecitato. Sinora il dilazionamento dell'appuntamento era per
creare le condizioni perchè l'intervento regionale potesse
realizzarsi. Nulla ci vieta, in una sede più ristretta, che è
quella del Comitato, sede rappresentativa di tutti, di fare un
aggiornamento della situazione. In questo senso posso impegnarmi
nei confronti del Consigliere Sandri.
Vorrei fare un'ultima annotazione: accanto a quella della
Regione, dobbiamo ricordare l'attività portata avanti dai nostri
parlamentari, che in sede di discussione della Finanziaria hanno
sollevato il problema Deltasider. Voi lo sapete, perchè sono state
notizie diffuse anche dalla stampa, che alcuni emendamenti proposti
dai nostri parlamentari non sono passati, anche per il fuoco di
sbarramento aperto da certe forze politiche. Comunque, un ordine
del giorno è pur stato approvato dal Parlamento e prevede una
attenzione nel triennio 1987-88-89 per fare fronte agli impegni
finanziari necessari per la ristrutturazione e il potenziamento
degli stabilimenti Deltasider in Valle d'Aosta.
PRESIDENTE:
Ha chiesto di parlare il Consigliere Sandri,
ne ha facoltà.
SANDRI (N.S.):
Non ho avuto risposta su un piccolo punto
e cioè se esistano delle iniziative per la ricerca della
salvaguardia dell'occupazione anche con altri interventi. Ad ogni
modo, prendo atto che l'Assessore intende riunire la Commissione in
modo da poter vedere in maggior dettaglio questa materia. Volevo
solo ricordare al Consiglio che la discussione su "in quale ambito
l'azienda Sadea-Cogne si dovrà inserire" è stata risolta di
autorità dalla Deltasider, la quale ha presentato (veniva riportato
dai giornali ieri) il nuovo piano di organizzazione dell'azienda,
che viene trasformata in holding di società: la nuova Cogne, la
nuova Piombino e la nuova Valdarno. Quindi, è già stata trovata la
posizione di questa società all'interno della Deltasider. Questi
sono dei fatti importanti che meritano di essere conosciuti.
L'altra preoccupazione che mi rimane è che può anche essere che una
certa attenzione nel gestire questa materia delicata sia
importante; non è Nuova Sinistra, che non è rappresentata nel
Parlamento italiano, la causa dell'affossamento degli emendamenti
alla Finanziaria, però credo che si debba anche sottolineare che
una certa trasparenza in queste trattative consentirebbe di avere
più chiaro quale sarà l'organizzazione interna di queste ditte e
quale sarà l'organigramma di gestione. La nostra paura è che dietro
queste attese, da parte dell'I.R.I., da parte della Deltasider e
forse anche della Regione, ci sia la lotta su chi andrà a dirigere
queste nuove società.
