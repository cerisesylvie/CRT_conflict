Classificazione
INFORMAZIONE
Radiotelecomunicazioni



Oggetto del Consiglio n. 651 del 9 giugno 2004 - Resoconto
OGGETTO N. 651/XII - Applicazione della legge regionale 31/2000
recante "Disciplina per l'installazione e l'esercizio di impianti
di radiotelecomunicazioni". (Interpellanza)
Interpellanza
Preso atto che la legge regionale n. 31/2000 "Disciplina per
l'installazione e l'esercizio di impianti di
radiotelecomunicazioni" ha innovato profondamente la materia
indicando modalità, condizioni, procedure per l'installazione di
impianti di radiotelecomunicazioni;
Considerato che in questi primi anni di applicazione sono
emersi numerosi aspetti problematici sia per la novità delle
procedure, sia per i costi per l'affitto dei siti attrezzati, sia
per le difficoltà degli enti locali di attrezzarsi per governare e
monitorare l'intero sistema di impianti collocati sul loro
territorio, sia ancora per l'attività di controllo a tutela della
salute;
Tenuto conto della complessità della materia e della sua
continua evoluzione, anche per quanto riguarda la telefonia
mobile;
Viste inoltre le considerazioni fatte e le richieste avanzate
da proprietari di varie società radiotelevisive locali;
i sottoscritti Consiglieri regionali
Interpellano
la Giunta e l'assessore competente per sapere:
1) a che punto è l'applicazione della legge;
2) quali sono gli aspetti ritenuti più problematici e come si
intende superarli;
3) se, e come, si intende prendere in considerazione le
istanze presentate da società radiotelevisive locali.
F.to: Squarzino Secondina - Lanièce
Presidente - La parola al Consigliere Lanièce.
Lanièce (SA) - L'oggetto dell'interpellanza sottoscritta anche
dalla collega Squarzino mi permette di analizzare un po' il settore
radiotelevisivo regionale, che, purtroppo, dalla fine degli anni
'90 sta attraversando una grave crisi che con il passare degli anni
sta decimando le emittenti radiotelevisive valdostane.
La legislazione nazionale, prima con l'approvazione della "legge
Mammì" nel 1990 e adesso con la nuova "legge Gasparri", ha imposto
una regolamentazione riordinando il settore. Negli anni '80 la
nostra Regione era molto attiva nel settore radiotelevisivo, si
potevano contare ben 7 emittenti radiofoniche e 3 televisioni
locali con l'interessante e democratico pluralismo di informazione
e di espressione, che riusciva a creare anche un indotto
professionale di tutto rispetto; con il passare degli anni, i costi
e gli obblighi di legge a cui gli editori radiotelevisivi dovevano
sottostare sono aumentati, mentre in maniera inversamente
proporzionale gli introiti pubblicitari sono calati in maniera tale
da non garantire più la sopravvivenza delle emittenti. Di fronte
all'impossibilità di riuscire a rispettare gli obblighi di legge,
come la regolare assunzione di 2 dipendenti, la produzione di un
determinato numero di ore di informazione giornalistica,
l'adeguamento degli impianti di trasmissione che imponevano delle
spese fisse superiori agli incassi pubblicitari, diverse radio e
televisioni hanno chiuso o abbandonato la Valle d'Aosta... tanto
che allo stato attuale non esiste una televisione solo valdostana:
infatti, "Telealpi" trasmette da Torino con contenuti riguardanti
il Piemonte, il network "Primantenna" dallo scorso anno non
trasmette più neanche il notiziario valdostano, mentre "Rete 7" dal
1998, dopo aver chiuso la sede di Aosta, effettua sporadici servizi
sulla Regione; resta solo "rete Saint-Vincent", facente parte di un
gruppo televisivo interregionale che, grazie alla sinergia fra più
televisioni, sopravvive contenendo "all'osso" i costi di gestione.
Per quanto riguarda le emittenti radiofoniche, dopo "Radio Aosta
Stereo", "Radio Saint-Vincent" e "Radio Monte Bianco", l'ultima in
ordine di tempo a chiudere i battenti è stata "Radio Monte Rosa".
Restano attive: "Radio Valle d'Aosta 101", "Top Italia Radio",
"Radio Club" e "Radio Reporter", queste ultime 3 riconducibili al
medesimo gruppo imprenditoriale, per il quale può valere quanto già
detto per "Rete Saint-Vincent".
Sappiamo per esperienza che l'Amministrazione regionale, nel
momento in cui un settore o un'azienda va in crisi, cerca di
intervenire al fine di aiutare ad evitare il tracollo; invece in
questo caso con l'istituzione della legge n. 31/2000
l'Amministrazione regionale finora non ha aiutato l'emittenza
radiotelevisiva o, meglio, gli sforzi dedicati a questo settore,
pur avendo come finalità positive l'intento di normare e
pianificare un settore assai complesso, cercando di migliorare e
semplificare il tutto, hanno purtroppo per ora sollevato numerosi
aspetti problematici, la cui soluzione non può continuare a
protrarsi nel tempo, ma deve essere ricercata al più presto
nell'interesse di tutte le parti in causa. Da più parti in effetti
emerge l'esigenza di ritenere indispensabile un momento di forte
riflessione sulla normativa regionale, alla luce dell'esperienza
maturata in questi primi anni dell'entrata in vigore della legge
regionale n. 31.
Recentemente fra l'altro siamo venuti a conoscenza della
presentazione di dettagliate proposte di modifica della legge
regionale in esame presentate al Governo regionale da parte di
alcuni gestori di emittenti radiofoniche, a dimostrazione della
loro volontà di contribuire, in quanto anch'essi parte in causa,
fattivamente al miglioramento della normativa regionale, cosa che
forse, se fossero stati auditi all'atto della stesura della legge,
avrebbe potuto essere fatta allora con risultati migliori, visto
che in questo caso vale il detto "meglio prevenire che curare".
Quali sono alcuni di questi aspetti problematici? Con
l'approvazione di questa legge che, per quanto possa funzionare
sulla carta, si è dimostrata per ora slegata dalla realtà su cui
opera, si è corso il rischio di mettere in forte difficoltà il
settore delle radiocomunicazioni, perché, visti i costi, gli
obblighi normativi, le difficoltà soprattutto in materia economica
e rispetto alla legge, alcuni editori hanno preferito chiudere le
loro aziende, piuttosto che sobbarcarsi altre spese non previste.
Ricordo che nel 2001 tutti i titolari di impianti di trasmissione
hanno dovuto presentare in 6 copie tutta una serie di documenti
tecnici e amministrativi relativi agli impianti stessi, una mole di
lavoro enorme che ha richiesto un ulteriore esborso di denaro da
parte delle già malandate casse degli editori radiotelevisivi
valdostani. Esborso che poteva essere evitato se solo le comunità
montane, a cui la Regione ha scaricato l'applicazione e gestione di
questa legge, avessero avuto l'autorizzazione di richiedere questi
dati al Ministero delle comunicazioni, che ne dispone in quanto
fisicamente è l'ente che rilascia le concessioni per trasmettere
dagli impianti radio. Non so per quali ragioni si è preferito "far
correre" gli editori, facendogli spendere milioni di lire per
realizzare inutili copie di documentazione già disponibile e
pubblica.
Vi sono poi altri problemi: la gestione e l'applicazione della
legge è stata demandata alle comunità montane che si sono trovate
completamente impreparate a questo compito. Se consideriamo che
un'emittente trasmette in media su circa 15 impianti per coprire
decentemente la Regione e che per ogni impianto vi erano circa 10
pagine di documentazione, tutto in 6 copie, ci si avvicina alle
1.000 pagine in totale per una sola emittente. In Valle fra
emittenti nazionali, interregionali e locali ne operano circa una
quarantina, è facile capire quindi la quantità di carta che ha
invaso le comunità montane. Nonostante la legge presentasse termini
e scadenze definitive, la situazione è rimasta in stallo per
diverso tempo, rimandando di mese in mese i pareri predisposti
dalla stessa legge per ovvii limiti strutturali. Dopo 2 anni le
comunità montane si sono organizzate, ma sappiamo che esistono
problematiche di base sulla gestione della legge.
Un altro errore segnalato è quello relativo all'uniformità di
trattamento degli impianti di trasmissione televisiva e quelli di
comunicazione cellulare; nel momento in cui chiunque di noi
effettua una telefonata, anche da linea fissa, qualche gestore
telefonico inizia subito a guadagnare e ad incrementare in attivo i
propri bilanci, invece ascoltando la radio siamo sicuri che chi ci
sta facendo compagnia, o chi ha reso possibile l'ascolto della
nostra canzone preferita sta incassando centinaia di euro?
In Valle d'Aosta, a differenza del resto d'Italia, la pubblicità
radiofonica è in calo e la stessa Amministrazione regionale potrà
confermare che la spesa per la pubblicità istituzionale radiofonica
è in calo, pubblicità che viene gestita da agenzie che concedono
ancora meno alle emittenti locali.
Bisognerebbe separare i settori redditizi da quelli che usano le
radiofrequenze più per spirito di servizio che per mero scopo
commerciale, anche perché oggi far radio in Valle d'Aosta vuol dire
solo avere spirito di servizio. Le televisioni se ne sono già
andate, speriamo che le radio riescano a resistere, altrimenti si
sarà buttato via un tesoro locale fatto di oltre 30 anni di
informazione difficilmente ripetibili, tanto meno dalle emittenti
nazionali, tutte fortemente disinteressate alla Valle d'Aosta e a
tutte le sue particolarità.
Mi auguro che, a seguito di questa interpellanza, si possa
riprendere in mano la legge n. 31, apportando le opportune
modifiche: sia quelle richieste, sia quelle dettate dalla verifica
di questi primi anni di applicazione della legge, con a monte un
necessario approfondimento della complessa tematica delle
comunicazioni. Ritengo che sia assurdo non procedere ad una
distinzione ben precisa fra il comparto telefonico, televisivo e
radiofonico, o il fatto di obbligare i piccoli editori radiofonici
a spostare gli impianti di trasmissione a causa di una non meglio
definita razionalizzazione ambientale ancora tutta da verificare.
Reputo che sia molto pericoloso pensare che, stante l'attuale
contenuto della legge n. 31, solo chi ha forti capitali possa
permettersi di mantenere una radio, anche se il mercato è al minimo
storico. Penalizzare in questo modo il settore radiotelevisivo
locale significa dare loro il definitivo colpo di grazia, togliendo
alla Valle dopo le televisioni locali un altro settore autonomo per
definizione: quelle che una volta si chiamavano radio libere. Come
diceva la famosa canzone di Finardi:
"Amo la radio perché arriva
dalla gente, entra nelle case e ti parla direttamente, se è una
radio libera, ma libera veramente piace ancor di più perché libera
la mente"
: non vorremmo però che al posto di "liberare la
mente" qui vi sia qualcuno che voglia "liberarsi delle radio".
Presidente - La parola all'Assessore al territorio, ambiente e
opere pubbliche, Cerise.
Cerise (UV) - Voglio ricordare che la legge regionale 21 agosto
2000, n. 31 disciplina l'installazione e l'esercizio di impianti di
radiotelecomunicazioni e, in particolare, definisce le procedure di
installazione e di modifica degli impianti fissi di
radiotelecomunicazioni, nonché le azioni di risanamento degli
impianti già esistenti, assicurando altresì che l'esercizio degli
impianti autorizzati si svolga nel rispetto dei limiti e dei valori
previsti dalla normativa vigente. Si tratta di una legge che ha
contenuti di carattere urbanistico e ambientale, non di supporto
alla comunicazione. Per quanto attiene all'ambito di applicazione,
la legge si applica a tutti gli impianti fissi per
radiotelecomunicazioni, ossia agli impianti fissi delle reti che
forniscono il servizio di radiodiffusione televisiva e radiofonica
nell'intervallo di frequenza tra 100 KHz e 300GHz. Vengono inoltre
disciplinati i siti attrezzati per gli impianti, cioè le strutture
logistiche di adeguata superficie in grado di accogliere i supporti
tecnici dei diversi gestori interessati. Gli adempimenti previsti
dalla legge, da attuarsi anche nel rispetto della normativa statale
in materia di radiotelecomunicazioni, sono demandati - non
scaricati! -, in funzione del territorio di competenza, al Comune
di Aosta e ai comuni in forma associata attraverso le comunità
montane; ad oggi, gli adempimenti richiesti dalla legge sono posti
in essere dal Comune di Aosta e dalle comunità montane, in forza di
delega all'uopo ricevuta dai singoli comuni, quindi vi è stata
un'intesa per attuare questa delega. Le comunità si sono
ulteriormente organizzate, non senza difficoltà, in due "servizi
associati" facenti capo alla Comunità montana Grand Combin e alla
Comunità montana Mont Rose.
I principali adempimenti richiesti dalla legge, dove si
originano spesso alcune criticità, si distinguono in 3 categorie:
quelli concernenti i progetti di rete o di attività; quelli
relativi al rilascio delle autorizzazioni per l'installazione degli
impianti e la relativa vigilanza; quelli concernenti
l'individuazione e la gestione dei siti attrezzati per gli impianti
per radiotelecomunicazioni, con ciò intendendosi le strutture
logistiche comprensive di un terreno recintato di adeguata
superficie, di supporti di antenna di dimensione e numero tali da
potere dare ospitalità ai diversi gestori interessati e di
eventuali strutture edilizie per l'alloggiamento degli apparati
connessi e funzionali alle diverse reti.
Per quanto riguarda i progetti di rete o di attività e nuovi
impianti, la principale attività che ha impegnato sino ad oggi gli
enti citati è l'approvazione dei progetti di rete. La presentazione
da parte dei gestori dei progetti è servita anche per compiere un
primo censimento degli impianti presenti nel territorio, necessario
per poi procedere alla fase di pianificazione. Tale censimento ha
permesso di avere una visione puntuale e capillare degli impianti
di radiotelecomunicazioni presenti in Valle d'Aosta; ad oggi, la
maggior parte dei progetti è stata approvata e solo una percentuale
residua risulta ancora in fase di approvazione.
Un'attività parallela e concomitante all'approvazione dei
progetti di rete è quella relativa alle eventuali variazioni o alle
nuove installazioni; al riguardo, questo va ammesso, la legge
dispone che esse siano comunicate o richieste agli enti locali
sopraccitati, con relativa documentazione tecnica, entro il 31
dicembre di ogni anno, scadenza che pone effettivamente qualche
problema. A detti enti, entro il 30 aprile di ogni anno e previa
acquisizione del parere tecnico da parte dell'ARPA, è demandata
l'approvazione delle variazioni o delle nuove richieste. La
tempistica indicata nella legge si è rivelata non corrispondente
alle esigenze del settore; infatti il rapido progresso tecnologico
in materia di telecomunicazioni e la necessità da parte dei gestori
di ammodernare di continuo i propri impianti ha comportato un
flusso di richieste quasi costante; questo ha determinato la prassi
di evadere tali richieste in maniera continua e con
sollecitudine.
Le comunità montane e il Comune di Aosta autorizzano
l'installazione dei nuovi impianti per radiotelecomunicazioni
previa verifica della loro conformità ai piani di interesse
generale o agli strumenti urbanistici comunali, nonché della loro
ammissibilità in relazione ai progetti approvati e previo parere
tecnico favorevole dell'ARPA, entro 60 giorni dal ricevimento della
relativa domanda. Tale autorizzazione definisce i parametri tecnici
ed individua le eventuali azioni di risanamento da attuare. La
durata dell'autorizzazione è di 6 anni, al termine dei quali è
possibile richiedere il rinnovo. Con riguardo alla conformità
urbanistica dei nuovi impianti, che è un elemento di criticità, i
piani di interesse generale non sono ancora stati adottati, mentre
l'approvazione dei PRG comunali è stata posticipata al 2005, per
cui si sta valutando l'opportunità di procedere mediante adeguate
varianti ai PRG, eventualmente con accordi di programma, al fine di
consentire il recepimento delle nuove disposizioni, senza attendere
l'adeguamento dei PRGC alle norme del PTP. Le attività che abbiamo
sin qui esaminato sono state funzionali all'individuazione e
progettazione dei siti attrezzati, che sono in fase di
implementazione. Vorrei ricordare che dal censimento è emersa la
presenza di impianti per i quali non è stata ad oggi richiesta
alcuna approvazione e che pertanto si collocano in una posizione di
abusivismo.
L'individuazione dei siti attrezzati è determinata dalle
comunità montane, d'intesa con i comuni interessati, e, per il
proprio territorio, dal Comune di Aosta; la localizzazione avviene
sulla base di piani di interesse generale predisposti ai sensi
della normativa in materia urbanistica e di pianificazione
territoriale e tenuto conto dei progetti presentati dai gestori
degli impianti. Tali piani devono indicare le modalità e i termini
per gli eventuali trasferimenti e dismissioni degli impianti
esistenti, che è un'operazione di riqualificazione urbanistica
ambientale. È attualmente in fase di realizzazione o, meglio, di
definizione l'individuazione dei siti e la razionalizzazione di
quelli esistenti. Per quanto riguarda la proprietà dei siti
attrezzati già esistenti e compresi nei piani, la legge stabilisce
che essi possano essere acquisiti dalle comunità montane e dal
Comune di Aosta mediante procedura di acquisto o di esproprio. I
proprietari dei siti attrezzati e delle relative infrastrutture
possono mantenere la proprietà, a condizione che stipulino con i
medesimi enti locali apposita convenzione con la quale garantiscano
l'uso dei siti e delle strutture esistenti ai diversi gestori di
impianti presenti sul territorio. Dalle informazioni ricevute si
segnala che vi sono situazioni particolari, ad esempio quelle nelle
quali, non avendo il comune provveduto ad istituire le necessarie
servitù, l'accesso ai siti da parte dei gestori viene reso
difficoltoso da parte dei privati proprietari dei terreni
adiacenti. Diverso è evidentemente il discorso per i nuovi siti
attrezzati, i quali sono realizzati a cura delle comunità montane e
del Comune di Aosta e conseguentemente acquisiti nei rispettivi
patrimoni.
Per quanto riguarda il catasto regionale degli impianti,
l'articolo 13 della legge prevede l'istituzione da parte della
Regione presso l'ARPA di questo catasto. Presso l'ARPA è presente
una banca dati in formato "excel" costantemente aggiornata e creata
inizialmente anche con la collaborazione delle comunità montane.
Questa banca dati contiene il censimento di tutti gli impianti
presenti sul territorio con la relativa scheda tecnica, nonché i
riflettori passivi; inoltre l'ARPA possiede il "software" del
catasto nazionale, sebbene quest'ultimo ad oggi non sia ancora
attivo. Per quanto attiene l'istituzione di un catasto regionale,
sono in corso dei contatti tra comunità montane e la direzione
regionale competente in materia di informatizzazione, al fine di
mettere in rete i dati contenuti nella banca dati posseduta
dall'ARPA e di individuare i soggetti che saranno preposti
all'aggiornamento e alla modifica della stessa, nonché i soggetti a
cui i dati saranno resi disponibili.
Per quanto riguarda questi aspetti problematici e le prospettive
risolutive, ricordo che i principali aspetti problematici legati
all'applicazione delle legge n. 31 nascono dalle difficoltà di
coordinamento della legge con altre normative nazionali in continua
evoluzione e con la normativa regionale, norme sia riguardanti la
stessa materia, sia questioni accessorie; rammento ad esempio la
legge regionale n. 11/2003 concernente l'istituzione dello
sportello unico e legislazione in materia urbanistica. Tale
difficoltà di coordinamento si traduce spesso in una
sovrapposizione delle competenze che hanno indotto i servizi
associati delle comunità montane a dotarsi di una prima
regolamentazione interna, in attesa di una procedura
necessariamente condivisa dai soggetti interessati, con particolare
riferimento ai comuni, ed approvati dalla Giunta regionale
nell'ambito delle attività dello sportello unico.
È in corso di costituzione un gruppo di lavoro tra ARPA,
Regione, servizi associati delle comunità montane e Comune di Aosta
per un'attenta valutazione delle tematiche di cui sopra, nonché per
stabilire i criteri per la deliberazione di cui all'articolo 9
della legge regionale n. 31/2000 avente ad oggetto i canoni e le
modalità per l'accesso ai siti. Inoltre, per razionalizzare e
coordinare gli interventi di vigilanza e controllo, sono in fase di
realizzazione degli incontri tra i soggetti coinvolti volti ad
approfondire le competenze di ciascuno e, in particolare, ad
attuare una collaborazione tra la Regione, gli enti locali
competenti, la polizia postale e l'Ispettorato delle
telecomunicazioni di Torino.
Per quanto è delle istanze presentate da società radiotelevisive
locali, dobbiamo ammettere che alcune previsioni risultano ad oggi
poco funzionali, in particolare quella di una certa tempistica;
questo è dovuto al dinamismo che caratterizza l'evoluzione
tecnologica del settore e la necessità di rispondere alle richieste
dei gestori in maniera celere. Nel contesto degli approfondimenti e
delle analisi che ho prima illustrato, sono tenute in debito conto
anche le istanze presentate dalle emittenti radiotelevisive locali
per garantire, sulla base del principio del contemperamento degli
interessi coinvolti, una maggiore equa parità di trattamento. A
tale riguardo ricordo che sono in corso delle iniziative e degli
incontri dei servizi associati delle comunità montane per attivare
dei tavoli di confronto con questi soggetti, per condividere le
istanze di questi ultimi - ma relativi all'applicazione di questa
legge, evidentemente quanto riguarda il sostegno o le loro
difficoltà in merito al mercato della comunicazione esula da queste
competenze - e collaborare per una soluzione delle problematiche,
al fine di consentire lo svolgimento di questa attività, che
riteniamo importante anche per la democrazia e non solo per
l'informazione o la comunicazione generale.
Presidente - La parola alla Consigliera Squarzino Secondina.
Squarzino (Arc-VA) - Intanto non è inusuale che i nostri gruppi
presentino un'iniziativa insieme e che affrontino le stesse
problematiche. Dalla risposta articolata e dettagliata
dell'Assessore mi sembra che emerga con chiarezza come ci troviamo
di fronte ad una legge complessa, la cui applicazione ha comunque
posto una serie di problemi. L'Assessore stesso ricordava che
operiamo in un campo in cui l'applicazione tecnologica è in
continua evoluzione, per cui vi sono delle richieste aggiornate che
a volte pongono in difficoltà chi deve gestire il complesso della
legge. Una legge molto complessa, dicevo, che fin dai primi anni di
applicazione ha fatto emergere degli aspetti critici. Ricordo
all'Assessore che già nel luglio di 2 anni fa vi era stata una
serie di richieste esplicite, chiare, che erano venute proprio
dagli enti a cui la legge demanda la funzione di gestire l'insieme
della materia. Credo che la legge non volesse scaricare né al
Comune di Aosta, né alle comunità montane la gestione di questo
complesso di argomenti e di realtà, ma gli stessi comuni e comunità
montane 2 anni fa hanno avanzato una serie di richieste precise per
poter meglio esercitare queste funzioni. L'Assessore ha preso
conoscenza delle modifiche alla legge che il gruppo di lavoro
predisposto dalle comunità montane ha presentato alla II
Commissione fin da luglio 2002. Vi è una proposta di emendamenti
all'attuale disegno di legge in cui le comunità montane cercano di
individuare quali modifiche andrebbero poste alla legge affinché la
medesima diventi più efficace e possa meglio rispondere alle
finalità che la legge si è data. Vi è quindi questa esigenza di
modifiche alla legge, esigenza che ancora recentemente è stata
ribadita sia dagli organi tecnici di cui le comunità montane si
sono serviti per gestire l'insieme della legge, sia dagli enti
gestori che si trovano di fronte ad alcune difficoltà. Lei sa
benissimo, Assessore - perché questa è documentazione che è
arrivata a lei come a noi in commissione -, che proprio i tecnici
incaricati di seguire questa legge richiedono un momento di
riflessione sulla normativa, alla luce dell'esperienza maturata
negli ultimi anni.
L'Assessore ha elencato una serie di azioni che sono state messe
in atto, una serie di gruppi di lavoro, di incontri, la ricerca di
iniziative relativamente alla predisposizione di tavoli di
confronto per affrontare i problemi; questo significa che vi è da
parte delle comunità montane, che devono portare avanti questa
legge, l'esigenza di incontrarsi con gli altri soggetti
interessati: dall'ARPA agli enti locali e via dicendo. Ben vengano
quindi questi incontri differenziati, ben vengano i gruppi di
lavoro per affrontare problemi specifici e forse sarebbe anche
opportuno, alla luce dei risultati di questi diversi gruppi di
lavoro che affrontano problematiche differenti, rivedere la legge,
perché quest'ultima, come ha ricordato l'Assessore, presenta alcuni
elementi di criticità. L'Assessore ha citato la tempistica non
adeguata, ha ricordato che vi è stata la decisione di adottare una
prassi difforme da quella che indica la legge, nel senso che si è
capito che bisogna dare una risposta al flusso continuo di
richieste, ma questa è una prassi che non trova il suo riscontro
nella legge, quindi forse varrebbe la pena di normare questo
aspetto. Ancora: vi è tutto il problema adesso - finita la fase di
censimento - di possibili impianti abusivi; qui veramente sarebbe
da chiarire meglio a livello urbanistico come sia possibile
rispondere a questi problemi.
Vi è poi una questione su cui lei ha sorvolato, ma su cui le
comunità montane nella loro proposta di modifica di 2 anni fa
avevano posto l'attenzione: quella della proprietà dei siti. Le
comunità montane cioè si chiedevano se era proprio necessario che
fossero loro ad individuare i nuovi siti, ad attrezzarli per poi
darli in gestione, oppure se questa potesse essere una possibilità
e non un obbligo per la comunità montana. Su questo elemento
avevano anche proposto dei cambiamenti, degli approfondimenti,
proprio per non rendere troppo dipendente dalla capacità di spesa
delle comunità montane l'attivazione di nuovi siti.
Vi sono poi due grossi problemi, che dovranno essere affrontati
nel momento in cui si individuano e si gestiscono questi siti
attrezzati. Il primo è quello del canone, per il quale abbiamo
appreso che vi è un gruppo di lavoro che sta analizzando la
questione, si tratta di capire sulla base di quali indicazioni la
sta affrontando, perché se è sulla base di una "maggiore equa
parità di trattamento", come ha detto l'Assessore, probabilmente
qui "parità di trattamento" vuol dire tener conto che i soggetti
che gestiscono questi siti attrezzati sono soggetti diversi come
capacità di spesa e di introito anche della pubblicità o
dell'esercizio della propria attività; "maggiore equa parità di
trattamento" quindi vuol dire non uguaglianza per tutti, ma
differenza di trattamento a seconda dei differenti soggetti: se
lavorano nel campo della telefonia o della radiotelecomunicazione.
Ancora: sempre in merito ai siti una questione che si sta
affrontando nei gruppi di lavoro, da quel che ho avuto modo di
percepire dalla risposta dell'Assessore, è quella della tipologia
di sito attrezzato, cioè se è più opportuno avere un unico impianto
enorme, su cui tutti quanti poi vanno a inserirsi, oppure se è più
utile a livello paesistico territoriale avere impianti più piccoli
come loro struttura; questo è un altro dei problemi che sicuramente
va affrontato.
In conclusione crediamo che sarebbe utile giungere ad una
riflessione su questa legge, per individuarne le modifiche sulla
base sia delle osservazioni fatte già 2 anni fa dalle comunità
montane, sia delle osservazioni dei gestori, sia delle riflessioni
di quei gruppi di lavoro che si sono attivati per affrontare temi
specifici.
