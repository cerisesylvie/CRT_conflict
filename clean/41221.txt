Classificazione
EDILIZIA
Edilizia pubblica



Oggetto del Consiglio n. 391 del 6 febbraio 2019 - Resoconto
OGGETTO N. 391/XV - Interpellanza: "Verifiche in merito al
mantenimento del diritto all'assegnazione di alloggi di edilizia
residenziale pubblica da parte dei soggetti beneficiari".
Distort (Presidente)
- Punto n. 41 all'ordine del giorno.
Per la presentazione, ha chiesto la parola il consigliere Manfrin.
Prego, Consigliere.
Manfrin (LEGA VDA)
- Questa interpellanza nasce
dall'esigenza di comprendere e soprattutto di fare in modo che chi
ottiene un alloggio di edilizia residenziale pubblica o anche di
emergenza abitativa ne sia degno. Quanto riportato all'interno
dell'iniziativa riguarda le prescrizioni previste nella legge
regionale 3/2013 che attualmente è quella che disciplina il settore
degli alloggi ERP dell'emergenza abitativa. C'è uno specifico
articolo, riportato all'interno del testo, che è l'articolo 42, che
disciplina le cause di decadenza. Quello che causa la decadenza è:
se le persone, che hanno occupato l'alloggio, abbiano perduto i
requisiti indicati all'articolo 39, sempre della legge 3/2013; o
abbiano ceduto in tutto o in parte l'alloggio assegnato; o non
abitino stabilmente nell'alloggio assegnato, pur avendone la
residenza anagrafica; o ne mutino la destinazione d'uso; oppure non
l'abbiano occupato stabilmente nei termini stabiliti dalla legge;
abbiano adibito l'alloggio ad attività penalmente rilevanti;
tengano comportamenti socialmente pericolosi per l'incolumità
pubblica; non rispettino reiteratamente i regolamenti e le norme di
comportamento stabiliti dagli enti gestori; non abbiano rilasciato
l'alloggio di edilizia residenziale pubblica, precedentemente
occupato a titolo di locazione, qualora beneficiari di nuova
assegnazione destinatari di un provvedimento di cambio
alloggio.
Nel periodo in cui io e la collega Spelgatti siamo stati nel
Consiglio comunale di Aosta, abbiamo potuto venire a contatto con
numerose indicazioni, segnalazioni di comportamenti, che sono
previsti anche all'interno di questa legge, ai quali, ahinoi,
raramente è stato dato mandato d'intervenire.
È bene precisare che da questo punto di vista la legge prevede
che siano i Comuni a intervenire e ad applicare le cause di
decadenza. È evidente che, però, giunti a una cessione da parte
degli immobili dall'APS, allora, oggi l'ARER, come l'ARER diventi
gestore di tutti gli alloggi di edilizia residenziale pubblica,
mentre invece le emergenze abitative rimangono ancora in capo ai
Comuni, per quanto riguarda la concessione, non per quanto riguarda
la gestione - probabilmente anche quella è sotto ARER - ma credo
che ci sarà la possibilità di precisare da parte
dell'Assessore.
Quello su cui vogliamo intervenire, quello che è un principio
che vogliamo affermare è che, se vi sono persone che si rendono
responsabili con la loro condotta di attività penalmente rilevanti
oppure - soprattutto, per questo motivo abbiamo chiesto con questa
interpellanza, un intervento - di attività che siano socialmente
pericolose per l'incolumità pubblica, è giusto che queste perdano
il diritto all'utilizzo di questi alloggi e che vengano, invece,
assegnati a coloro che sono in una lista, in una graduatoria e che,
invece, si comportano in maniera corretta.
La nostra esperienza in Comune ci ha portati a vedere
comportamenti di vario tipo. Ricordo che io e la collega Spelgatti
portammo avanti una battaglia molto importante per quanto riguarda
il danneggiamento degli alloggi, addirittura ricordo che ci fu una
famiglia che causò ben 30 mila euro di danni all'interno di un
alloggio, 30 mila euro di danni non so come si possano causare, ma
credo che questo possa essere annoverato tra i comportamenti
socialmente pericolosi per l'incolumità pubblica, non so come si
possano fare danni per 30 mila euro all'interno degli alloggi!
Raccogliamo anche le indicazioni che ci arrivano dai tanti
cittadini che ci segnalano quotidianamente i problemi. E tra queste
segnalazioni, per esempio, ho raccolte quelle di una persona, che
ha un parente che attualmente è detenuto per reati di spaccio di
stupefacenti, che ci dice: "Sarei molto interessato al fatto che
mio fratello, una volta ritornato, rimanesse sulla retta mia, ma
c'è un grosso problema, c'è un problema perché all'interno di
questo condominio in cui dovrebbe tornare mio fratello, c'è una
persona, che è già stata pluriarrestata per spaccio, qua a fianco,
qua sopra, qua di lato, c'è un condominio completamente dedito allo
spaccio".
Siccome appunto c'è una specifica previsione all'interno di
questa legge che dice: "se tu hai adibito il tuo alloggio ad
attività penalmente rilevanti, perdi il diritto a quell'alloggio",
sarebbe secondo noi necessario, e questo abbiamo indicato, che la
Regione si facesse tramite ARER carico di adottare un protocollo
d'intesa con il Tribunale di Aosta per incrociare i dati e capire e
comprendere - e sicuramente sarà scritto all'interno delle sentenze
- chi abbia effettivamente utilizzato il proprio alloggio per
comportamenti di questo tipo, e non solo, per tutti i comportamenti
penalmente rilevanti e che quindi a questo punto gli venga tolto
l'usufrutto di questo alloggio e venga dato a chi invece ne ha
necessità. Stessa cosa vale per chi si è reso responsabile di
violenze: siamo venuti a contatto con numerose storie di cronaca e
spesso le storie di cronaca ci riportano di violenze compiute in
diverse parti della città, spesso però si omette di dire che quelle
stesse persone hanno residenza all'interno di case popolari. È
evidente che, quindi, se ci si rende responsabili di atteggiamenti
di questo tipo, è necessario fare capire a queste persone che non
si può da una parte essere socialmente pericolose e dall'altra
parte continuare ad attingere al pubblico per quanto riguarda le
proprie necessità abitative.
Per questo motivo con questa interpellanza abbiamo chiesto i
dati relativi alle rescissioni dei contratti, alle decadenze dalle
assegnazioni di cui la Regione ha traccia con particolare
attenzione relativamente ai punti d), ovvero "coloro che abbiano
adibito l'alloggio ad attività penalmente rilevanti" ed e) "tengano
comportamenti socialmente pericolosi per l'incolumità
pubblica".
Presidente
-. Per la risposta, l'assessore Borrello.
Prego, Assessore.
Borrello (SA)
- La sua interpellanza si pone su due
livelli: da una parte chiede dei dati, dall'altra parte fa una
valutazione di carattere politico. Io potrei concludere per quanto
attiene il secondo aspetto con un lapidario: "Sono d'accordo con
lei" e cominciare a lavorare in tal senso, però è opportuno fare
una distinzione rispetto alla procedura che fino a oggi è stata
realizzata e attuata rispetto ai dispositivi normativi attualmente
vigenti e rispetto alla programmazione futura, che si espleterà
anche in virtù delle modifiche fatte per quanto riguarda la
gestione dei bandi a livello sovracomunale, e quindi a livello
regionale, con conseguente titolarità della gestione degli alloggi
di edilizia residenziale pubblica tutta incardinata all'interno
dell'ARER, questo sarà il futuro. Per quanto riguarda invece
l'esistente e il passato, lei fa riferimento dal 2013 a oggi, lei
sa benissimo che i bandi sono di carattere comunale e che i decreti
di assegnazione vengono formulati dai comuni, di conseguenza anche
i decreti di revoca sono formulati dalle amministrazioni comunali.
Per quanto riguarda le richieste puntuali dei dati che lei mi ha
richiesto, io le devo inoltrare alle amministrazioni comunali; se
lei ritiene opportuno, farò questo tipo di azione, richiederò alle
diverse amministrazioni comunali sul territorio regionale quali
sono i decreti di revoca che hanno realizzato. E per quale motivo?
Perché l'Amministrazione regionale non ha consapevolezza dei
decreti, poiché vengono formulati da coloro che sono titolari
dell'alloggio e che hanno formulato i bandi.
Noi abbiamo consapevolezza delle segnalazioni che abbiamo fatto
ai comuni, quindi l'ARER, in qualità di ente gestore, ha fatto
delle segnalazioni ai comuni: questi, autonomamente, devono
valutare se revocare o no perché la competenza è incardinata a
loro. Per quanto riguarda questo tipo di dato, noi abbiamo 31
segnalazioni - le fornirò tutta la documentazione che abbiamo
inoltrato all'amministrazione comunale - per sottolineare possibili
situazioni di applicabilità degli articoli 42, 43 e del 39, che lei
citava precedentemente. Le fornirò la documentazione per quanto
riguarda l'Amministrazione regionale e l'ente strumentale di
competenza, e, se lei ritiene, formulerò richiesta alle
amministrazioni comunali.
Parliamo del futuro. Come abbiamo detto, all'interno del piano
triennale delle politiche abilitative ma anche con delibere di
Giunta espressamente approvate recentemente, mi sembra nel mese di
settembre-ottobre del 2018, è cambiata la definizione-gestione
della politica abilitativa per quanto riguarda l'edilizia
residenziale pubblica all'interno della Regione Autonoma Valle
d'Aosta; non sarà più incardinato a livello comunale, ma ci sarà un
bando a livello regionale che servirà a omogeneizzare il
comportamento all'interno del territorio, sia per quanto riguarda
l'assegnazione sia per quanto riguarda la distribuzione reale
perché, se hai realmente  bisogno di un alloggio, la casa la
prendi dove c'è, non vai a dire: "a Courmayeur no, a Champdepraz
no, solo ad Aosta"; avendo la possibilità di gestire tutto in un
ambito regionale, questo è un ragionamento che noi abbiamo portato
avanti e che vorremmo portare avanti.
Le riconosco che la proposta, che lei ha fatto, sia di buon
senso, in più questa sua sollecitazione mi permette di fare un
annuncio: ho già avuto modo di parlare con il Presidente dell'ARER
di un protocollo con il Tribunale - ovviamente sarà da declinare in
maniera opportuna - per verificare le "possibilità" d'interagire
per le situazioni di reati, quindi valutazioni legate alla privacy,
ma sicuramente c'è interesse con la nuova modalità di gestione del
bando regionale, ma anche di gestione di tutti gli alloggi di
edilizia residenziale pubblica, di dare un segnale chiaro e netto.
E lo voglio dire a microfono acceso: il diritto alla casa è
sacrosanto, ma è anche sacrosanto il rispetto del bene
pubblico.
Lo dico in Consiglio regionale, ben vengano le azioni di
sostegno di carattere sociale, ma si deve anche aumentare il senso
civico nella fruizione del bene pubblico; e questa è una
responsabilità del Consiglio.
Quindi ben venga questa sua sollecitazione. Ho già avuto modo di
sottoporla all'attenzione dell'ARER: la declinazione deve essere
studiata con il Tribunale nell'ottica di renderla funzionale perché
1.600 alloggi di edilizia residenziale pubblica a livello regionale
per tre ipotetici residenti del nucleo familiare fanno cinquemila
utenti, non vorremmo neanche intasare le procedure ordinarie del
Tribunale.
La ringrazio, il suo intervento mi è servito per dare un
annuncio rispetto a questa direzione, che riteniamo importante e
politicamente condivisibile.
Dalle ore 11:41 assume la Presidenza il presidente
Rini.
Rini (Presidente)
- Per la replica, la parola al collega
Manfrin.
Manfrin (LEGA VDA)
- Sono soddisfatto della risposta
dell'Assessore al quale chiedo e confermo - anch'io a microfono
acceso - che desidererei avere i dati relativi ai comuni anche per
comprendere se, nonostante le segnalazioni, vi sia qualcuno che ha
deciso di non fare tutte le verifiche del caso e quindi di non
adempiere a quello che è previsto dalla legge regionale 3/2013
sulle cause di decadenza.
È importante la sua risposta perché è corretto porre la
questione su un piano di legalità, e questo era il principio
cardine su cui verteva questa interpellanza; è importante però
anche educare giustamente, come introdotto correttamente, i
cittadini che usufruiscono di un sostegno da parte della Pubblica
amministrazione: esistono dei diritti, come il diritto alla casa,
ma esistono anche dei doveri, e quindi è giusto e soprattutto
importante, al di là della civile convivenza -  a maggior
ragione se si usufruisce di un sostegno pubblico - avere dei doveri
di rispetto della cittadinanza, del bene pubblico che le si è
affidato e della pubblica sicurezza.
Quindi condividiamo e ringraziamo l'Assessore per questa
risposta, chiaramente ci auguriamo che tutto arrivi in tempi brevi:
Sarà importante, come è stato ricordato, anche vedere i numeri,
sono numeri importanti, ma è una verifica che non è mai stata
fatta, è una verifica che sarà importante fare perché è corretto
dare delle risposte a chi è in stato di necessità, è corretto anche
però insegnare con l'esempio: se da persone con necessità si
diventa persone che creano un danno al tessuto sociale della nostra
Regione, a quel punto non si ha diritto ad alcun sostegno.
