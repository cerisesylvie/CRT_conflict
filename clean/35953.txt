Classificazione
ASSISTENZA SOCIALE
Assistenza socio-sanitaria
ISTRUZIONE PUBBLICA



Oggetto del Consiglio n. 263 del 26 novembre 2013 - Resoconto
OGGETTO N. 263/XIV - Interpellanza: "Interventi per un
corretto coordinamento tra i servizi scolastici e socio-sanitari a
sostegno dei ragazzi affetti da disturbi specifici di
apprendimento".
Presidente -
Ha chiesto la parola la Consigliera Carmela
Fontana, per l'illustrazione, ne ha la facoltà.
Fontana (PD-SIN.VDA)
- Grazie Presidente.
Con quest'interpellanza voglio portare nuovamente alla vostra
attenzione il tema del disturbo specifico di apprendimento. Un tema
sempre di attualità e che riguarda una fetta importante degli
studenti valdostani e non solo. Stiamo parlando naturalmente anche
di diritto allo studio, diritto che deve essere garantito, tutti
devono essere accolti adeguatamente da una delle più grandi
istituzioni educanti che sono presenti nel nostro paese e nella
nostra regione: la scuola. Luogo in cui per la maggior parte degli
studenti si trascorre la maggior parte della propria esistenza e il
luogo che ci forma e ti porta verso l'autonomia, un luogo che
possiamo definire di estrema importanza per tutti. Essere accolti
adeguatamente significa essere capiti, significa essere ascoltati,
vedersi valorizzate le proprie peculiarità. La Valle d'Aosta molto
ha fatto riguardo a tale tematica dei DSA. La legge 8 del 12 maggio
2009: "Disposizioni in materia di disturbi specifici di
apprendimento", ne è un'importante testimonianza. Attualmente la
popolazione scolare della nostra regione affetta da tale disturbo è
di circa il 5 percento e questo fenomeno sembra essere in aumento.
Per questo tipo di disturbo è fondamentale, ripeto: fondamentale,
che venga diagnosticato il più precocemente possibile, solo così si
può dare dignità a questi studenti e sostenere le loro famiglie,
che molto spesso si trovano ad essere disorientate di fronte ad una
situazione di disagio scolastico all'apparenza immotivata, prima
che venga tradotto in segnalazione per disturbi specifici di
apprendimento. Quando questo avviene, spesso le famiglie,
nonostante le segnalazioni, si ritrovano sole, senza avere tanti
strumenti a sostegno del figlio, se non quello di studiare per lui
e con lui. Non dimentichiamoci inoltre che questa popolazione
rimarrà così per sempre, non si guarisce da questo disturbo, ma si
può imparare a conoscerlo, adottando strategie in grado di
garantire un corretto successo scolastico a questi studenti, che
non dimentichiamoci sono il futuro della Valle d'Aosta.
La nostra Regione, come menzionato in precedenza, si è spesa a
favore dei DSA con diverse iniziative, ha dato contributi per
l'acquisto di strumenti compensativi, quali tablet, pc, programmi
informatici e finanzia progetti per i DSA nelle scuole. Tuttavia,
il problema...e la sensibilità verso questi studenti non sembra
essere ancora arrivata al punto giusto. Spesso i ragazzi, dopo anni
di fallimenti, si scoprono affetti da disturbo specifico di
apprendimento, quindi a carriera scolastica inoltrata, talvolta
anche a ciclo di studi della scuola secondaria di secondo grado,
dandosi una razionale risposta alla loro incapacità di assimilare
concetti ed informazione rispetto ai compagni e comprendendo che
allora non c'era nulla di sbagliato in loro, ma semplicemente che
sono affetti da un disturbo di apprendimento e che non è
generalizzabile una volta per tutti...ognuno ha il suo, con le
proprie peculiarità. È importante continuare in tale direzione, ma
non dimentichiamoci anche l'importanza della formazione continua
del corpo insegnanti e di tutti gli operatori che orbitano
all'interno della scuola. Solo attraverso una continua formazione
si può comprendere meglio il problema e le sue evoluzioni. A tale
proposito mi rivolgo all'Assessore competente per comprendere la
questione riguardante la sottrazione della disponibilità di un'auto
di servizio a favore degli operatori di ASL per andare nelle scuole
a portare la loro esperienza e la loro professionalità in tale
contesto. Se tale questione risultasse così essere, mi piacerebbe
sapere se è una conseguenza diretta dei tagli operati dall'USL
della Valle d'Aosta e che soluzioni proporrà. Rivedere la spesa
dell'ASL tagliando un'utilitaria ai servizi territoriali per andare
a portare la loro consulenza nelle scuole non mi sembra una scelta
ponderata. Inoltre vorrei capire come l'Assessore intende
intervenire nel merito e in considerazione del fatto che il
percorso educativo e formativo di questi ragazzi è sinergico con un
corretto coordinamento tra servizi scolastici e servizi
territoriali socio-sanitari. Grazie.
Presidente
- Ha chiesto la parola il Consigliere Viérin
Laurent per mozione d'ordine.
Viérin L. (UVP)
- Sì, grazie Presidente.
Capiamo che i discorsi legati al DSA e ai disturbi
dell'apprendimento scolastici in generale non interessano a
quest'aula, però, senza peraltro richiedere il numero legale,
vorremmo denunciare l'assenza totale della maggioranza in
quest'aula, solo nove membri, non sono neanche la metà della
maggioranza risicata o appena la maggioranza...forse nove, giusti,
quindi la maggioranza di quello che è rimasto della
maggioranza...
Presidente
- Ho richiamato.
Viérin L. (UVP)
- ...Presidente, chiediamo se è possibile
di aspettare un attimo mentre lei richiama il gregge...di modo che
si possa proseguire nei lavori del Consiglio. Grazie.
Presidente
- Ho provveduto a richiamare più volte
attraverso la campanella, per cui possiamo continuare i lavori. Ha
chiesto la parola l'Assessore Fosson, ne ha la facoltà.
Fosson (UV)
- Grazie Presidente.
Sottolineo quello che ha detto la Consigliera Fontana: la Valle
d'Aosta ha fatto molto in questo settore, ecco. Lo dico come un
osservatore esterno che arriva e trova una normativa di grande
rilievo, di grande rispetto, perché la Valle d'Aosta ha una legge
sulla materia molto importante: la legge 8 del 2009, che
addirittura ha anticipato la legge nazionale, che è la 170 del
2010, quindi, quando c'è una normativa così precisa e così
stringente, il nostro compito è soltanto quello di farla applicare.
Chiaramente, come ha detto, è una diagnosi che dev'essere
tempestiva, la segnalazione della scuola è determinante, già
dall'asilo ai primi anni, e poi una trasmissione ad una struttura
sanitaria per la certificazione, secondo degli schemi ben precisi,
ci sono delle valutazioni ormai scientificamente approvate, ecco, e
poi si inizia il trattamento.
Devo dire per rispondere alle sue domande...e su questa
dell'auto le rispondo cosa mi hanno scritto, lei sa che non
copriamo mai nessuno, eccetera. Mi dicono in particolare:
"per
quanto attiene alla supposta disposizione da parte dell'Azienda USL
in merito alla limitazione dell'automezzo di servizio in una non
nota ben precisata Comunità montana, si informa che l'azienda
stessa ha condotto un'accurata verifica e non risulta alcuna
riduzione di utilizzo di una o più autovetture per gli operatori
territoriali interessati"
, quindi loro mi rispondono questo, se
poi lei ha un'indicazione più precisa, se me la fa avere...
Sicuramente non è una questione di risparmio; intanto non si
risparmia sicuramente tagliando un'auto, e poi noi parliamo di
riorganizzare, migliorare, non tagliare sicuramente dei servizi e
non in questo settore qui che copre proprio la prima infanzia e
fasce molto delicate, per cui se non si interviene in tempo, poi
per tutta la vita ci saranno dei reliquati.
"Come intende intervenire..."
: proprio facendo rispettare
quest'ottima legge che c'è, esiste un comitato scientifico previsto
dall'articolo 3 della legge in cui c'è l'ASL, l'Assessorato, la
scuola, l'università, l'Agenzia del lavoro, i logopedisti, gli
psicologi. Ecco, questi li abbiamo un po' rimessi al lavoro, e
forse con questi cambiamenti... stanno preparando un documento di
implementazione proprio a questo circolo, come ha detto lei, che ha
delle volte delle difficoltà, comprendo un insegnante dell'asilo o
delle prime medie fare una diagnosi o supporre una diagnosi non è
semplice, perché non sono formati. Ci sono delle malattie nuove,
cioè delle malattie che non c'erano trent'anni fa. La professoressa
Certan scuote la testa e un po' a ragione, perché la formazione è
stata fatta, ma probabilmente la formazione non è ancora
intervenuta, e poi comunque ci vogliono delle capacità per supporre
e fare diagnosi a questi bambini di un DSA. Dopodiché si passa al
Servizio di neuropsichiatria, che è stato implementato negli ultimi
tempi, per cui ormai le liste d'attesa verificate sono solo di 30
giorni. Ecco, come dico, in una patologia nuova, che richiede
comunque la messa in moto di sinergie e di un meccanismo di questo
tipo, per una malattia che comunque è nuova, che presenta comunque
degli elementi ancora non strutturati in modo corretto... si sta
mettendo in moto tutta una macchina, perché quella dovrebbe
esserci... per rendere più precisi questi interventi. Ecco, su
questo io direi che bisogna intervenire, anche perché, comunque, il
percorso è già segnato, è già ben preciso dalla legge, come ho
detto. Grazie.
Presidente
- Grazie. Ha chiesto la parola la Consigliera
Carmela Fontana per la replica, ne ha la facoltà.
Fontana (PD-SIN.VDA)
- Ringrazio l'Assessore per la
risposta, mi ritengo soddisfatta per quello che mi ha detto, mi ha
rassicurata che non c'è stato il taglio dell'autovettura. Mi
sembrava una cosa strana, dopo tutto quello che è stato fatto per
questa categoria di ragazzi che veramente sono disagiati, sarebbe
stato assurdo per colpa dei tagli che si andava a fare un taglio
per un automezzo. Io ho avuto questa segnalazione, adesso
verificherò meglio, quello che ci tengo a dire è che abbiamo sempre
chiesto a questa maggioranza...sappiamo che ci sono dei tagli non
indifferenti anche sulla sanità, non è il primo anno che noi ci
battiamo su questo, diciamo che i tagli vanno fatti sugli sprechi,
sulle consulenze, sugli affitti, ma quello che vi chiediamo i
servizi non vanno toccati. Noi staremo attenti su questo, perché
veramente sarebbe una cosa assurda andare a toccare delle categorie
che sono già disagiate. Ringrazio l'Assessore, verificherò e poi ci
sentiremo. Grazie.
Presidente
- Punto 12 all'ordine del giorno.
