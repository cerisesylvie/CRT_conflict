Classificazione
ASSISTENZA SANITARIA E OSPEDALIERA



Oggetto del Consiglio n. 153 del 3 dicembre 2020 - Resoconto
OGGETTO N. 153/XVI - Dibattito sulle misure per fronteggiare
l'emergenza epidemiologica.
Bertin (Presidente) -
Passiamo adesso, come convenuto
nella Capigruppo di ieri, alla discussione politica sulle novità
relative alla pandemia. La parola al presidente della Regione
Lavevaz.
Lavevaz (UV) -
Innanzitutto volevo solo precisare che
ieri non c'era volontà di dolo da parte mia nel non voler fare la
discussione, semplicemente rispetto a quello che era successo nei
due Consigli precedenti in cui nell'ambito delle comunicazioni
avevo fatto il punto sulla situazione di emergenza e di fatto il
dibattito non c'era stato, siccome c'erano due question time che
erano esattamente confacenti con quello che avrei detto nelle
comunicazioni, ho ritenuto di riprendere le comunicazioni nella
question time, ma non perché non volessi che ci fosse dibattito, ci
mancherebbe altro! Quindi bene che ci sia questo dibattito, anche
perché credo che sia più opportuno e più utile forse oggi il
dibattito rispetto a ieri mattina, perché le cose sono un poco
cambiate, nel senso che abbiamo qualche argomento in più rispetto a
ieri mattina, oggettivamente.
Come sapete, abbiamo ricevuto una bozza di Dpcm come Regioni
nella notte - all'una e cinquantasei per la precisione - questa
mattina l'abbiamo analizzato e ne abbiamo parlato nella conferenza
delle Regioni ed è la motivazione per la quale mi sono assentato
verso metà mattinata per seguire i lavori della conferenza delle
Regioni.
È stato un dibattito molto acceso all'interno della conferenza
delle Regioni, perché abbiamo preso atto un po' tutti, anzi direi
proprio tutti, che in questo Dpcm sostanzialmente, dopo tutte le
riunioni che abbiamo fatto, le tante ore di riunioni, l'ultima
quarantotto ore fa, sostanzialmente delle richieste delle Regioni
non è stato accolto praticamente niente; quindi la conclusione è
stata che la conferenza delle Regioni non esprime parere su questo
Dpcm, è un parere consultivo, non è un parere vincolante, quindi
sicuramente il presidente Conte oggi firmerà il Dpcm e domani
diventerà attuativo.
Vi dico alcuni aspetti fondamentali, anche se gli organi di
stampa hanno già in parte ripreso alcuni contenuti, il primo già
sull'articolo 1: si parla di spostamenti e di coprifuoco. È stato
istituito il coprifuoco dalle ore 22:00 alle ore 05:00 a partire
già dalla pubblicazione del Dpcm e nonché dalle ore 22:00 del 31
dicembre alle ore 07:00 del primo gennaio, quindi la notte di
Capodanno.
Il comma successivo è quello un poco più discusso, è quello che
ci ha portato via un po' di tempo in più questa mattina, perché
riguarda gli spostamenti tra Regioni e tra Comuni, in particolare
il comma 3-bis dell'articolo 1 prevede che dal 21 dicembre al 6
gennaio sia vietato ogni spostamento in entrata o in uscita tra i
territori di diverse Regioni o Province, questo anche nel caso in
cui le Regioni siano gialle e soprattutto nelle giornate del 25 e
26 dicembre e del primo gennaio è vietato, oltre allo spostamento
tra Regione e Provincia autonoma, ogni spostamento tra Comuni,
questo anche per le Regioni gialle, anche perché probabilmente da
qui a Natale quasi tutte le Regioni saranno comunque gialle.
In più è vietato nelle giornate del 25 e 26 dicembre e del primo
gennaio raggiungere le seconde case ubicate in altro comune e dal
21 dicembre al 6 gennaio è consentito il rientro alla propria
residenza se si è altrove.
Qual è la questione in questo comma - come ben potete capire -
che infastidisce molto le Regioni?
È ovviamente il fatto che sia una norma assolutamente iniqua,
perché ovviamente ci sono comuni e comuni, anche Roma è un comune
con 3 o 4 milioni di abitanti - non so quale sia il numero esatto -
e con un'estensione enorme. Nella realtà cittadina ovviamente, se
ci si può spostare all'interno del Comune, anche per gli ambiti
parentali e le attività cambia rispetto a realtà più piccole.
Pensiamo alle attività di ristorazione: anche per queste
un'iniziativa di questo tipo è assolutamente iniqua rispetto ai
nostri territori, dove ci sono comuni dove addirittura non c'è
un'attività ricettiva, non c'è un ristorante, non c'è un bar. Per
come è scritta questa norma non ci si può spostare neanche nel
comune vicino per il pranzo di Natale che comunque è ammesso
nell'ambito delle attività di ristorazione.
È una norma che di fatto crea una grande disparità tra i
territori, ma quello che ha dato ancora più fastidio a tutti i
governatori è il fatto che vicino a questa norma, a questo Dpcm,
c'è un decreto legge, il Decreto legge 158, che è stato approvato
stanotte e che contiene queste disposizioni, quindi - al di là
della condivisione parziale di questo Dpcm con le Regioni, perché
comunque le indicazioni delle Regioni non sono state
sostanzialmente ascoltate - in più è stato approvato questo Decreto
legge che fissa questi divieti di spostamento proprio nel periodo
di Natale.
Da qui al 21 dicembre ci sono ancora tre settimane, quindi
l'urgenza di approvare questo Decreto legge durante la notte io
francamente non la vedo e sono anche abbastanza convinto che la
conversione di questo Decreto legge in legge avverrà dopo il 21
dicembre, ma questo è un mio parere personale.
Sulla questione scuola ci siamo anche qui abbastanza dilungati
nell'analisi perché sapete che ci sono delle posizioni anche
all'interno del Governo un poco diverse, quindi quest'ambito è
ancora aperto, io non so se la versione definitiva del Dpcm di
questo pomeriggio sarà così o sarà modificata. Nella sostanza
quello che viene proposto qui è che per quanto riguarda le scuole
superiori, quindi di secondo grado, si tenga il 100% di DAD fino al
7 gennaio e dal 7 gennaio si preveda il 50% della popolazione
studentesca in presenza e il 50% in didattica a distanza.
Poi sempre rispetto alla scuola c'è un altro passaggio che -
ancorché non sia importante perché non influisce nell'ordinamento
valdostano - è un'indicazione secondo me chiara della volontà dello
Stato, del Governo, di essere presenti in maniera inopportuna,
direi, all'interno della gestione delle Regioni, perché prevede che
sia istituito un tavolo di coordinamento per la gestione dei
trasporti e per la gestione dell'inizio dell'attività scolastica
che è presieduta dai Perfetti.
Questa è una cosa francamente un po' particolare che ha
infastidito molto i Presidenti di Regione. Tutti i Presidenti di
Regione, tranne noi, hanno a che fare con le Province e con i
Prefetti all'interno delle Province, quindi il fatto che si dica in
un Dpcm che sono i Prefetti a definire le regole di spostamento e
di organizzazione dell'ambito scolastico è comunque
un'esautorazione delle competenze delle Regioni che francamente fa
discutere.
Altre cose meno sostanziali: l'apertura fino alle ore 21:00 dei
negozi, sulle attività di ristorazione poco cambia, sugli impianti
di sci anche qui nulla è stato recepito di quanto abbiamo chiesto -
e lo abbiamo ancora ribadito stamattina insieme alle Province
autonome di Trento e di Bolzano - si definisce che gli impianti
sciistici sono chiusi, rimane esattamente la dicitura del
precedente Dpcm; si dice solo che a partire dal 7 gennaio gli
impianti riapriranno a patto che venga approvato il famoso
protocollo che, come sapete, è stato approvato dalla conferenza
delle Regioni ma non ancora dal Comitato Tecnico Scientifico.
Poi per quanto riguarda invece gli articoli 2 e gli articoli 3
che sono come nel Dpcm precedente gli articoli che regolano gli
scenari di elevata e di massima gravità - quindi sostanzialmente le
zone arancioni e le zone rosse - anche qui la richiesta di una
procedura più chiara e soprattutto più tempestiva dei passaggi tra
uno scenario di rischio e un altro è rimasta inascoltata e, se
posso dire, probabilmente è stata anche peggiorata, perché è
rimasto sostanzialmente l'impianto precedente e si è in più normato
e codificato il lavoro della cabina di regia di cui vi ho parlato
brevemente ieri in risposta al question time: è stato codificato
che è la cabina di regia che definisce i passaggi e viene anche
codificato una cosa che prima era ancora un attimo interpretabile
cioè il fatto che nel momento in cui si scende di criticità, quindi
si passa ad esempio da uno scenario 4 a uno scenario 3, in questo
scenario 3 ci si debba comunque fermare per quattordici giorni
almeno.
Questo vuol dire che noi con una buona probabilità domenica
saremo classificati in uno scenario 3, dovremo stare in questo
scenario 3 almeno quattordici giorni e quindi questo vuol dire che
in questo scenario noi andremo a ipotizzare un passaggio ulteriore,
quindi scendere a scenario 2 che vuol dire essere zona gialla,
intorno al 20 dicembre.
Quindi questo oggettivamente è un po' lontano da quello che
abbiamo chiesto nelle lunghe conferenze che abbiamo fatto nei
giorni precedenti.
Oltre a questo, io vorrei tornare ancora indietro un secondo,
poi lascio ovviamente a voi la parola ed eventualmente poi alla
fine cercherò di rispondere a vostri eventuali quesiti. Le
considerazioni sulla legge approvata ieri le abbiamo fatte quindi
vorrei tornare sulle ordinanze.
Noi, a seguito del Dpcm del 24 ottobre, abbiamo fatto una prima
ordinanza in cui abbiamo tentato di usare in maniera, per quanto
possibile, utile e intelligente, la nostra autonomia; non parlo
della nostra autonomia statutaria, parlo di mettere in campo un po'
di buon senso nella norma che ci era imposta, perché di fatto
questo abbiamo fatto. C'era un Dpcm che prevedeva una
classificazione, nell'ordinanza abbiamo cercato d'interpretare
questa norma calandola sulla realtà territoriale della Val d'Aosta,
quindi quando si parla di attività all'aria aperta, si parla di
spostamenti tra Comuni, bisogna considerare che nelle nostre
vallate ci sono Comuni che sono piccolissimi o che hanno degli
spazi e comunque delle attività all'interno del Comune che non
permettono di garantire tutte le necessità delle famiglie
valdostane.
Abbiamo interpretato, senza essere ampliativi del Dpcm, la norma
così come era stata prevista. Questo l'abbiamo fatto
sostanzialmente il 25-26 ottobre, adesso non ricordo la data
precisa, e i dati non sono peggiorati, quindi non è stato un
intervento sciagurato, perché da lì in poi i dati sono comunque
sempre migliorati e - grazie anche credo alla responsabilità di
tutti i Valdostani - le cose sono state gestite nella maniera
corretta e la curva della pandemia si è comunque appiattita; fra
l'altro siamo fra le regioni in cui i dati sono migliorati più
velocemente.
Invece l'ordinanza che abbiamo fatto questa settimana - quindi
pochi giorni fa a seguito della mancata classificazione della Val
d'Aosta così come ci aspettavamo - ha invece una matrice più alta,
perché credo che potremmo anche senza essere così troppo retorici
posizionare questa scelta nell'ambito di prerogative costituzionali
e mi spiego: abbiamo voluto fare questa ordinanza perché ci è
sembrato abbastanza evidente che con i passaggi che sono stati
fatti nelle ultime settimane si siano create sostanzialmente delle
disuguaglianze importanti tra cittadini italiani perché cittadini
con situazioni simili dal punto di vista sanitario o addirittura
cittadini con delle situazioni migliori di altre si trovavano ad
avere delle limitazioni importanti, e non parlo solo di limitazioni
di mobilità ma di limitazioni di lavoro soprattutto, quindi delle
iniquità che si sono create in maniera importante sia per i
cittadini ma soprattutto per le imprese di tutto il territorio
italiano.
Tutto questo è stato fatto ovviamente, sia nella prima ordinanza
che nella seconda, sempre nella logica e secondo le norme previste
dalla pianificazione della gestione dell'emergenza che parte da
quel famoso documento elaborato durante l'estate, eccetera. Perché
si è creata questa iniquità? L'abbiamo detto ieri un po'
en
vitesse
ma il passaggio è legato a questa diversa
interpretazione del famoso comma 3 dell'articolo 3 del Dpcm del 3
novembre.
Il comma 3 è formato da due periodi, sostanzialmente, il primo
dice che - vado a memoria - il Ministro della Salute, almeno
settimanalmente, quindi vuol dire anche più di una volta a
settimana, valuta la situazione delle regioni e provvede alla
riclassificazione degli elenchi; il secondo periodo dice: fatta
salva la possibilità, nel caso in cui una regione si trovi per
almeno quattordici giorni in una situazione con dei dati migliori
rispetto allo scenario in cui è collocata, che questo passaggio
allo scenario inferiore sia sostanzialmente automatico, quindi ci
sia una sorta di riclassificazione automatica.
Allora fatto salvo il fatto che il primo periodo di questo comma
non è mai stato preso in considerazione perché una
riclassificazione neanche settimanale è mai stata fatta ma si è
sempre aspettato quattordici giorni, però se quattordici giorni
devono essere, come specificato sul Dpcm, che quattordici giorni
siano.
Come sapete, lo abbiamo detto ieri, noi ci troviamo in una
situazione in cui abbiamo dati da zona arancione dal 9 novembre,
saremo in tutta probabilità riclassificati in uno scenario 3,
quindi in una zona arancione, domenica 6 dicembre, quindi dopo
quasi un mese, e abbiamo dei dati da scenario 2, quindi da zona
gialla, dalla settimana del 15 novembre e lo saremo con tutta
probabilità - se le cose non ricominciano a peggiorare ma non credo
vista la situazione - intorno al 20 dicembre, quindi capite che c'è
qualcosa che non va.
C'è un piano pandemico, chiamiamolo così, e lo rispettiamo, c'è
un Dpcm e lo rispettiamo però deve essere anche rispettata la
possibilità che questo Dpcm possa essere seguito, perché sennò
veramente siamo fuori dalla logica in questo caso, perché veramente
andiamo a creare delle situazioni difficili anche da spiegare.
Tutto questo - poi chiudo e lascio a voi la parola - senza
mettere in discussione, perché poi anche ieri le dichiarazioni
fatte anche dal Ministro sembrano un po' una minaccia, come per
dire: "Fate attenzione, vi prendete la responsabilità anche in
ambito sanitario", ma noi ce la prendiamo la responsabilità in
ambito sanitario, anzi, sappiamo bene che se ci vogliamo prendere
la responsabilità della gestione dell'emergenza, ci prendiamo anche
una responsabilità più alta dal punto di vista delle conseguenze
sanitarie, ma non abbiamo difficoltà a prendercela, anche perché
tutte le scelte che abbiamo fatto in queste tre settimane sono
assolutamente coerenti con quello che prevede il piano pandemico e
con le logiche e gli obiettivi che il Dpcm si è dato, questo mi
sembra abbastanza evidente. Se abbiamo fatto dei passaggi è perché
la situazione sanitaria ce lo permetteva e ce lo permetteva in
maniera molto chiara. Abbiamo forzato per due giorni un'apertura
degli esercizi commerciali di vicinato che è prevista nello
scenario 3 perché abbiamo dati da scenario 3 da quattro
settimane.
Tra l'altro stanotte mi sono stati mandati i dati, ancorché
informali, quindi da validare dall'Istituto Superiore di Sanità ma
nella settimana precedente - perché voi sapete che la chiusura dei
dati sanitari della settimana precedente arriva a metà della
settimana -quindi nella settimana che è finita domenica, abbiamo un
indice Rt che è intorno a 0,70, quindi la nostra curva sta
scendendo e sta scendendo molto velocemente.
Quindi credo che i passaggi che sono stati fatti, sono stati
fatti con la correttezza della logica, soprattutto sanitaria che è
sempre ovviamente il primo obiettivo; l'abbiamo detto sempre, non
c'è nessuna volontà di fare in modo che la gente non faccia
attenzione, che abbassi la guardia o che non dia l'attenzione che
va data alla sicurezza, tutt'altro, però credo che abbiamo il
diritto, tutti, di essere trattati allo stesso modo.
Presidente -
La discussione generale è aperta. In
discussione generale attribuiamo dieci minuti di massima a ogni
Consigliere. Il consigliere Manfrin ne ha facoltà.
Manfrin (LEGA VDA) -
Non in discussione generale, ma per
chiedere una breve sospensione per una riunione
dell'opposizione.
Presidente -
Accordata.
La seduta è sospesa dalle ore 16:18 alle ore 16:42.
Bertin (Presidente) -
Possiamo riprendere i lavori dopo
la sospensione. La parola al collega Manfrin.
Manfrin (LEGA VDA) -
Io attenderei l'ingresso del
Presidente della Regione in aula, sarebbe forse opportuno. Nel
frattempo mi può ricordare le tempistiche d'intervento che non
abbiamo discusso in capigruppo, quindi non conosciamo e non abbiamo
concordato?
Presidente -
Abbiamo applicato quelle dell'ultima volta
in cui abbiamo fatto una discussione generale, dieci minuti per
ogni Consigliere.
Possiamo iniziare. Collega Manfrin, ne ha facoltà.
Manfrin (LEGA VDA) -
Abbiamo ascoltato con attenzione le
sue parole e intervengo non a titolo personale ma a titolo
ovviamente del Gruppo Lega e poi ci sarà anche un intervento del
collega a nome del Gruppo Pour L'Autonomie.
Abbiamo voluto riflettere sulle parole e sulle informazioni di
cui ci ha voluto mettere a conoscenza, sono informazioni peraltro
decisamente molto gravi, molto pesanti, che ci hanno profondamente
colpito, che hanno stimolato molte riflessioni, che hanno fatto
aggregare molti interrogativi e credo che forse i principali siano
quelli che sto per esporle.
Innanzitutto le chiederei a questo punto - questa è una domanda
che arriva da entrambi i Gruppi - cosa succede allo stato attuale
della sua ordinanza, l'ordinanza che perde effetto oggi, quindi da
domani si crea un vuoto e smette di avere i suoi effetti, quindi:
cosa accadrà nella giornata di domani nel momento in cui la sua
ordinanza perderà di effetto e la legge, peraltro, non sarà ancora
entrata in vigore?
Una seconda domanda: quando ha fatto la conferenza stampa e ha
parlato della sua ordinanza, ha fatto riferimento non soltanto ai
piccoli negozi ma anche alle attività dei servizi alla persona.
Successivamente ha modificato questa sua dichiarazione, ha detto
che poi i servizi alla persona sarebbero stati oggetto di un
intervento successivo, a oggi non ci pare che ci siano stati
interventi successivi, quindi siamo interessati a sapere che cosa
effettivamente verrà fatto e se verrà fatto qualcosa per i servizi
alla persona e, prendendo atto delle gravi notizie di cui ci ha
riferito rispetto alla questione e rispetto alle decisioni prese
nella conferenza Stato-Regioni, ma a questo punto potremmo dire
decise in maniera unilaterale dallo Stato, le chiediamo quali sono
a questo punto le intenzioni del Governo nel merito delle
valutazioni che lei ha fatto, cioè come intende comportarsi a
questo punto la Giunta a fronte di una tale presa di posizione da
parte dello Stato?
Io ci tengo a ribadire quello che è stato detto all'esordio di
questo Consiglio, le avevamo chiesto di tenerci informati nel
merito di decisioni che venivano prese, lei ci ha correttamente
informato preventivamente sull'ordinanza, la prima che ha fatto,
non ci ha assolutamente informato della seconda e quindi siamo
venuti a conoscerla da una malaugurata uscita del collega Padovani
in Commissione, o in aula, il giorno prima e poi dopo
tendenzialmente dalle anticipazioni giornalistiche e dalla
conferenza stampa successivamente.
L'esortazione che mi permetto di rivolgere è quella di
continuare a tenere informati i Gruppi per poter essere anche
aggiornati su quello che accade e non apprendere le notizie sui
giornali.
Presidente -
Consigliere Carrel, ne ha facoltà.
Carrel (PA) -
Anche noi come gruppo Pour L'Autonomie
siamo sicuramente molto preoccupati da quanto esposto dal
Presidente in quanto emerge chiaramente una non volontà da parte
dello Stato di ascoltare le esigenze delle Regioni, e questo credo
che sia un atto di cui dobbiamo prendere atto e dobbiamo
sicuramente capire - come Regione Autonoma Valle d'Aosta - come
vogliamo agire. Dunque mi aggrego alla domanda del collega Manfrin
per capire meglio quale sia la linea che il Governo regionale e la
maggioranza vogliono intraprendere a partire da domani, in quanto
andiamo incontro a un periodo sicuramente molto importante per la
Valle d'Aosta e per l'economia della Valle d'Aosta, quindi è
importante capire quali siano le direzioni che vogliamo prendere
senza sottovalutare mai l'aspetto sanitario.
Sempre ai fini di avere una maggiore chiarezza e dunque di
portare a conoscenza chi ci ascolta, quindi i Valdostani, vorrei
chiedere al Presidente quali siano le linee della maggioranza in
merito a una proposta che abbiamo letto sui giornali - una proposta
presentata da un Gruppo di maggioranza, Alliance Valdôtaine - di
fare uno screening di massa stile quello di Bolzano, ci è parso di
capire. Non abbiamo elementi in merito e quindi diventa difficile
fare delle valutazioni, capire quando si farebbe questo screening,
come si farebbe e se è intenzione appunto del Governo effettuare
questa operazione che potrebbe avere dei risultati, ma dobbiamo
avere degli elementi in più.
Lo ha detto e l'ha ricordato più volte nei suoi interventi il
Presidente: il centro del dibattito deve essere il Consiglio
regionale e crediamo che questo possa essere un modo per
condividere alcuni documenti e alcune idee per capire dove stiamo
andando.
Lo aveva chiesto già il collega Baccega, ma anche il collega
Aggravi con question time, cioè di coinvolgere maggiormente l'Aula
per renderci più partecipi e per permettere anche a noi di entrare
nel dibattito.
Ovviamente, come ha detto l'assessore Caveri ieri rispondendo a
un'interrogazione mi sembra, o a un'interpellanza, tutti noi siamo
sollecitati da numerosi messaggi e diventa difficile, soprattutto
nella nostra posizione, dare in questo momento delle risposte,
anche perché non abbiamo le informazioni e spesso e volentieri
riceviamo le informazioni con le conferenze stampa e con i Tweet e
i Facebook, quindi diventa per noi veramente un po' difficile
svolgere appieno il nostro ruolo. Questo è quello che ci preme
comprendere.
Se poi fosse possibile, chiederemmo una bozza del Dpcm in quanto
personalmente da ciò che ho capito, dall'elenco che ha fatto il
Presidente, sono veramente molto preoccupato anche dal tavolo di
lavoro dei Prefetti,  su questo tema vorrei capire bene cosa
ci sia scritto in bozza, perché credo che forse ai tempi del
fascismo si usavano i Prefetti per coordinare determinate azioni;
mi sembra utile capire bene, portare l'attenzione e quindi fare un
focus in aula su questo tema, anche perché ci siamo schierati già
nei Consigli precedenti a favore delle funzioni prefettizie al
Presidente, quindi sicuramente è un tema importante per la nostra
regione.
Quindi quello che chiedo sono queste informazioni. Lo screening
preventivo: che cosa si può fare, quando si fa e come si pensa di
fare, se si ha intenzione di farlo e una bozza del Dpcm, per capire
meglio quale è la situazione anche perché sui ristoranti, tema
molto importante per la nostra regione, abbiamo colto poche parole
quindi ci premeva approfondirle meglio e capire qual è la direzione
del Governo.
Capire con questo vostro intervento e con queste nostre domande,
cercare di fare chiarezza su alcuni aspetti che, secondo noi, alla
popolazione valdostana non sono assolutamente chiari.
Presidente -
Altri interventi? La parola al Presidente
della Regione.
Lavevaz (UV) -
Per quanto riguarda gli effetti
dell'ordinanza, abbiamo fatto una riunione dell'Unità di supporto
alle ore 14:30 - veloce, proprio per definire questo buco che si
creava in questi due giorni perché l'ordinanza aveva effetto fino a
oggi, non poteva essere altrimenti essendo legata comunque al Dpcm
che scadeva oggi - quindi di fatto abbiamo prorogato per due giorni
la validità dell'ordinanza che abbiamo fatto lunedì o martedì e
quindi avrà effetto fino a domenica; da domenica ci sarà la nuova
riclassificazione e quindi di conseguenza saremo classificati in
maniera generale in scenario 3, quindi di fatto entreranno in
vigore tutte le norme dello scenario 3. Abbiamo già convocato
comunque l'Unità di supporto anche domani pomeriggio per fare le
valutazioni, si spera domani pomeriggio di avere le idee chiare
anche sull'ordinanza, quindi avere la certezza di essere
classificati, ma a meno di sorprese dovrebbe essere così, in modo
da fare eventuali ragionamenti con l'Unità di supporto anche
relativamente a una nuova ordinanza che vada di nuovo a
interpretare lo scenario 3 così come abbiamo fatto sullo scenario
4.
Per quanto riguarda i servizi alla persona la domanda è
pertinente e corretta perché effettivamente in conferenza stampa su
quest'aspetto ho magari creato un po' di confusione. Effettivamente
nei ragionamenti fatti nell'Unità di supporto si è parlato di
aperture, in questa fase in questi tre giorni, di esercizi di
vicinato; per quanto riguarda i servizi alla persona abbiamo fatto
una verifica ed è necessario verificare l'aggiornamento dei
protocolli perché il Dpcm ormai è scaduto ma il nuovo
sostanzialmente dice la stessa cosa, i servizi alla persona sono
aperti anche in zona gialla e in zona arancione a patto che le
Regioni abbiano approvato i protocolli, cosa che qui è stata fatta,
sono stati già applicati nella prima ondata, si tratta di
verificare l'aggiornamento di questi protocolli con la situazione
pandemica attuale, che non è quella di maggio, e quindi una
verifica ed un eventuale aggiornamento.
Abbiamo valutato se fosse il caso di modificare l'ordinanza
oggi, però effettivamente diventava complicato fare una nuova
ordinanza per due giorni, quindi abbiamo deciso sostanzialmente di
fare una proroga oggi per venerdì e sabato e da domenica
sostanzialmente tutti i servizi alla persona saranno aperti con i
protocolli verificati. Quindi non facciamo come ho detto un
provvedimento ad hoc ma di fatto aspettiamo domenica l'entrata in
vigore della nuova ordinanza e quindi applichiamo quella.
Su cosa farà la Giunta, o meglio il Consiglio, sulla situazione
generale che si è creata, credo che un segnale importante sia stata
la legge di ieri, che ha dato una risposta molto chiara di quelli
che saranno gli atteggiamenti, perché poi non sapremo di questa
legge cosa ne sarà nei prossimi giorni. Da questo punto di vista
credo che il dibattito debba continuare in questo senso, il
problema generale di questa gestione dell'emergenza non è
ovviamente un problema solo nostro, io credo che si debba in queste
settimane aumentare e migliorare ancora il rapporto con le altre
Regioni, in particolare le Regioni alpine che hanno problemi simili
ai nostri in questo momento in particolare, quindi per l'apertura
della stagione sciistica, della stagione turistica al 7 gennaio:
questo è stato ribadito stamattina ed è stato oggetto ancora di
discussione nel momento in cui c'era il presidente Conte e si stava
discutendo proprio della questione degli impianti.
Per quanto riguarda l'informazione dei Gruppi il collega Manfrin
ha ragione, su questa ordinanza confesso che i passaggi sono stati
fatti con una certa fretta perché ci siamo trovati sabato e
domenica, sabato pomeriggio, in particolare, anche con i tecnici
per cercare di trovare una soluzione e mettere in piedi
un'ordinanza e quindi effettivamente è mancata l'informazione,
spero di mantenere l'impegno di un passaggio, almeno con i
capigruppo, prima della prossima ordinanza.
Sullo screening di massa - ne potremo parlare anche nel
dibattito - la questione è abbastanza semplice: come ho già detto
ieri, en passant alla fine della question time, è una questione -
giustamente sollecitata da qualche Gruppo -che è stata portata
all'attenzione dell'Unità di supporto e di gestione dell'emergenza
ed è stato dato mandato al responsabile della Protezione civile di
valutare la fattibilità tecnica e sanitaria di questo screening. Il
responsabile della Protezione civile si è mosso con la Protezione
civile nazionale, essendo lui il soggetto attuatore, quindi di
fatto quello che ha la responsabilità di tutto quello che riguarda
gli acquisti e i rapporti con la Protezione civile romana, quindi
c'è una disponibilità di questi tamponi. È stata ipotizzata una
soluzione per fare questo screening, quindi dal punto di vista
organizzativo, e questa soluzione tecnica verrà discussa domani
pomeriggio all'interno dell'Unità di supporto dell'emergenza.
Domani pomeriggio l'Unità di supporto - che peraltro questo stesso
Consiglio ha deciso di rendere in qualche modo centrale nella
gestione dell'emergenza, dandole dei ruoli di indirizzo importanti
- domani pomeriggio definirà quali possono essere i modi, i tempi e
le modalità di questo screening sulla popolazione, valutando
ovviamente sia gli aspetti organizzativi, gli aspetti sanitari e
tutto quello che questo comporta, anche a livello di risorse umane
e soprattutto di ricadute verso la popolazione. Spero di aver
risposto a tutto.
Presidente -
Qualcuno vuole intervenire? Consigliere
Carrel, ne ha facoltà.
Carrel (PA) -
Vorrei controreplicare alla dichiarazione
del Presidente, se possibile.
Presidente -
Se potesse intervenire qualcun altro del suo
Gruppo sarebbe più conforme al regolamento. Deroghiamo per
facilitare il dibattito, due minuti.
Carrel (PA) -
Sarò rapidissimo, semplicemente per
chiedere due informazioni in più rispetto a quanto ci ha detto
sullo screening di massa. Da quanto ho capito quindi è intenzione
della maggioranza comunque procedere sotto questo aspetto, se state
valutando in Unità di crisi, come ci ha detto, quale sarà il piano
di attuazione.
Dall'altra parte ciò che ci ha preoccupato, e abbiamo visto di
fatto, è che non abbiamo solo valutato la disponibilità o la
fattibilità bensì emerge, sempre dalla stampa, una lettera del
Commissario Arcuri in cui ci dice che ci sono già 60.000 tamponi in
arrivo, quindi volevo solamente fare luce su questo tema per
comprendere se abbiamo fatto uno studio di fattibilità o se stiamo
già programmando l'intervento.
Presidente -
Altri intendono intervenire? Consigliere
Aggravi ne ha facoltà.
Aggravi (LEGA VDA) -
Volevo soltanto sottolineare un
aspetto e aggiungere una domanda che guarda anche al contesto
generale, considerato soprattutto quello che è stato il
rapport
del Presidente riguardo a quello che è avvenuto
questa mattina riguardo appunto alla sua riunione della conferenza
Stato-Regioni.
A livello complessivo devo dire che il termine di leale
collaborazione che è stato più volte utilizzato da tutti da parte
dello Stato, con la modalità che ci è stata rapportata, cioè il
fatto di non aver raccolto nessuna delle osservazioni, delle
proposte, dei suggerimenti fatti dalle Regioni e anche il fatto di
reiterare - e questo più forse è una leale collaborazione nei
confronti di tutti i cittadini - l'abitudine di questi decreti
notturni e anche questa sera vedremo cosa succederà visto che c'è
già un annuncio di conferenza stampa; non è proprio il massimo, ma
in una situazione di emergenza si capisce benissimo che non possono
essere prioritariamente informati - per carità - tutti i cittadini,
però una cosa è dire che ci deve essere leale collaborazione tra
gli enti, un'altra cosa è chiederlo a spron battuto, un'altra è
farlo perché io penso che tutte le Regioni meritino dignità e
soprattutto attenzione, e le metto tutte sullo stesso piano, che
siano autonome, che non siano autonome, che abbiano dei campioni
del calcio a cui verrà intitolato uno stadio oppure no.
Mi spiace constatare ancora una volta che da parte del Governo
centrale non ci sia questa attenzione, posto che poi dopo richiama
quelle che sono state delle giuste risorse che sono state date a
tutte le Regioni.
Detto questo volevo chiedere, Presidente, per capire anche che
cosa ci aspetti, se nel corso della riunione, al termine o comunque
se sono previsti ulteriori confronti anche tra Regioni - al di là
sicuramente dei rapporti più che privilegiati di maggior comunanza
d'intenti delle Regioni alpine, ma direi da parte delle Regioni -
se c'è stata una presa di coscienza anche da parte di chi guida la
conferenza Stato-Regioni riguardo a che azioni mettere in campo per
cercare di capire se da parte del Governo ci sono anche dei margini
di possibilità non dico tanto di trattativa ma di maggior
collaborazione rispetto ai prossimi passi, perché è stato
annunciato il piano di vaccinazione, però ci sono tutta anche
un'altra serie di aspetti che devono essere considerati perché,
come è giusto che sia, non è che basterà un vaccino per risolvere
tutta una serie di cose, posto il fatto che ancora non l'abbiamo
visto il vaccino.
Mi preoccupa moltissimo - e lo dico proprio perché quest'Aula è
già stata oggetto di dibattito sull'esercizio delle funzioni
prefettizie - che il tavolo di coordinamento sul trasporto guidato
dai Prefetti, alla faccia del sovranismo leghista, mi sembra
qualcosa che sia molto, molto preoccupante.
Andare a bypassare le Regioni... un conto è dire il
coinvolgimento del Perfetto, un conto è dare in mano, appunto, la
funzione prefettizia, ma penso che la dica lunga sull'attitudine
dello Stato.
Capisco anche, e qui colgo anche un po' il momento di impasse
che abbiamo avuto con i colleghi, che ci sia la necessità, e lei
giustamente chiamava a domani pomeriggio a una riunione dell'Unità
di supporto... come è già stato detto, ci sono degli strumenti di
cui lei è ancor più fortemente in disponibilità e quindi io mi
auguro che il confronto con l'Unità di supporto - anche a fronte
dei nuovi dati e delle valutazioni che potranno essere fatte - ci
permetterà di capire meglio, perché sinceramente - ma lo dico senza
vena polemica, lo dico come un dato di fatto e lo capisco anche -
in questo momento non abbiamo molto capito, almeno personalmente,
quali saranno i prossimi passi. Capisco benissimo che bisognerà
anche a vedere il Dpcm prossimo come sarà emanato perché siamo
stati abituati a leggere delle bozze e poi a trovarci delle
sorprese, quindi capisco anche quello, però io quello che le dico,
e qui è più un invito, la invito a utilizzare questi strumenti e
soprattutto a fare fronte comune insieme alle altre Regioni, perché
in questo momento non è la Valle d'Aosta contro Roma, non è Bolzano
contro Roma, è l'ente Regione che necessita di essere preso più in
considerazione, perché io immagino che nessun Presidente di Regione
non voglia che il bene delle propria comunità, dei propri
cittadini, però qualcuno a Roma se ne deve rendere conto.
Visto che ieri il collega Marguerettaz giustamente parlava della
denominazione della Regione autonoma, mi spiace davvero che oggi un
Ministero porti il nome delle autonomie, forse conviene che il
Ministero dell'autonomia abbia un'altra denominazione, perché mi
sembra che di volontà di autonomismo ne abbia ben poca l'attuale
conduzione del Governo centrale.
Presidente -
Il consigliere Marguerettaz ha chiesto la
parola, ne ha facoltà.
Marguerettaz (UV) -
Non vi nascondo che prendo la parola
con grande disagio, perché abbiamo assistito nella serata di ieri,
piuttosto che nella giornata di oggi, a un attacco veramente
ingiustificato nei confronti della Regione Valle d'Aosta; Regione
Valle d'Aosta che oggi è stata rappresentata sui vari quotidiani e
sui vari telegiornali nazionali come una Regione sciagurata che
vuole aprire i bar, che vuole aprire le piste di sci, e questo mi
fa male, perché una notizia data in questi termini è una notizia
superficiale e divulgata volutamente per mettere in cattiva luce un
Consiglio regionale che cerca di dare delle risposte.
Ora qualcuno che mi ha preceduto ha detto che sicuramente in una
situazione pandemica non è facile, d'altra parte - io credo sia
abbastanza significativo - il Presidente ci ha detto che ha
ricevuto una bozza di un Dpcm alle ore 01:56, quindi oggi hanno
discusso su un documento che è arrivato a notte fonda.
Allora noi abbiamo tutta la comprensione nei confronti di chi ci
governa, ma immagino che non sia così comodo fare delle valutazioni
a quelle ore di notte.
Leggo adesso - perché io credo che questo sia un problema che
hanno tutti - che venticinque Senatori del PD hanno mandato una
lettera al loro capogruppo Marcucci per chiedere di rivedere il
contenuto del Dpcm, ma soprattutto del Decreto legge. Lo ha
spiegato molto bene il Presidente Lavevaz: immaginare di mettere
dei limiti nel trasferimento dei comuni, io immagino la nostra
realtà: Bosses, Saint-Oyen ed Etroubles, se malauguratamente
andiamo nel Comune di Etroubles abbiamo passato addirittura due
comuni, abbiamo fatto cinque chilometri e abbiamo passato due
comuni!
Voi immaginate la conseguenza di questo Dpcm.
Allora quando qualcuno ha chiesto: ma la vostra legge che cosa
vuole fare?
La nostra legge, io ieri l'ho detto, è una legge che vuole
essere complementare, vuole inserirsi all'interno di un quadro che
è definito a livello nazionale. Lo dico anche agli amici
giornalisti: l'articolo 4 della legge che abbiamo approvato ieri
esprime chiaramente che il Presidente della Regione, con propria
ordinanza, sentita l'Unità di supporto e soprattutto in attuazione
delle disposizioni statali emanate per la specifica emergenza,
prende delle decisioni.
Quindi il quadro è un quadro definito, ci sono poi ovviamente le
declinazioni. Ecco che ieri nella discussione mi pare che tutti
coloro che sono intervenuti hanno detto che nell'ordinanza fatta
tre giorni fa il Presidente della Regione ha detto: "Sulla base dei
dati", sulla base quindi di quanto riportato dall'Unità di supporto
che ha rilevato i dati, "noi siamo in zona arancione".
Allora questa legge voleva semplicemente dare un supporto a
ordinanze di quel genere, quelle ordinanze sono state apprezzate da
tutto il Consiglio regionale. Io non ne ho sentito uno che abbia
detto che questa ordinanza era un'ordinanza sbagliata.
Allora la legge che è stata approvata ieri dà semplicemente un
supporto a ordinanze di quel genere; dire che noi vogliamo aprire
le piste di sci, che vogliamo aprire i bar senza tenere conto della
situazione pandemica è una mistificazione.
Io l'ho detto ieri nel mio secondo intervento: è errato dire che
con l'approvazione di questa legge all'atto della sua pubblicazione
noi potremo aprire i bar, potremo aprire i ristoranti, potremo
aprire le piste di sci perché non è così. Le cose verranno fatte
qualora vi siano le condizioni normative e sanitarie che lo
permetteranno, ecco perché è veramente assurdo che questa norma sia
stata denominata anti Dpcm.
I limiti dei Dpcm sono evidenti a tutti, tant'è che tutte le
Regioni, sia governate dalla Sinistra sia governate dal
Centrodestra, non hanno espresso parere perché è ovvio che
all'interno di questo Dpcm ci sono dei contenuti che non sono
ragionevoli.
Il Presidente ha detto una cosa che io prego di evidenziare: noi
in virtù delle tempistiche nazionali rimarremo verosimilmente,
qualora non vi sia un ragionamento corretto, in zona arancione fino
al 20 di dicembre.
Allora capite che una situazione del genere è una situazione
fortemente penalizzante, soprattutto se i dell'unità di supporto
evidenziano che i nostri dati sono i da zona gialla ormai da una
decina di giorni.
Allora voi capite che non si tratta di un "libera tutti", si
tratta semplicemente di equità, la parola che è stata utilizzata è
equità, giustizia, si tratta di evitare di mortificare una
comunità, non è una legge che vuole aprire tutto
indiscriminatamente.
Io credo che sia stato un dibattito dove non c'è stata
un'analisi corretta dei documenti e devo dire che con un certo
imbarazzo ho letto sui giornali, ma spero che non sia così, che
velatamente sono state fatte delle minacce, che velatamente è stato
rinfacciato il fatto che lo Stato abbia aiutato la Valle d'Aosta.
Perché lo Stato cosa doveva fare?
Se siamo dei "signor sì" ci mandate i medici e gli infermieri e
se instauriamo un confronto "vi lasciamo morire"? Se diciamo "sì va
tutto bene" e ci mandate l'Ospedale da campo, se abbiamo delle
rivendicazioni "vi togliamo l'Ospedale da campo"?
Credo che questa discussione sia grave, una cosa del genere
vorrei che, indipendentemente dall'appartenenza, venisse messa sul
tavolo da tutto il Consiglio regionale. Cioè, in una discussione ci
minacciate?
Io credo che si debba fare un passo indietro, si debba
recuperare tutta la calma, si debbano evitare dei proclami e delle
rivendicazioni, credo che il lavoro da fare in questi giorni sia un
lavoro di diplomazia, di confronto per dare un valore aggiunto alla
nostra comunità e cercare di dare un aiuto a delle famiglie che
stanno soffrendo.
Qualcuno ha parlato, e concludo, di lavoro, non si può tutelare
il lavoro senza che vi sia un'attività.
Il lavoro è una conseguenza dell'attività, quindi il nostro
orgoglio e la nostra dimensione ci porta a dire che sicuramente
apprezziamo e valuteremo molto bene tutti i ristori e tutti gli
aiuti, ma cerchiamo di mettere la nostra comunità nella posizione
di lavorare senza mettere in discussione né la sanità e né la
scuola.
Credo che l'assessore Caveri potrà dirci qualcosa sugli
intendimenti per aprire la scuola il prima possibile, perché era un
altro argomento che credo sia assolutamente sentito dalla nostra
comunità.
Presidente -
Consigliere Baccega, ne ha facoltà.
Baccega (PA) -
È una triste giornata questa, perché il
confronto con questo bizzarro e folle Governo ci sta esasperando
sempre di più.
Devo inevitabilmente ricordare alcuni passaggi determinati fin
dalla prima fase della pandemia, ovvero quando eravamo in carenza
di dispositivi di protezione individuale che dovevano arrivare dal
centro e non arrivavano mai e allora ci si doveva fare in quattro
per cercare a destra e a manca le disponibilità e le disponibilità
dei volontari.
Non posso dimenticare alcuni passaggi del professor Brusaferro,
il quale interpretava i dati che arrivavano correttamente
dall'Assessorato e dalla Protezione civile della Valle d'Aosta
mettendoci fortemente a disagio con articoli di giornale che
facevano in modo che la Valle d'Aosta apparisse sempre su tutti i
media come la pecora nera di tutto il Paese.
E poi ci si è messo anche il dottor Ricciardi, il consulente del
Ministro, che dice: "Le Regioni hanno dormito", riferendosi ai
progetti che dovevano essere inoltrati al Ministero per la
riorganizzazione dei presidi ospedalieri.
Tre mesi ci ha messo Arcuri per farci arrivare la documentazione
necessaria a dare il via alla fase di progettazione, ben tre
mesi!
Ecco che ovviamente oggi arriviamo a ricevere un Dpcm che è
assolutamente illeggibile, supportato da un Decreto legislativo
fatto nella notte, e questo è decisamente preoccupante!
Un Dpcm che è tutto discutibile: chiudere i ristoranti alle ore
18:00 è una follia, è una vera follia, vuol dire mandarli allo
sfascio. Avere gli albergatori che non possono dare la cena a
capodanno ai loro ospiti, li mandiamo alla pizza al taglio? È una
follia! E poi l'attenzione alla famiglia: per la prima volta io
dovrò dire a mio figlio: "Stai a casa tua perché a Natale non ci
possiamo vedere", lui abita a Nus e io sto ad Aosta.
Ma vi sembra una cosa seria, il giorno di Natale? La famiglia!
Ora io condivido, bisogna recuperare, per quanto possibile, i
rapporti - credo che condividano anche i miei colleghi - ma quello
che abbiamo sentito ieri: fulmini e saette su questa Regione solo
perché quella legge ci metteva al riparo e ci metteva in condizioni
di aggiustare quelle prerogative rispetto a una regione piccola e
di montagna... veniamo trattati in quel modo da tutti i media e da
Boccia, da Speranza e da Conte! Ma poi la nostra deputata dice:
"questa legge è fumo negli occhi", ma scherziamo?
Quindi, Presidente, io credo che, nel fare quadrato, tutti
questi passaggi - io non ho parlato di sanità così siamo tranquilli
da questo punto di vista - non possano non essere valutati e
approfonditi anche dalla V Commissione, che io chiedo fortemente di
convocare, appena dopo l'approvazione del bilancio, per fare una
riflessione di carattere generale in questo senso, ne ho già
parlato con la Presidente.
Presidente -
L'assessore Caveri ha chiesto d'intervenire,
ne ha facoltà.
Caveri (VdA Unie) -
Dirò sostanzialmente tre cose: la
prima cosa è quanto ha accennato l'assessore Marguerettaz rispetto
alla scuola. Lo faccio volentieri, perché questa mattina salendo ad
Aosta ho sentito da una importante radio nazionale irridere alla
Valle d'Aosta dicendo "Questi vogliono aprire i bar, i ristoranti,
le piste da sci" - e c'è da chiedersi come diavolo si potesse
interpretare così la legge che noi abbiamo votato ieri -"e tengono
chiuse le scuole".
Non si capisce chi abbia scritto una cosa di questo genere,
quando noi in queste ore siamo pronti da una parte a riaprire il 9
le due scuole, la seconda e la terza media, e siamo anche pronti a
riaprire le scuole superiori, come previsto, il 7 di gennaio. Ne
abbiamo parlato con i dirigenti scolastici, ne ho parlato con la
collega Minelli che deve occuparsi della questione dei trasporti,
ne abbiamo parlato questo pomeriggio con le autorità sanitarie,
tutto è pronto.
Trovo insopportabile questo fatto di essere invece descritti
come si descrivevano una volta i montanari, se voi andate a vedere
le cronache ottocentesche, i montanari erano quelli con il gozzo,
il cretinismo era una delle caratteristiche dei Valdostani. È
inaccettabile questa logica ed è la seconda cosa che volevo dire
approfittando di questo dibattito.
Nella storia valdostana la posizione politica che noi abbiamo
avuto è sempre derivata dalla posizione geografica. Non vorrei
scomodare il vescovo di Aosta Albert Philibert Bailly quando
descriveva questo nostro paese:
nec ultra nec citra sed intra
alpium montes collocata
.
Allora uno dice: questo qui usa dei paroloni, adopera il latino,
ma la realtà è che nei mille anni con casa Savoia quelli che
venivano chiamati in senso non negativo i
privilèges del Duché
d'Aoste,
che si sono poi spenti in parte nella seconda metà del
Settecento, derivavano dal fatto che il territorio montano è
diverso dagli altri territori e non è un tema banale perché è lo
stesso identico tema che si ritrova nella dichiarazione di Chivasso
del 1943, quando esponenti politici valdostani e delle valli
valdesi - ricordando il ventennio fascista le imposizioni del
ventennio fascista e criticando l'esistenza della figura del
Prefetto come incarnazione del potere centralista - chiedevano un
trattamento legislativo differenziato, guardavano naturalmente ai
cantoni svizzeri.
Vorrei ricordare che cosa si diceva nel decreto luogotenenziale
del 1945: "La Valle d'Aosta, in considerazione delle sue condizioni
geografiche, economiche e linguistiche del tutto particolari, è
costituita in circoscrizione autonoma".
La radice dell'autonomia è la differenza del territorio montano
che noi in qualche maniera rivendichiamo oggi rispetto a un Dpcm di
ventinove pagine scritto con un linguaggio borbonico, del tutto
incomprensibile, tant'è che anche passaggi banali sullo sci ci
portano a dire "Che cosa vorranno dire rispetto a questo testo e
rispetto a queste affermazioni?".
I toni del Presidente Lavevaz, peraltro ingiustamente offeso, in
queste ore sono sempre stati pacati e a questa pacatezza è
corrisposta un'inutile aggressività, francamente noi ieri sera ci
siamo scritti come membri della Giunta ed eravamo tutti stupiti di
un attacco personale ingiustificato: le scelte che vengono fatte
qui sono scelte politiche. Noi riaffermiamo che l'esistenza stessa
del Consiglio Valle, che si rifà a radici antiche e profonde,
deriva dalla necessità che le norme, anche in materia
anti-pandemica, devono tener conto della particolarità del nostro
territorio.
Forse siamo degli irresponsabili, pensiamo di ammalarci noi
stessi, d'infettare i nostri figli, di far morire le nostre persone
anziane? Davvero si può pensare da Roma che noi siamo persone
irresponsabili? Davvero si può credere che questo Consiglio
regionale, come dei banditi messicani, si mette a fare chissà quale
revolution in nome di che cosa?
Noi siamo qui, siamo persone responsabili, ciascuno con la
propria storia e la propria visione, ma è del tutto evidente che lo
facciamo per il bene comune della Valle d'Aosta e per quel
particolarismo della montagna che deve essere applicato.
Quando vediamo alcune norme, sono già state citate, rispetto
alla piccolezza del nostro territorio, alla vicinanza dei comuni,
al senso di responsabilità della nostra popolazione, quando vediamo
le code nelle grandi città, quando vediamo le feste negli stadi,
quando vediamo cose di questo genere, ci chiediamo: ma davvero noi
siamo diventati di improvviso così antipatici da descrivere la
montagna come un luogo nel quale si pensa di far - che cosa? - una
specie di Bengodi in cui mentre tutto il resto del mondo affronta
la pandemia noi avanti, fiesta?! Ma davvero qualcuno ci deve
rappresentare in maniera così grottesca?
Io non mi riconosco in questa immagine del montanaro stupido,
del montanaro ribelle, ribelle rispetto a che cosa? Siamo, lo
ripeto, persone con la testa sul collo e con il senso di
responsabilità.
È già riecheggiata in quest'aula una parola cardine nei rapporti
costituzionali di una Regione autonoma nei confronti dello Stato
che è "leale cooperazione".
Condivido, ce lo siamo detto ieri sera con esponenti della
Giunta, che non è il caso d'infiammare gli animi o di buttare
benzina sul fuoco, ci vuole la testa fredda,
il faut garder la
tête froide
, però non si può neanche pensare che quest'attacco
indiscriminato alla montagna, alle Alpi e a noi stessi sia qualche
cosa di accettabile.
Per cui va benissimo riprendere la diplomazia, sedersi attorno a
un tavolo ma non essere trattati, come si diceva con un'espressione
xenofoba e razzista, come persone con la sveglia al collo e l'osso
nel naso. Questo sarebbe insopportabile perché si tornerebbe a
quell'immagine del cretinismo di una volta.
Riguardo al sussulto che c'è stato in queste ore: non tutti sono
d'accordo sul fatto che questo ci sia stato, io personalmente l'ho
registrato. Tante volte ci siamo chiesti se noi che facciamo
politica nel mondo autonomista siamo dei generali ormai senza
truppe e cioè se quella
andurmia,
quell'addormentamento, che
mio zio Severino Caveri temeva che in qualche maniera prima o poi
avrebbe toccato i Valdostani, avesse veramente colpito a fondo e ci
fosse una sorta di addormentamento che rendesse soporifero il clima
in queste ore; poi si può essere d'accordo o contro la legge che
abbiamo varato, si può essere d'accordo contro le ordinanze che
abbiamo scritto e che scriveremo però io devo dire che questa volta
ho visto che sotto la cenere c'era ancora un fuoco d'interesse nei
confronti di quella che in senso generico potremmo chiamare la
valdostanità, un senso di appartenenza che non viene dalla Z in
fondo al proprio cognome ma viene dalla scelta - che tante famiglie
hanno fatto venendo in Valle d'Aosta - di sentirsi, dopo poche
generazioni, interamente Valdostani e interamente connotati a
questo territorio.
E allora torno al cardine della cosa che volevo dire: le leggi
non sono né buone né cattive: le leggi servono per fare in modo che
siano corrispondenti alla realtà dove devono essere applicate.
Questo è il compito che tutti noi, al di là delle differenze,
dobbiamo avere, nel rispetto dello Statuto di autonomia che è e
resta la nostra costituzione regionale.
Presidente -
Ha fatto richiesta l'assessore Minelli, ne
ha facoltà.
Minelli (PCP) -
Credo che la correttezza istituzionale
vorrebbe che si parlasse non da questi banchi quando s'interviene
in un dibattito generale di questo tipo ma, come ho già avuto modo
di dire, la situazione che stiamo vivendo imporrebbe norme per la
sanificazione, quindi parlo da questa postazione.
Come è evidente a tutti, ci troviamo in una situazione - ed è
stato detto da tanti - estremamente difficile. A rischio di
collasso c'è il sistema economico valdostano, fortemente dipendente
in inverno dallo sci da discesa, pur se la montagna valdostana -
come tutti sappiamo - non è soltanto sci ma è anche passeggiate a
piedi con le ciaspole, relax, sci di fondo, sci alpinismo,
immersione nella natura, nella cultura, nell'artigianato e
nell'enogastronomia di questa nostra regione.
Io ritengo che ci sia stata molta superficialità nell'approccio
alla montagna in tempo di Covid da parte del governo centrale.
Abbiamo bisogno al più presto di risposte certe, perché noi abbiamo
bisogno di una montagna viva e a questo proposito ritengo rovinosi
gli scontri di principio sullo "sci sì o sci no", le baruffe
partitiche, la benzina buttata sul fuoco, l'inasprimento dello
scontro istituzionale.
Sono convinta che serva ragionare, dialogare, confrontarsi, come
ha saggiamente detto anche il Presidente Mattarella, per fare in
modo che le misure di prevenzione del contagio non siano
irragionevoli e contraddittorie, perché ogni spazio di ripresa
delle attività di studio, economiche e sociali sia consentito in
sicurezza.
Nel periodo natalizio è meglio consentire l'accesso alle
strutture ricettive e ai proprietari o affittuari di seconde case e
di trasferirsi nella dimora di montagna contribuendo all'economia
del territorio, oppure obbligare a stare in città dando lo sfogo di
assembrarsi nei centri commerciali?
È meglio avere un accesso alle piste di fondo e un numero chiuso
agli impianti di risalita, oppure avere persone arrabbiate in città
che cercano di trasgredire?
Sono degli interrogativi che non possono essere elusi, in quanto
sappiamo bene che sul piano economico gli indennizzi pubblici - che
pure devono essere riconosciuti a tutti gli operatori danneggiati
dalla chiusura imposta delle attività e che dobbiamo chiedere con
forza - non saranno comunque mai in grado di far fronte alle
perdite subite se non in piccola parte.
Ma una proposta di legge come quella che è stata presentata e
votata ieri e sulla quale ci siamo astenuti non dà queste risposte,
anzi, amplia la confusione e la complessità del quadro, come
dimostra il fatto che sono molte le domande che arrivano in questo
momento da parte di persone che ci chiedono che cosa sia possibile
fare, e lo dimostra anche il fatto che in quest'Aula stessa sono
state date delle interpretazioni contraddittorie, perché c'è chi ci
dice che non è che si riapre e qualcun altro che invece ci ha detto
che è possibile riaprire. Questo è un atto importante e da qui in
avanti cambieranno le cose.
Negli ultimi giorni ci sono stati scambi di note tra il Ministro
degli affari generali e il Presidente della nostra Regione, in
alcuni casi anche con toni molto aspri.
Io nutro sincera stima verso il presidente Lavevaz e rispetto,
per il suo ruolo istituzionale, il ministro Boccia. Sono convinta
che entrambi, per quanto sia di loro competenza, si stiano
adoperando per affrontare una situazione di estrema complessità che
mette a dura prova i rapporti tra le varie parti del territorio
nazionale.
Sono peraltro convinta che in un momento così difficile gli
scontri istituzionali siano dannosi e che occorra puntare invece a
una leale collaborazione tra lo Stato e le Regioni.
L'autonomia costituisce un valore primario ma non può essere
concepita come un atteggiamento che non tiene conto del necessario
dialogo a livello nazionale ed europeo, per cui quello che mi
auguro in questo momento è che ci sia uno sforzo comune, a tutti i
livelli, finalizzato ad affrontare in modo serio ed efficace i
problemi sanitari ed economici provocati dalla pandemia anche nella
nostra regione, e che da ogni parte ci si allontani dai toni
esasperati che stanno portando a uno scontro che non fa bene a
nessuno. Di certo non lo fa a coloro che fuori di qui aspettano di
avere delle risposte e ritengono indispensabile avere dei punti di
riferimento il più possibile certi e chiari.
Presidente -
Altri intendono intervenire? Consigliere
Rollandin, ne ha facoltà.
Rollandin (PA) -
All'inizio della seduta sono state fatte
alcune considerazioni e alcune richieste di chiarimento per,
possibilmente, avere la documentazione che ci permettesse di
entrare un po' più nel merito di quello che uno si aspetta di
raggiungere nell'ambito in cui c'è una discussione e si può
arrivare a dei contenuti che rispecchiano quello che si è sentito
adesso durante questa riunione e questa discussione.
Ora credo che questa legittima domanda andasse nella direzione
di dire: "ma una serie di documenti li abbiamo in qualche modo o
letti per una parte oppure sono stati illustrati anche lì in parte
in quest'aula, ma documenti in sé noi non li abbiamo".
Logicamente vi è il rischio di fare una discussione che non è in
linea completa con quello che hanno portato questi decreti: tutta
una serie di considerazioni che, francamente, per la gran parte
sono sicuramente condivisibili.
Spiace un po' che non venga considerata nel modo giusto la legge
appena approvata ieri, perché questo denuncia un po' il modo con
cui alcuni intendono l'autonomia regionale rispetto a quello che è
l'andamento nazionale nell'ambito della discussione sulle Regioni a
statuto speciale.
Ora pensavo che questa discussione andasse in una certa
direzione cioè a dire: "bene, noi siamo a questo punto, dove
vogliamo arrivare, che cosa vogliamo fare al di là delle prese di
posizione che ci sono state?", giusto per capire se e come noi
vogliamo andare in una direzione che, come si diceva con la legge
di ieri, va a tutela delle nostre prerogative senza dimenticare i
principi sostanziali e sostanziosi della situazione, cioè il fatto
di rendersi conto che alla base c'è sicuramente una grande
preoccupazione a livello del sistema sanitario che regga o non
regga, e lo abbiamo visto anche noi durante questi mesi; ora,
conseguentemente, c'è un tema che non può essere dimenticato:
francamente questa Regione, come altre Regioni a statuto speciale
l'hanno dimostrato, può reggere, ora e in futuro se può
organizzarsi e reggere in modo adeguato e senza mai dimenticare il
problema sanitario.
Il fatto di discutere sulla montagna, sullo sci, le possibilità
degli alloggi durante questo periodo... è tutto giusto, però
bisogna guardarlo nell'ottica di capire perché noi riteniamo che
non sia una contraddizione in termini il fatto di rispettare o di
voler valorizzare quello che abbiamo e nel contempo evitare che ci
sia naturalmente un peggioramento dell'aspetto sanitario e non
solo, ma garantire pure le precauzioni e la previsione che noi
possiamo fare tenendo conto del nostro territorio, che è
chiaramente e ragionevolmente sostenibile dal punto di vista delle
osservazioni che noi possiamo fare, degli interventi che noi
possiamo fare e che sono già stati fatti e che verranno fatti,
perché sennò il dibattito di oggi dove ci porta? Al fatto di
discutere chi è più autonomista? Ieri abbiamo già visto queste
figure come compaiono, scompaiono e come molte volte sfigurano i
principi della nostra autonomia, quindi non c'è più niente da
aspettarsi.
Quello che noi vorremmo invece capire è da oggi - dopo la
discussione che stiamo facendo - che cosa succederà? Rispetto alla
decisione di fare quell'intervento che termina oggi, che verrà
prorogato di due giorni, ci rendiamo tutti conto che non è lì la
soluzione e non può essere quella, perché il difendere alcune
nostre prerogative va ben al di là di questi spunti, che sono
apprezzabili ma non sono determinanti.
Noi vorremmo capire quali sono le intenzioni da portare avanti,
se possibile, con una discussione che ci coinvolga tutti e che
possa essere condivisa, perché non è che qualcuno deve dire che è
più dell'altro e così via; no, il problema è che assolva alla
funzione fondamentale del dibattito che stiamo facendo e che
dovrebbe avere una sua conclusione, una sua prerogativa che
purtroppo così si discute. Possiamo apprezzare anche tutta una
serie di riferimenti puntuali che sono stati fatti, che sicuramente
apprezzo, però dalle riunioni che si terranno con i Presidenti di
Giunta con i responsabili romani cosa ne uscirà? Qual è il
risultato? Dove si va a parare rispetto alle decisioni già prese e
che non sono state gradite o che non potranno essere più svolte se
non in termini molto ridotti? Lì è il discorso di fondo perché la
gente la preoccupazione ce l'ha, c'è poco da fare.
Allora noi riteniamo che su questo tema oggi c'era la
possibilità forse di entrare più nel merito proprio dei dati
disponibili oggi e che sono stati già in qualche modo oggetto
d'interessamento con il Presidente della Giunta. Questo era
l'obiettivo che pensavamo di poter ottenere da una discussione su
questi temi.
Qual è l'argomento che noi possiamo portare in modo che non ci
sia la chiave di lettura per cui qualcuno diceva: "Ma voi vedete la
montagna perché ci vivete ed è una visione tutta particolare"?
No, non è così, non è così! Questo è l'aspetto più delicato
perché non agiamo per favorire uno, per favorire l'altro, ma per
tenere in piedi la nostra situazione, garantendo nel contempo il
discorso sanitario, cosa che si sta facendo con il massimo impegno
da parte di tutti.
Quindi questo noi vogliamo sottolineare e questo deve portarci a
dire: cosa facciamo da domani? Rispetto alla situazione attuale,
quale sarà la soluzione che verrà presa domani o stasera o quando
verranno fuori le nuove indicazioni? Su questo noi obiettivamente
non possiamo entrare nel merito, non sappiamo come fare.
Questa è l'unica preoccupazione che abbiamo, in quanto su tutta
la serie di osservazioni più che corrette da parte di chi ieri ha
votato questa legge - e a ragion veduta l'ha votata e oggi ancora
di più emerge il fatto che quella legge va nella direzione giusta -
se non si apprezza quello che la legge dice, allora si afferma
qualcosa che poi di fatto si nega, non si apprezza, non si
vota.
Allora diciamocelo. Credo che su questo tema noi torneremo in
altre occasioni e torneremo anche sulle decisioni che verranno
prese, perché le decisioni naturalmente hanno delle conseguenze
molto, molto forti.
Non è che guardiamo solo chi è che viene beneficiato più di un
altro, non è quello il punto, ma noi vogliamo dimostrare che siamo
coscienti e vogliamo mantenere quell'attitudine che è sempre stata
tipica delle autonomie: non essere egoista e poter dimostrare che
quello che si fa lo si fa per sé e anche per gli altri.
Presidente -
Consigliere Manfrin, per mozione
d'ordine.
Manfrin (LEGA VDA) -
Intervengo, così mi autodenuncio,
per secondo intervento e non voglio avere condizioni diverse
rispetto al collega Carrel. Sono intervenuto a nome del Gruppo e
quindi chiedevo semplicemente un intervento breve, solo perché ho
sentito alcune inesattezze ed è necessario anche correggere alcune
inesattezze che sono state dette.
Mi trovo a sposare appieno quanto detto dal collega Rollandin
nel chiedere che vi sia una presa di posizione, che vi sia
chiaramente un'indicazione della direzione che si vuole prendere,
ma soprattutto mi trovo a non concordare assolutamente con quanto
ha appena dichiarato l'assessore Minelli relativamente
all'illusione che qualcuno avrebbe dato ai Valdostani.
Questo è bene chiarirlo. Lei ha detto che qualcuno ha dato
un'illusione e invece c'è bisogno di certezze e allora io le do
subito una certezza, assessora Minelli.
Bolzano: da domani 4 dicembre, in base all'ultima ordinanza
provinciale, potranno riaprire bar e ristoranti presenti sul
territorio altoatesino. Potranno aprire anche gli hotel e
ovviamente si potranno anche fare spostamenti.
Sulla base di che cosa vengono fatti questi spostamenti? Sulla
base di che cosa vengono riaperti bar e ristoranti? Sulla base di
che cosa vengono riaperti gli hotel? Sulla base di un'ordinanza
provinciale che trae forza dalla normativa provinciale.
Questa normativa provinciale così particolare ma cosa avrà
scritto dentro? Esattamente quello che abbiamo votato ieri. Ieri lo
abbiamo detto in maniera chiara e desideriamo ripeterlo oggi:
abbiamo messo nelle mani del Presidente uno strumento molto
potente, adesso però ovviamente sta a lui, alla Giunta - e sta al
Consiglio verificarlo - di utilizzare questo strumento. Quindi non
si devono illudere le persone ma non si deve nemmeno dire che
questa legge non ha effetti. Questa legge gli effetti ce li ha e
Bolzano ce lo ha dimostrato.
Presidente -
L'assessore Bertschy ha chiesto la parola,
ne ha facoltà.
Bertschy (AV-SA) -
Partendo dall'intervento del collega
Manfrin, ovviamente come Governo teniamo a ribadire che questa
legge non l'abbiamo fatta per finta, l'abbiamo fatta con l'idea
chiara che se non ci sarà la possibilità attraverso
un'interlocuzione seria con il Governo di veder valutata in maniera
corretta la nostra situazione, avremo uno strumento che ci
permetterà di declinare - nel massimo rispetto della tutela della
salute delle persone- misure che permetteranno sul nostro
territorio di adeguare gli interventi socio economici alla
situazione sanitaria.
Perché l'abbiamo fatta? È inutile che ce lo ricordiamo tutte le
volte che interveniamo ma diciamolo per l'ultima volta: un
esercizio commerciale o un'attività ricettiva in un comune di una
media valle valdostana sono ben diversi da un'attività ricettiva o
commerciale vicino a un centro commerciale o dentro al centro
commerciale di una grande città.
Quindi, con i dati sanitari che ci permettono di lavorare -
Presidente, io colgo l'occasione per dirlo ancora una volta - il
lavoro che è stato fatto in questo periodo è un lavoro che ha dato
i suoi risultati e la popolazione valdostana va rispettata per i
sacrifici che ha fatto: siamo allo 0,79 di Rt, c'è un calo di
contagi. Se sapremo equilibrare anche politicamente alcune delle
decisioni che vanno assunte nelle prossime ore e nei prossimi
giorni, credo che avremo fatto il lavoro che era giusto fare, ma se
tutti questi sacrifici poi vengono valutati su una macro scala come
quella che hanno utilizzato i Ministri dell'attuale Governo,
ovviamente tutto questo non ha più senso di esistere e diventiamo
meno credibili, tutti, nei confronti della nostra popolazione.
Allora quella legge servirà nella misura in cui ovviamente non
verrà denigrata, contrastata e soprattutto impugnata dall'attuale
Governo, perché sennò - come il collega Caveri ha detto benissimo
ieri - si aprirebbe un interrogativo clamoroso sul perché uno
stesso atteggiamento politico e una disposizione legislativa simile
possano essere trattati in maniera diversa.
Quindi anche su questo misureremo. Io condivido le parole della
collega Minelli: speriamo proprio che inizi la diplomazia.
Il comunicato stampa di ieri sera indicava ben altro, ma se
diplomazia ci deve essere, deve giungere questa volta da altra
direzione, perché la prima lettera - che chiedeva la revoca
dell'ordinanza - è arrivata da Roma e non è partita da Aosta.
Io spero che chi ci difende al Parlamento - al Senato sappiamo
che è così - non perda tempo e pensi di sostenere le azioni di
questo Governo, di questo Consiglio, perché altrimenti potrà essere
più debole e diventeremo tutti meno credibili.
Allora per venire alla fase concreta cosa dobbiamo fare? È stato
detto, è ovvio che noi cerchiamo la collaborazione di tutti per
cercare di dare una risposta, la migliore possibile, alla
situazione sanitaria e alla situazione economica. In queste ore
abbiamo ricevuto un'ulteriore sollecitazione da parte di
un'associazione di categoria ma altre ne arriveranno. Noi siamo di
fronte a uno scenario dove poco poco nei prossimi venti-trenta
giorni prenderemo 20-30-40 milioni di euro, così, tanto perché si
parte, e parlo dei fatturati delle società più grosse, non sto
parlando ovviamente di tutto l'indotto e tutto quanto.
Allora stanotte o domani uscirà il Dpcm, il decreto ristoro, e
vedremo se già solo per la nostra Regione ci saranno queste
attenzioni.
Io sono in contatto con i colleghi delle altre Regioni oltre
aver appena scritto al Ministro che avendo parlato di atleti di
alto livello, ha creato una confusione nell'applicazione di una
norma che non era più confusa, quindi c'è veramente la capacità di
ritornare sempre indietro e di non andare mai avanti, però ci
stiamo chiedendo se quelle richieste avranno un valore, perché se
ce l'avranno si potrà anche ragionare in termini diversi e ci sarà
una diplomazia, forse, a tutela della comunità che potrà avviarsi,
altrimenti oltre al danno la beffa e la beffa sarebbe la cosa più
negativa per tutti noi.
Quindi l'azione concreta è dare applicazione, se ce lo
permetteranno, a questa legge che - lo ripeto, se non ci ricordiamo
cosa abbiamo fatto ieri - non vorrà dire altro che permettere al
Presidente di agire su base legislativa e non extra Dpcm.
Io vorrei che il concetto fosse semplice, perché è molto più
semplice di quanto lo si vuole rappresentare. Noi per cercare di
adeguare le nostre azioni al comune sotto i cento abitanti così
come alla città di Aosta abbiamo bisogno di una legge che meglio si
adatti alla possibilità di costruire ordinanze specifiche per i
settori, per l'economia e per tutti i servizi che dobbiamo gestire.
Questo è e su questo ci misureremo ovviamente, non lo diciamo più
dopo quest'oggi, ricordandoci che prima di tutto viene la salute
delle persone; la salute delle persone e il lavoro, che è
all'attenzione di tutti noi.
Quindi a chi può costruire diplomazia il compito di farlo, ma di
farlo veramente con fatti concreti e a chi può creare delle
condizioni di rispetto della nostra Regione di farlo veramente, di
farlo con fatti concreti. Qui non è che qualcuno deve vincere o
apparire come quello che è stato più forte o più bravo a sostenere
le esigenze della Regione o della comunità, qui c'è necessità di
trovare delle soluzioni, perché abbiamo di fronte una crisi
economica importante che non potremo affrontare senza una visione
d'insieme.
Noi allora ribadiamo che a Roma chi governa ci deve ascoltare,
non ci deve ovviamente insultare, e, se su questo piano ci si può
misurare, la nostra legge non arreca alcun danno a nessuno ma ci dà
la possibilità di meglio regolamentare la vita di tutti i
giorni.
Presidente -
Grazie, Assessore. Altri? Non vedo altre
richieste. Se non ci sono altre richieste, chiudiamo il dibattito.
La discussione è chiusa. Propongo una capigruppo per organizzare il
prosieguo dei lavori del Consiglio. Una breve riunione della
capigruppo.
La seduta è sospesa dalle ore 18:03 alle ore 18:17.
