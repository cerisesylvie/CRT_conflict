Classificazione
LAVORO


Resoconto integrale del dibattito dell'aula
Oggetto del Consiglio n. 1295 del 10 maggio 2000 - Resoconto
OGGETTO N. 1295/XI Predisposizione di un patto per lo
sviluppo della Valle d'Aosta. (Interrogazione)
Interrogazione Preso atto che da mesi è in preparazione un
Patto per lo Sviluppo della Valle d’Aosta;
Considerato che è importante che vengano definiti contenuti e
procedure chiari per impostare i rapporti tra
l’Amministrazione regionale e i diversi soggetti
interessati allo sviluppo economico della Regione;
Atteso che il trattato di Amsterdam ha inserito tra i soggetti
interessati allo sviluppo anche i rappresentanti delle pari
opportunità, considerando la visione di genere elemento essenziale
per analizzare e risolvere i problemi;
i sottoscritti Consiglieri regionali
Interrogano
l’Assessore competente per sapere:
1) a che punto sono i lavori preparatori per giungere alla
stesura del patto per lo sviluppo e quali i tempi prevedibili della
sua sottoscrizione e successiva attuazione;
2) quali sono i soggetti che finora hanno partecipato alla
preparazione e quali saranno chiamati a sottoscrivere il Patto;
3) se è vero che tra i soggetti coinvolti non ci sono
rappresentanti delle pari opportunità e come mai.
F.to: Squarzino Secondina - Curtaz - Beneforti
Président
La parole à l'Assesseur à l'industrie, à
l'artisanat et à l'énergie, Ferraris.
Ferraris (GV-DS-PSE)
In merito all'interrogazione preciso
quanto segue: il "Patto per lo sviluppo della Valle d'Aosta"
tuttora all'esame delle parti, nasce dalla volontà
dell'Amministrazione regionale e delle organizzazioni economiche e
sociali di sottoscrivere un accordo che stabilisca una serie di
linee strategiche per lo sviluppo della Regione e soprattutto una
chiara e definita metodologia per un'attività di concertazione che
consenta ad ogni attore di fornire il miglior contributo al
perseguimento degli obiettivi individuati.
I soggetti che finora hanno partecipato ai lavori sono, oltre
all'Amministrazione regionale, i rappresentanti dell'Associazione
industriali, dell'artigianato e del commercio, i rappresentanti del
settore della cooperazione, degli albergatori, degli agricoltori,
dei liberi professionisti e i rappresentanti delle organizzazioni
sindacali dei lavoratori.
La stesura del testo è in fase avanzata, nell'ultima recente
riunione sono state apportate alcune modifiche e presumibilmente
entro la fine del corrente mese il patto sarà sottoscritto fra
l'Amministrazione e i rappresentanti che su quel testo
concorderanno.
Venendo alla questione posta al terzo punto dell'interrogazione
e, come evidenziato nella premessa della stessa, al Trattato di
Amsterdam che, modificando fra l'altro il Trattato della Comunità
europea, promuove la parità fra uomini e donne quale vero e proprio
dettato costituzionale. Ne discende che ogni attività
dell'amministrazione pubblica non può sottrarsi a quanto disposto e
assolutamente non è intenzione, né potrebbe esserlo, di questa
Amministrazione procedere in modo difforme da questi trattati.
In particolare il trattato prevede all'articolo 3 che l'azione
della Comunità, a norma del presente articolo, mira ad eliminare le
ineguaglianze nonché a promuovere la parità fra uomini e donne;
questo viene poi ribadito successivamente agli articoli
136-137-141.
Ciò premesso, condividiamo la posizione di chi rispetto a questi
temi chiede che nei documenti, in special modo in quelli che
attengono alle politiche dello sviluppo, venga posto un preciso
richiamo alla necessità che ogni obiettivo comprenda azioni che
corrispondano ai requisiti di parità e di pari opportunità.
Nell'ultima riunione del gruppo di lavoro sul patto è stata in
questa ottica formulata e recepita una proposta di integrare il
documento in esame con un preciso richiamo alle politiche delle
pari opportunità.
Successivamente in data 5 maggio la Consulta regionale femminile
della Valle d'Aosta ha fatto pervenire le proprie osservazioni
rispetto al documento in questione sollecitando che in esso vengano
riportati i necessari riferimenti alle politiche di "main
streaming" di genere che devono essere, come dice testualmente la
lettera della Consulta, "?
elemento costitutivo delle politiche
di sviluppo?"
.
Fra i soggetti che siedono attorno al tavolo e che saranno
chiamati a sottoscrivere il documento non vi sono rappresentanti
delle pari opportunità.
Al tavolo della concertazione - questo è un dato che vale per la
Regione Valle d'Aosta, ma vale anche per i patti che sono stati
fatti in altre regioni - siedono normalmente i soggetti che nei
loro rispettivi settori sono gli attori delle scelte in campo
socio-economico.
Ciò è peraltro testimoniato dai numerosi patti per lo sviluppo
siglati a livello nazionale successivi al patto di Natale 1998 o a
livello regionale, (i patti dell'Emilia Romagna, delle Marche,
della Toscana, del Molise, della Provincia di Trento, del Veneto,
del Piemonte, della Liguria ed il piano strategico della città di
Torino, che è abbastanza recente). Questo perché vi è una
distinzione fra gli attori che devono attuare le politiche
socio-economiche e coloro che devono svolgere un'importante
attività di sensibilizzazione, di promozione e di diffusione delle
politiche di "main streaming" a livello locale. Questo è anche
recepito negli orientamenti del Progetto "Linda due" della Vª
Direzione della Commissione europea che fa riferimento alle
questioni della sensibilizzazione, della promozione e della
diffusione delle politiche di "main streaming" quindi, per quanto
riguarda la questione relativa al coinvolgimento della Consulta
femminile, da parte della Giunta c'è il massimo della disponibilità
in questo senso, ovvero all'affermarsi delle politiche di "main
streaming" di genere.
C'è da dire oltretutto che il patto, dopo la sottoscrizione
delle parti sociali ed economiche, prevede poi la realizzazione di
tutta una serie di obiettivi i quali potranno costituire
l'occasione di un successivo confronto per la realizzazione sia di
momenti di sviluppo regionale, sia di coinvolgimento della Consulta
rispetto a questo tipo di problematica.
I rappresentanti che siedono nella Consulta sono di emanazione
di gran parte delle organizzazioni che partecipano al patto stesso,
quindi io penso che le organizzazioni stesse siano sensibili
rispetto a questi problemi.
Infine, per quanto riguarda i tassi di partecipazione al lavoro
delle donne in Valle d'Aosta, siamo ai livelli più alti d'Italia;
abbiamo dei livelli di tipo europeo come ci veniva riconosciuto
anche nell'ultimo convegno che si è tenuto nei giorni scorsi con la
Signora Rangoni Macchiavelli ed è intenzione dell'Amministrazione
regionale rafforzare questo punto, che non può essere considerato
un punto conclusivo, ma un punto di partenza per un
miglioramento.
Président
La parole à la Conseillère Squarzino
Secondina.
Squarzino (PVA-cU)
Prendo atto delle promesse che ha fatto
l'Assessore Ferraris, credo che siano parole sincere, credo che
veramente ci sia la volontà da parte dell'Amministrazione
regionale, della Giunta e in particolare del suo Assessorato di
tener conto di tutta la questione del lavoro femminile; ma vede,
Assessore, il problema non è solo il lavoro femminile, la questione
è molto più complessa.
Lei sa che si tratta di un orientamento europeo molto preciso, e
qui lo ricordo riprendendolo da un documento stilato dalla
Presidenza del Consiglio dei ministri in cui si sottolinea che
"l'attenzione particolare da rivolgere alle pari opportunità
uomo/donna costituisce un obbligo sulla base del Trattato di
Amsterdam"
.
In quella bozza di patto sociale, che è stata fra l'altro
inviata alla Consulta dietro precisa richiesta della Consulta
stessa - questo per dire che è stata la Consulta ad attivarsi e a
sollecitare l'Assessorato a tener conto di un obbligo derivante dal
Trattato di Amsterdam -, nel documento del patto sociale dicevo,
giustamente si delinea per la regione un ruolo di coordinamento, di
programmazione più che di gestione; ma, proprio
nell’ottica di un’azione di
coordinamento e di programmazione che già deve essere presente, nel
momento in cui si predispone il patto sociale, secondo me, era
compito suo, Assessore, tener presente questo problema e porlo sul
tappeto.
Lei mi ha assicurato che sarà inserita nel patto questa
affermazione: potrà ad esempio essere aggiunta nel patto sociale
una frase con cui si dice che bisogna tener conto di quanto dice il
Trattato di Amsterdam o di quanto stabiliscono le politiche
comunitarie europee, ma come al solito è un'appendice che viene
messa dopo la redazione del documento. Prima si pensa, si fa
l'analisi della situazione, si esaminano i punti cruciali e i punti
di forza della realtà sociale ed economica della valle e si
programma; quando è tutto fatto si dice:
"Ah, è vero, la
Comunità europea ci obbliga anche a tener conto della visione di
genere, quindi lo scriviamo"
.
Ora io credo che questo sia un modo vecchio di affrontare il
problema ed è lo stesso atteggiamento che avevo sottolineato quando
è stato predisposto il piano dello sviluppo agricolo regionale. Vi
è la stessa impostazione: è assente la visione di genere
trasversale a tutte le questioni, dall'industria, alla sanità, alla
scuola, al territorio, alla pubblica amministrazione, mentre la
Comunità europea ci chiede che questa venga inserita nel momento
dell'analisi dei problemi e della programmazione. In tutti gli
obiettivi indicati nella bozza di patto, nelle premesse, nelle
finalità non vi è alcun accenno. Questo mi sembra molto grave,
Assessore.
Prendo atto della promessa che lei ha fatto, però sottolineo
ancora una volta che si tratta di un'attenzione "spintanea", cioè
presa dopo la sollecitazione, in seguito alla richiesta precisa e
pressante della Consulta, che lei - di questo le diamo atto - ha
recepito correttamente.
Ci dispiace, Assessore, che proprio da lei, che rappresenta
anche una forza della Sinistra, non venga un'attenzione maggiore a
questo problema che non è solo il problema del 44 percento delle
donne che lavora in Valle d'Aosta, ma il problema generale della
verifica complessiva dell’organizzazione del lavoro:
è un nuovo modo di affrontare i problemi, come lei ha avuto modo di
sentire durante la conferenza della Dott.ssa Macchiavelli, cui era
presente.
Aspettiamo, e speriamo, che negli obiettivi che via via saranno
definiti ci sia questa visione di genere e noi saremo qui, attenti,
per verificarla.
