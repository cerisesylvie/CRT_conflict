Classificazione
ASSISTENZA SANITARIA E OSPEDALIERA



Oggetto del Consiglio n. 508 del 20 marzo 2019 - Resoconto
OGGETTO N. 508/XV - Interrogazione: "Tempi di attesa per
l'effettuazione di visite specialistiche inerenti l'effettuazione
di test su attenzione e memoria".
Rini (Presidente) -
Punto 13 all'ordine del giorno. Per
la risposta, la parola all'assessore Baccega.
Baccega (UV)
-
Ai due quesiti posti
dall'interrogazione, sulla base della nota che mi è pervenuta dalla
USL, affermo quanto sto per dire. I minori che presentano
difficoltà di attenzione e/o di memoria funzionalmente
significative, cioè con interferenza sul funzionamento scolastico,
pratico e sulle autonomie, possono essere valutati dagli operatori
della neuropsichiatria infantile per un approfondimento, previo
invio da parte del pediatra o medico curante. Poiché queste
prestazioni non hanno carattere di urgenza clinica, i tempi di
attesa per una visita da parte degli operatori, in base a una
rilevazione nel febbraio 2019, variano tra i 30 e i 150 giorni in
base alle diverse sedi distrettuali.
Al quesito: "quale tipo di informazione venga data a chi si
rivolge al CUP per la prenotazione e in particolare se trattasi di
problematiche riferite a bambini in età scolastica". Le
informazioni agli utenti che si rivolgono ai CUP per prenotare le
visite specialistiche inerenti i test specifici su attenzione e
memoria, sono due in particolare: la prima visita di
neuropsichiatria infantile deve essere prescritta dal pediatra di
libera scelta e tale visita viene prenotata attraverso il CUP
sportello o CUP telefonico. Le visite successive comprendenti test
su attenzione e memoria, devono essere prescritte dallo specialista
e sono prenotabili attraverso il CUP. Queste sono le risposte.
Presidente
-
Per la replica, la parola al collega
Gerandin.
Gerandin (MOUV') -
Grazie Assessore. Le leggo un
passaggio di una comunicazione che ho ricevuto: "Il neuropsichiatra
mi invita a fare una valutazione nel reparto di Neuropsicologia del
Beauregard di Aosta, presso il dottore - non leggo il nome - per
effettuare dei test specifici su attenzione e memoria. Al CUP del
Beauregard sostengono che fino a giugno non c'è posto e che da
giugno in poi non hanno ancora aperto l'agenda per effettuare le
prenotazioni. Conclusioni: mi consigliano di chiamare di settimana
in settimana sperando che si liberi un posto e che aprano l'agenda,
con la possibilità che la mia impegnativa vada in scadenza e che io
debba rifarla. Senza contare che la valutazione viene fatta per
verificare il perché di talune difficoltà di un bambino che va a
scuola. Dobbiamo aspettare quanti anni perché questo avvenga?".
Questo è il messaggio che ho ricevuto e come l'ho ricevuto
gliel'ho letto. Può darsi che, a seguito di questa iniziativa o per
il fatto che lei abbia chiesto qualche indicazione in merito,
qualcosa si sia mosso e nel frattempo c'è stata una prenotazione
per questo bimbo, anzi, più che prenotazione gli hanno detto che il
CUP non ha competenza in merito, ma gli hanno detto di rivolgersi
direttamente al dottore in questione. Allora bisogna capire se il
CUP è e rimane un ente di riferimento a cui rivolgersi e a cui
avere tutte le indicazioni del caso, se devo segnarmi sull'agenda
telefonica e chiamare di settimana in settimana, se devo andare
direttamente dallo specialista, dal dottore in questione come è
stato consigliato e come è stato individuato per questo
genitore.
Ho anche una telefonata di poco tempo fa, dura dieci minuti, che
evito di leggere e commentare e pubblicare perché sarebbe quasi da
"Scherzi a parte".
Questa iniziativa aveva l'unico scopo di dire che a delle
famiglie che hanno già, io immagino, qualche preoccupazione, perché
quando viene consigliato di fare questo tipo di visite soprattutto
in età scolastica, probabilmente hanno necessità di avere comunque
delle risposte più immediate possibili, evitiamo loro di far fare
il giro del mondo, evitiamo di dare delle informazioni parziali o
che probabilmente, oltre che non tranquillizzare la famiglia, non
danno neanche una risposta efficace e immediata.
(voce fuori microfono)
La ringrazio. Però, immagino che sia già un disagio, per cui non
dobbiamo aggiungere disagio al disagio.
