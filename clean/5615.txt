Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 38 del 22 settembre 1983 - Resoconto
OGGETTO N. 38/VIII - ANDAMENTO DELLA STAGIONE TURISTICA
ESTIVA 1983 IN VALLE D'AOSTA. (Interrogazione).
PRESIDENTE:
Do lettura dell'interrogazione in oggetto,
presentata dai Consiglieri Tonino, Millet e Dolchi:
INTERROGAZIONE
Gli organi di stampa hanno anticipato in questi ultimi giorni
alcuni dati parziali, spesso contraddittori, sull'andamento della
stagione turistica estiva nella nostra Regione.
Il bilancio pare sia diverso da località a località, tuttavia
nel complesso si sarebbe verificata una ulteriore flessione che si
aggiunge alla graduale perdita di peso del turismo estivo in Valle
d'Aosta.
Al fine di avere un quadro ed un'analisi più precisa cella
situazione, i sottoscritti Consiglieri regionali
INTERROGANO
l'Assessore regionale al Turismo, Urbanistica e Beni
Culturali per conoscere:
1)
qual'è stato l'andamento degli arrivi e delle
presenze negli esercizi alberghieri ed extra-alberghieri,
raffrontato con quello degli anni precedenti;
2)
in quali stazioni turistiche si sono verificate le
variazioni più consistenti e, sulla base delle analisi
dell'Assessorato, per quali cause;
3)
qual'è la valutazione della Giunta regionale
sull'andamento della stagione estiva 1983 e quali provvedimenti la
situazione generale del turismo in Valle d'Aosta, consiglia di
assumere.
PRESIDENTE:
Ha chiesto di parlare l'Assessore al Turismo,
Urbanistica e Beni Culturali Borbey; ne ha facoltà.
BORBEY - (D.C.):
Viene richiesto qual'è stato l'andamento
degli arrivi e delle presenze negli esercizi alberghieri e
extra-alberghieri raffrontato con quelli degli anni precedenti: io
devo immediatamente dire in linea generale, che parecchie Aziende
di Soggiorno, anzi la maggior parte, non ci hanno ancora fatto
pervenire i dati, in particolare per il mese di agosto e per la
prima quindicina di settembre. Abbiamo i dati di giugno e luglio e
la media di presenze raffrontata all'anno scorso e più o meno sulla
stessa percentuale.
Per alcune località - rispondo alla seconda domanda - a
Courmayeur, nella Valtournenche, nella Val di Gressoney, abbiamo
percentuali di presenze superiori a quelle dell'anno scorso. Dai
tecnici questo ci è dato come un raffronto non perfettamente in
linea con a realtà, forse perché ci sono dichiarazioni più
veritiere rispetto a quelle degli anni precedenti.
Quindi la valutazione della Giunta regionale - l'ultimo punto
richiesto - si farà in seguito. Da parte della Giunta regionale si
è molto attenti a quanto si sta evolvendo nella politica del
turismo. E cioè in questo anno - e già l'anno scorso in parte - ci
si sta accorgendo che le presenze sono aumentate, ma sono presenze
limitate come periodo; 2-3 giorni, e il turista che prima si
fermava 15 giorni, ora li riduce a sette.
Abbiamo avuto un calo di presenze straniere, in modo particolare
francesi e tedeschi, e voi sapete per quali motivazioni: i francesi
per le restrizioni di moneta, e i tedeschi perché hanno scelto di
fare le vacanze nel loro paese perché per legge hanno
un'agevolazione fiscale. Ho già avuto degli incontri con gli
operatori turistici; la nostra preoccupazione è di cercare con essi
un rapporto di correttezza, di sensibilità. Gli albergatori di
Cervinia, con i quali ho avuto poco tempo fa una riunione, sino
all'altro ieri non sono mai stati preoccupati; oggi lo sono anche
loro, e dicono che c'è un calo proprio di disponibilità
finanziaria. La crisi c'è e la classe politica, la classe
imprenditoriale, tutti gli operatori turistici devono essere
all'altezza del loro compito; quindi affabilità, dare le strutture
necessarie, adottare dei prezzi che siano i prezzi normali sul
mercato e non forse, a volte, quelle stangate che alcuni esercizi
alberghieri possono adottare e adottano.
PRESIDENTE:
La parola al Consigliere Tonino; ne ha
facoltà.
TONINO - (P.C.I.):
Giustifico l'insufficienza della
risposta dell'Assessore Borbey perché mancano i dati complessivi.
Chiedo tuttavia all'Assessore Borbey che non appena ci sono i dati
questi siano esaminati in modo approfondito, perché, per riprendere
una delle ultime frasi che l'Assessore ha detto, siamo in un
momento di crisi in cui si richiedono anche trasformazioni del modo
di vendere l'immagine della Valle d'Aosta e di fare il turismo
nella nostra Regione. Chiederei inoltre all'Assessore di valutare,
se possibile non soltanto i dati sulle presenze e sugli arrivi, che
non dicono tutto, perché in questa stagione - almeno da quello che
si sente dire dagli operatori turistici - si ha anche la sensazione
di un turista che ha speso di meno, che ha limitato notevolmente
gli extra e le spese non indispensabili, che ha prodotto di
conseguenza un calo anche nell'attività di quello che comunemente
viene chiamato l'indotto del turismo. Per cui si tratta di valutare
anche questi altri dati per capire come sta cambiando il tipo di
turismo e come sia praticamente scomparsa la cosiddetta
villeggiatura, così come era intesa anni fa.
Per quello che ci riguarda noi siamo dell'avviso che esistono
evidentemente delle cause esterne.
Per quanto riguarda il turismo internazionale indubbiamente le
restrizioni francesi e il fatto che i tedeschi possono scalare le
spese per le vacanze dalla denuncia dei redditi hanno influito, ma
ci sono delle questioni nostre interne. Il calo nazionale è dovuto
indubbiamente a una situazione di crisi, di incertezza, di paura
per il futuro, ecc..
Riteniamo però, e lo ribadiamo, che ci sono anche problemi
organizzativi della Valle d'Aosta, interni della nostra Regione. Il
problema dei prezzi è uno di quelli che ha sollevato l'Assessore e
che condividiamo, ma c'è anche un problema di organizzazione
dell'attività della Regione; nel senso che di fronte a questa
situazione non è più sufficiente vendere l'immagine della Valle
d'Aosta.
Occorre invece organizzare la presenza di tutte le stazioni
della Valle d'Aosta, anche delle stazioni minori, sui mercati, in
modo da avere un'offerta come Regione che sia una offerta
differenziata, un'offerta che si rivolga particolarmente alle
diverse categorie di turisti che oggi compongono la domanda di
turismo.
Per quello che ci riguarda, inoltre, riteniamo importantissimo
offrire anche quelle località minori della nostra Regione che, se
adeguate di alcune infrastrutture essenziali, oggi rispondono alla
richiesta crescente di turismo in zone e località in cui la qualità
dell'ambiente è ancora a livelli buoni, di mantenimento, in cui il
rapporto con la natura, e non solo con la natura, ma anche con le
popolazioni, è un rapporto che ha una qualità diversa rispetto ad
alcuni centri maggiormente affermati.
Mi sembra che questi principi debbano diventare punti fermi
nella politica della nostra Regione e siano tradotti in programmi
operativi che finora non abbiamo avuto modo di vedere.
Con queste preoccupazioni, con queste indicazioni, noi
richiediamo alla Giunta una valutazione più approfondita e più
seria di quanto sia stato fatto oggi su come è andata la stagione
estiva in Valle d'Aosta.
