Classificazione
OPERE PUBBLICHE


Resoconto integrale del dibattito dell'aula
Oggetto del Consiglio n. 1224 del 29 marzo 2000 - Resoconto
OGGETTO N. 1224/XI Predisposizione del capitolato generale e
dell'elenco prezzi previsto dalla legge regionale sui lavori
pubblici. (Interpellanza)
Interpellanza A seguito dell’approvazione, in
data 28 luglio 1999, del disegno di legge "Modificazione alla legge
n. 12 del 20/06/1996, Legge regionale in materia di lavori
pubblici";
Avendo appreso dall’Assessore competente, da noi
appositamente interpellato, che le competenti strutture regionali
avrebbero predisposto in pochi mesi il capitolato generale e
l’elenco prezzi relativo alla legge succitata;
Considerato che da allora sono ormai trascorsi otto mesi, senza
che né il capitolato generale né l’elenco prezzi
siano stati preparati;
i sottoscritti Consiglieri regionali
Interpellano
l’Assessore competente per conoscere:
a) quali sono le ragioni che non hanno permesso ad oggi
l’approvazione del capitolato generale e
dell’elenco prezzi;
b) a che punto sono, le procedure per la predisposizione dei due
documenti citati;
c) entro quale data saranno disponibili il capitolato generale e
l’elenco prezzi.
F.to: Comé - Marguerettaz - Collé - Viérin M.
Président
La parole au Conseiller Comé.
Comé (Aut)
La legge regionale in materia di lavori
pubblici, la n. 12/96, è stata sicuramente una legge molto
importante per la nostra Regione.
Questa legge ha voluto da una parte dotare la Regione e gli enti
pubblici che dovevano operare nel settore edile di regole sicure e
certe e dall'altra cercare di rilanciare il settore dell'edilizia
valdostana. La legge ha portato forti e radicali innovazioni in
materia di lavori pubblici, quali ad esempio la programmazione, le
diverse fasi della progettazione, le aggiudicazioni.
Questa legge n. 12 del 1996, come tutti sappiamo, nel luglio
dell'anno scorso è stata ripresentata in Consiglio perché dopo una
fase di prima applicazione necessitava, come l'Assessore ci disse,
di modifiche e di aggiustamenti.
Certo non sono qui a rimettere in discussione la legge n. 12 o
le sue modifiche, ma sia l'Assessore Lavoyer, nel momento in cui
presentò nel 1996 la legge, sia poi l'Assessore Vallet dissero che
questo provvedimento era fondamentale, ma per l'intero settore
edile era anche importante che questa legge potesse poi decollare
definitivamente e doveva reggersi su alcuni pilastri
importantissimi, quali l'elenco prezzi e il capitolato
generale.
L'Assessore Lavoyer lasciò passare due anni senza erigere
nessuno di questi pilastri e il nuovo Assessore ci garantì il
massimo impegno, che nel giro di pochi mesi sarebbe riuscito a
predisporre sia il capitolato generale che l'elenco prezzi.
Visto che sono passati ormai 8 mesi abbondanti dalla discussione
in Consiglio, volevamo con questa nostra interpellanza sollecitare
l'Assessore e quindi chiedere notizie sul perché il capitolato e
l'elenco prezzi non hanno avuto ancora avvio, volevamo capire a che
punto erano le procedure per la predisposizione di questi documenti
e chiedere entro quali tempi l'Assessore potrà garantirci la
predisposizione sia del capitolato generale che dell'elenco
prezzi.
Président
La parole à l'Assesseur au territoire, à
l'environnement et aux ouvrages publics, Vallet.
Vallet (UV)
Sia l'elenco prezzi che il capitolato generale
sono, come giustamente ha sottolineato il Consigliere Comé, due
tasselli importanti per la messa a regime di una corretta
programmazione ed esecuzione delle opere pubbliche.
Si tratta invero di documenti importanti e complessi che hanno
richiesto e richiedono approfondimenti considerevoli.
Per quanto riguarda l'elenco prezzi, si tratta di un documento
che si compone di circa 4.500 voci trattate, che ha richiesto
quindi una fase di predisposizione relativamente lunga che è stata
comunque svolta da professionisti esterni incaricati
dall'Amministrazione ed ha richiesto anche una fase di verifica da
parte dei servizi dell'Amministrazione regionale. Tutto questo si è
concluso e la Giunta regionale ha approvato l'elenco prezzi nella
seduta di lunedì scorso, l'altro ieri.
Per quanto riguarda il capitolato generale, invece, la questione
è ancora in alto mare, nel senso che abbiamo disponibile una bozza
del documento rispetto alla quale però non è possibile andare
avanti e chiudere perché rimaniamo sempre in attesa della
pubblicazione del regolamento previsto dall'articolo 3 della legge
n. 109, "legge Merloni", che va a definire degli aspetti che non
sono definiti dalla nostra legge n. 12, ma che concorrono comunque
e che devono essere tenuti in considerazione per la definizione del
capitolato generale di appalto.
Quindi, l'approvazione, che peraltro verrà fatta dal Consiglio
regionale, del capitolato generale di appalto sarà possibile non
appena entrato in vigore il regolamento di cui all'articolo 3 della
"legge Merloni" e precisamente qualche mese dopo perché questa
bozza di cui disponiamo dovrà essere messa a fuoco sulla base delle
ultime indicazioni del regolamento.
Président
La parole au Conseiller Comé.
Comé (Aut)
Ringrazio intanto l'Assessore. Devo dichiararmi
parzialmente soddisfatto perché ho saputo oggi che, direi forse
casualmente, la nostra interpellanza ha fatto sì che l'elenco
prezzi sia stato approvato l'altro ieri dalla Giunta e ho usato il
termine casualmente.
Sicuramente staremo attenti nel verificare questo elenco prezzi
che, come diceva l'Assessore, è consistente, si parla di 4.500 voci
trattate, quindi sarà nostra cura verificare sia il capitolato sia
l'elenco prezzi per fare le nostre valutazioni.
Per quanto riguarda il capitolato, accetto le dichiarazioni
dell'Assessore; sarà cura nostra verificare quando il regolamento
della "legge Merloni" verrà pubblicato e vi sarà la nostra
particolare attenzione nel seguire la predisposizione del
capitolato da parte degli uffici regionali.
