Classificazione
COMMERCIO
UNIONE EUROPEA E RAPPORTI INTERNAZIONALI



Oggetto del Consiglio n. 2872 del 14 luglio 2017 - Resoconto
OGGETTO N. 2872/XIV - Approvazione di mozione: "Impegno del
Governo regionale a sollecitare il Parlamento ed il Governo ad
impedire l'entrata in vigore in Italia del Trattato CETA".
Rosset (Presidente) -
Punto n. 29 all'ordine del giorno.
Per l'illustrazione, chiede la parola l'Assessore Viérin, ne ha
facoltà.
Viérin (UVP) -
Questa iniziativa nasce da un documento
inviato alle istituzioni, non solo al Consiglio regionale ma anche
agli Enti locali, che lo hanno peraltro ricevuto in modo singolo
alcuni Comuni e in modo unitario l'organismo che li rappresenta. È
un documento che è arrivato dalla Coldiretti nazionale, ma
soprattutto dalla Coldiretti Valle d'Aosta in questo caso - e lo
vedremo nel dibattito perché, al di là dei temi nazionali e
internazionali, esistono delle ricadute anche per la nostra
comunità -, che evidenziava un argomento peraltro noto, alla
ribalta nelle cronache anche nazionali: la ratifica di questo
Trattato sintetizzato nella sigla di CETA. Il 15 febbraio il
Parlamento europeo ha approvato la conclusione di questo accordo
economico-commerciale globale tra l'Unione europea e il Canada,
firmato il 30 ottobre 2016, che prevede l'abolizione della maggior
parte dei dazi doganali tra gli Stati. In questa lettera
l'Associazione Coldiretti chiede alle istituzioni di prendere
posizione per evitare che si mettano a rischio - sicuramente sarà
un rischio plausibile se questo accordo viene ratificato - sia da
un punto di vista di qualità, ma anche da un punto di vista di
originalità i prodotti e il commercio dei prodotti a livello
internazionale, soprattutto per una Regione come la nostra che ha
delle caratteristiche anche in termini di
OGM-free
, che è
una Regione con una connotazione dei propri prodotti, una filiera
che segue con attenzione i disciplinari, che ha dei prodotti
riconosciuti, che, attraverso delle operazioni grandi e anche
difficili, ha visto riconosciute le proprie prerogative.
"Cosa potrebbe succedere?" è quello che si chiede il
consumatore, perché poi le istituzioni in generale devono pensare
alla propria comunità e soprattutto a tutelare i consumatori sia in
termini di qualità che in termini di rischi di contraffazione dei
marchi. Noi sappiamo che già abbiamo delle grandi difficoltà a
vedere tutelati i nostri marchi in territori extraeuropei, che non
hanno disposizioni che vanno nell'ottica di dire: "noi riconosciamo
quel prodotto", i nostri sono dei prodotti di eccellenza, DOP,
quindi la fontina, il lardo, piuttosto che il prosciutto Jambon de
Bosses che il
Fromadzo
. Al di là di questo, noi crediamo che
questo accordo porterebbe alla possibilità di importare marchi
contraffatti, che già oggi vengono prodotti in questi Paesi, e in
barba a tutte le regole che noi invece dobbiamo imporre ai nostri
agricoltori, allevatori e poi a chi fa la
promo-commercializzazione. Si vedrebbe importare in Europa, e
quindi anche in Italia, questi prodotti senza controllo.
Ieri il collega Bertschy ed io abbiamo sentito il Presidente di
Coldiretti nazionale in un'intervista radio raccontare come il
grano viene lavorato in Italia con autenticità e come invece certe
pratiche anche con rischi tumorali vengono portate avanti nei
territori canadesi. Questo per dire che forse l'appello che questa
mozione porta avanti è una goccia nell'oceano, però noi crediamo in
un Consiglio regionale che si muove e che fa sentire la propria
voce. Io qui ho cercato di scaricare una rassegna stampa per vedere
come altre Regioni si sono mosse: sicuramente la Regione Puglia -
che è la Regione capofila per quanto riguarda gli Assessori
regionali -, ha avuto una presa di posizione -; la Lombardia e
altre prese di posizione sono arrivate da più parti. Ci sono anche
categorie - e bisogna dirlo ad onor del vero - che hanno difeso
questo accordo, però noi riteniamo che, per quanto concerne la
comunità valdostana, ci possa essere effettivamente il rischio -
rischio che era stato peraltro anche evidenziato anche da un punto
di vista tecnico da parte dell'Amministrazione - di avere delle
ricadute estremamente negative su questi importanti principi. Noi
non siamo sicuramente contro il libero scambio, siamo per
un'economia che gira, con i prodotti che vengono esportati, ma in
questo caso il problema è un po' diverso. La Giunta della Puglia ha
approvato l'atto di indirizzo contro la ratifica del CETA, come la
Giunta del Lazio e la Lombardia. L'appello di Coldiretti era
rivolto ai Governi. Ho coinvolto in questo senso il Presidente e ci
siamo confrontati con il Presidente della III Commissione proprio
per non dare una valenza politica di appartenenza
maggioranza/opposizione, ma per dire che il Consiglio regionale nel
suo insieme dà un messaggio in questo senso, se lo condivide.
Impegniamo il Governo a sensibilizzare a livello nazionale, abbiamo
citato il Parlamento e il Governo, al di là dei nostri
Parlamentari, che chiaramente saranno il nostro tramite; attraverso
le sensibilità anche politiche che ci sono e i contatti che alcuni
eletti possono avere, occorre sensibilizzare da più parti su questa
questione. È una mozione di principio quindi che afferma che una
comunità è attenta all'identità, alla provenienza, alla qualità e
non allo sfregio delle regole, che poi tutelano anche la salute e
la qualità della vita delle persone.
Presidente -
Siamo in discussione generale. Ha chiesto la
parola il collega Padovani, ne ha facoltà.
Padovani (GM) -
Per dire che condivido in pieno questa
iniziativa dell'Assessore e del collega Nogara, perché si parla in
questa iniziativa di un trattato che ha visto l'opposizione di
tantissime associazioni, che difendono vari interessi: dalle
associazioni dei consumatori alle associazioni degli agricoltori;
in Italia c'è un insieme di associazioni che comprende la
Coldiretti, le associazioni dei consumatori, l'ARCI, molti
movimenti che fanno riferimento alla sinistra sia in Parlamento che
fuori. È un trattato che, come diceva bene prima l'Assessore,
colpirebbe l'agricoltura italiana e ovviamente anche l'agricoltura
valdostana e causerebbe dei gravissimi danni soprattutto alle
produzioni di qualità, che in Valle d'Aosta sono tantissime e di
altissima qualità. Il rischio è che molti prodotti che sono delle
brutte copie dei prodotti italiani, magari anche con dei nomi che
in Canada possono suonare come nomi italiani, entrino nel commercio
europeo facendo concorrenza ai prodotti originali che hanno anche
magari la dicitura DOC, DOCG e varie diciture di qualità. È un
trattato che è frutto della politica commerciale europea e
canadese, che dà la priorità all'apertura dei mercati, alla
crescita guidata delle esportazioni e ai profitti delle imprese,
alla deregolamentazione e a speciali privilegi per gli
investitori.
Uno dei capitoli più preoccupanti di questo trattato è appunto
quello sugli investimenti perché prevede l'istituzione di un
tribunale, un arbitro privato che regolerebbe le cause tra gli
investitori privati e gli Stati e le Regioni, comunque gli enti
pubblici. È preoccupante perché in questo tribunale sostanzialmente
le cause possono essere unilaterali, nel senso che gli investitori,
i privati possono fare causa alle istituzioni pubbliche nel caso in
cui vedano lesi i loro interessi di profitto da leggi che
potrebbero essere fatte anche a tutela del bene pubblico da parte
delle istituzioni stesse. È un trattato che riduce i diritti del
lavoro, in questo trattato non c'è nessuna garanzia che il livello
dei diritti del lavoro in Europa verrà mantenuto e garantito. È un
trattato che mette a rischio il principio di precauzione. È un
trattato che mette in pericolo i servizi pubblici. È un trattato
che sostanzialmente fa rientrare dalla finestra l'altro trattato,
oggi congelato, che si chiama TTIP e che era quello che doveva
essere ratificato insieme agli Stati Uniti: lo fa rientrare dalla
finestra perché permetterebbe alle aziende statunitensi che hanno
delle filiali in Canada di poter essere riconosciute come canadesi
e quindi rientrare nei privilegi del trattato. È un trattato che,
come ho detto, ha visto grandissime contestazioni in tutta Europa e
in Italia e che probabilmente verrà portato in Parlamento in piena
estate.
Concludo dicendo che voterò convintamente a favore di questa
mozione, perché penso che se le Regioni si faranno sentire al
Parlamento italiano, forse questo Parlamento magari un pensiero in
più su questo trattato, che, come dicevo, metterebbe a rischio gran
parte della nostra economia, magari lo farà e non lo approverà.
Dalle ore 10:13 assume la presidenza il Vicepresidente
Fosson
.
Fosson (Presidente) -
Ha chiesto la parola il Consigliere
Cognetta, ne ha facoltà.
Cognetta (M5S) -
Solo qualche parola per esprimere il
nostro sostegno a questa mozione. Noi, come Movimento Cinque
Stelle, sia a livello nazionale che europeo abbiamo combattuto e
stiamo combattendo contro questi trattati di libero scambio, prima
e comunque contemporaneamente sia per il TTIP che per il CETA. In
effetti, come ricordava il collega Padovani, di fatto c'è già un
Trattato (NAFTA) che gestisce i rapporti di libero scambio tra
Canada, Stati Uniti e Messico e che, di fatto, li rende come
un'unica entità, quindi questo è soltanto un grimaldello per
riuscire ad entrare in Europa e di fatto ripetere il Trattato
TTIP.
Per entrare però nello specifico della mozione, vorrei chiedere
al collega Laurent Viérin se è possibile modificarla, emendarla
aggiungendo una sollecitazione più che un impegno del nostro
Consiglio ai Parlamentari valdostani di votare contro una possibile
attuazione, di specificarlo se possibile all'interno, perché questo
invito sarebbe importante ai fini dello sviluppo di questa mozione,
questo chiaramente se l'aula è d'accordo, perché poi va votato.
D'altronde la questione di questi trattati è sempre la stessa ed
è quella che contrappone le grosse industrie, le grosse
multinazionali rispetto ai piccoli produttori. Di fatto, siccome
sono i soldi che fanno girare il mondo, si tenta sempre da parte di
queste multinazionali di distruggere ciò che invece di buono viene
fatto dai piccoli produttori che si impegnano sul territorio e noi
che di fatto abbiamo solo piccoli produttori, ed è giusto che sia
così, dobbiamo difenderli a tutti i costi. Resta quindi questo
impegno, resta la possibilità...se chi ha presentato questa
mozione, quindi anche il collega Nogara, è d'accordo a fare questa
modifica in maniera da renderla più completa e più incisiva...
Presidente -
Ha chiesto la parola il Consigliere Lanièce,
ne ha facoltà.
Lanièce (EPAV) -
Oggi, grazie a questo documento, ci
troviamo ad esprimere un parere in merito al Trattato di libero
scambio tra l'Unione europea e il Canada, giunto alla notifica
presso il Parlamento nazionale a riflettori abbassati. Occorre per
questo motivo ringraziare la presa di posizione della Coldiretti,
che ha portato all'attenzione anche del dibattito politico locale i
contenuti di questo accordo, mettendo in evidenza aspetti
preoccupanti per il mondo agricolo e per il consumatore in
generale. Infatti l'accordo, finalizzato a promuovere relazioni più
approfondite con il Canada, introduce in modo sostanziale un
meccanismo di deregolamentazione degli scambi e degli investimenti
che non solo non giova alla causa del libero commercio, ma
costituisce di fatto un precedente sulla modalità di costruzione
degli accordi di libero scambio con pregiudizio della qualità,
della competitività e dell'identità del sistema agricolo nazionale
e della sicurezza dei consumatori. Sulla sicurezza alimentare il
CETA introduce l'applicazione del principio di equivalenza delle
misure sanitarie e fitosanitarie, che consentirà ai prodotti
canadesi di non sottostare ai nuovi controlli, dimostrando proprio
l'equivalenza con quelli commercializzati in Europa, meccanismo
rischioso per la salute dei consumatori considerato che in Canada
sono impiegate 99 sostanze attive vietate nell'Unione europea.
Di fatto, nel CETA manca il riferimento alla portata vincolante
del principio di precauzione, che in Europa impone una condotta
cautelativa nelle decisioni che riguardano questioni
scientificamente controverse circa i possibili impatti sulla salute
e l'ambiente, un principio formalmente rispettato dal Canada ma
ritenuto non vincolante sul piano commerciale.
Sotto il profilo della protezione delle indicazioni geografiche,
l'accordo penalizza in modo significativo il
made in Italy
agroalimentare di qualità. Non tutti i tipi di alimenti prodotti in
Unione europea potranno godere di un livello di protezione
paragonabile a quello conferito dal diritto europeo. All'Italia,
che vanta 291 DOP e IGP registrati, ne saranno riconosciuti solo
41, alla Valle d'Aosta la sola fontina DOP. Allo stesso tempo sarà
prevista la coesistenza con marchi già registrati in uso in Canada:
dal San Daniele al Parmesan, dall'Asiago alla fontina
cheese
. La tutela dei prodotti italiani appare quindi
insufficiente sia sotto il profilo del numero dei prodotti
tutelati, sia per la legittimazione nella sostanza di pratiche
fraudolente e ingannevoli del made in Italy agroalimentare. Ne è
ulteriore dimostrazione il fatto che per alcuni prodotti, tra le
quali la nostra fontina, sarà consentito in Canada l'uso degli
stessi termini accompagnati con genere, tipo, stile e da
un'indicazione dell'origine del prodotto, indicazione che non sarà
neanche necessaria per i prodotti già commercializzati prima del 18
ottobre 2013. È evidente che richiamare con lo stesso nome alimenti
del tutto diversi è inaccettabile, in quanto trattasi di
concorrenza sleale che danneggia i produttori e inganna i
consumatori, con la conseguenza che il settore agroalimentare made
in Italy, universalmente riconosciuto come straordinaria leva
competitiva, ne potrebbe subire un rilevante danno. Da qui la piena
sintonia con l'azione di Coldiretti, già promotrice di numerose
battaglie a difesa del made in Italy, sulla necessità di difendere
i nostri prodotti che sono espressione di un'identità territoriale
non riproducibile altrove, realizzati sulla base di specifici
disciplinari di produzione sotto un rigido sistema di controlli,
come già ha affermato l'Assessore Viérin.
Tutelare le piccole produzioni agroalimentari è una precisa
scelta che la Regione e gli Enti locali valdostani percorrono da
tempo. Ecco perché oggi, assieme al mondo agricolo valdostano,
vogliamo fare la nostra parte per sensibilizzare il Governo e il
Parlamento italiano nell'adottare la massima cautela e attenzione
prima di siglare l'accordo del CETA, che, attraverso la
deregolamentazione degli scambi e degli investimenti, metterebbe in
particolare a rischio i prodotti con denominazione e indicazione
geografica protetta su cui tanto il "sistema Valle d'Aosta" ha
investito in questi anni. Si tratta di una presa di posizione
politica, che mi auguro sia condivisa all'unanimità, a favore delle
imprese agricole valdostane, che, come tutti sappiamo, sul
territorio contribuiscono alla creazione di valori e
atout
economico e sociale, e svolgono anche una funzione cruciale di
mantenimento delle vallate, contrastando lo spopolamento delle
stesse.
Tornando infine agli aspetti generali dell'accordo,
l'abbattimento istantaneo e quasi totale dei dazi attiverà
l'importazione di quantità rilevanti di prodotti a basso costo che
l'agricoltura italiana non sarà in grado di reggere. Non parliamo
naturalmente di bloccare la libera circolazione delle merci, ma non
possiamo restare indifferenti davanti al danno che il nostro
settore primario potrebbe subire da una concorrenza mirata al basso
costo dei prodotti, figli di regole diverse, produzioni diverse e
sicurezze diverse. Se in Europa a febbraio hanno votato "sì" a
questo trattato, l'Italia non può e non deve ratificarlo perché non
possiamo accettare che su 291 denominazioni di origine solo 41
siano tutelate. È una questione di rispetto per i nostri
agricoltori, per il loro lavoro, per l'identità produttiva della
nostra Regione e delle altre Regioni italiane e per la sicurezza
alimentare e la salute dei cittadini. Da qui il nostro convinto
appoggio e voto favorevole alla mozione presentata dall'Assessore e
dal collega Nogara.
Dalle ore 10:20 riassume la presidenza il Presidente
Rosset
.
Rosset (Presidente) -
Ha chiesto la parola il collega
Testolin, ne ha facoltà.
Testolin (UV) -
Per esprimere anche da parte del gruppo
dell'Union Valdôtaine un paio di riflessioni che vanno a riprendere
evidentemente le considerazioni espresse da chi ci ha preceduto.
Tre considerazioni che vanno fatte per dimostrare il perché in
quest'aula...e speriamo che con un'unanimità di consenso si potrà
andare verso un'indicazione da parte della Regione Valle d'Aosta di
salvaguardia dei nostri progetti e delle nostre prerogative in
merito alla qualità dei nostri prodotti agroalimentari.
Una prima riflessione va nel senso di sottolineare quelle che
sono state nel tempo tutta una serie di iniziative a tutela della
specificità dei nostri territori, della cultura, delle regole di
produzione, della sicurezza alimentare, della tutela del
consumatore e della salvaguardia delle piccole unità operative,
come quelle che operano sul territorio regionale. L'attenzione
verso i prodotti di qualità nasce in Valle d'Aosta da molto lontano
e già nel 1972 la prima DOC (l'Enfer d'Arvier) con quella di Donnas
si affaccia sul panorama nazionale e internazionale. Poi nel 1985 i
vini valdostani si uniscono sotto un'unica denominazione: "Valle
d'Aosta/Vallée d'Aoste DOC", che con grande lungimiranza fa sì che
la nostra peculiarità territoriale venga portata in evidenza, così
come in evidenza si cerca di portare la qualità dei nostri vitigni
autoctoni, dopo un lavoro di ricerca sapientemente portato avanti
dall'Amministrazione regionale insieme all'
Institut
agricole
, che, giorno dopo giorno, assieme ai nostri
viticoltori, cercano di valorizzare le nostre peculiarità. La
fontina, il nostro cavallo di battaglia, già nel 1952 si dotava di
un consorzio di tutela proprio a dimostrazione del fatto che le
nostre peculiarità e le nostre caratteristiche sono uniche al mondo
e dal 1996 si pregia della DOP, così come le altre tre produzioni
locali di qualità: il
fromadzo
, il Jambon de Bosses Vallée
d'Aoste e il Valle d'Aosta Lard d'Arnad. In tempi più recenti
l'attenzione continua ad essere alta, fino ad arrivare ai giorni
nostri con la presentazione il 5 novembre 2014 della IG Genepì
della Valle d'Aosta, poi approvata il 20 febbraio 2015, per
proseguire poi, sempre con il sostegno dell'Istituto Grappe e della
collaborazione dell'Institut agricole régional, con la richiesta di
iscrizione nella IG anche della grappa della Valle d'Aosta.
Disciplinari rigidi - lo ha ricordato anche l'Assessore nella
sua presentazione -, tutela della qualità del prodotto, della
sicurezza alimentare, della serietà dei produttori e di tutta la
filiera di trasformazione sono una garanzia per i consumatori sia
dal punto di vista sanitario, sia etico, sia sotto il profilo della
sostenibilità ambientale e della sua autenticità. Poi nell'anno di
EXPO c'è stata l'approvazione della legge regionale n. 2/2015 sul
divieto assoluto della coltivazione delle OGM in Valle d'Aosta e la
nostra Regione è diventata la prima Regione
OGM-free
in
Italia.
Nel tempo sono sempre state appoggiate questo tipo di
iniziative, come quella sollecitata da Coldiretti in questa
occasione, e sono stati deliberati dei provvedimenti che andavano
esattamente in questa direzione. Basti pensare a dei provvedimenti
a tutela del made in Italy approvati nel febbraio 2012, così come
nel dicembre 2013, dove si è voluto sottolineare con forza il ruolo
delle produzioni locali. Si deliberava in merito all'opportunità di
mettere in campo tutta una serie di azioni politiche amministrative
utili a rafforzare il valore e l'unicità delle produzioni del
territorio, con particolare riferimento alla loro origine e alle
loro caratteristiche di produzione. L'esistenza in Valle d'Aosta di
oltre 30 prodotti agroalimentari tradizionali sta a sottolineare
l'attenzione che c'è e che continuerà ad esserci sulle nostre
produzioni particolari. Sottolineiamo ancora il sostegno ad
iniziative per la valorizzazione dei prodotti delle materie prime e
del loro luogo di produzione, con la necessità di inserire questo
luogo di produzione in etichetta proprio a tutela dell'originalità
del prodotto e a tutela delle prerogative che questo prodotto ha
nel vedere la sua produzione in realtà come la nostra. Da
sottolineare ancora come dal 2015 si sia attivata una
sperimentazione, poi seguita anche da altre Regioni italiane, volta
all'utilizzo di sistemi innovativi di tracciabilità dei prodotti
regionali per la certificazione dell'autenticità e l'originalità
degli stessi per i consumatori di tutto il mondo.
Queste sono le attività che nel tempo hanno caratterizzato
l'Amministrazione, ma direi tutta la collettività valdostana e oggi
ci troviamo di fronte a tutta una serie di problematiche, che sono
state evidenziate poc'anzi dal collega Lanièce e che non starò a
ripercorrere, ma che vanno a minare questo lavoro di cesello fatto
nel tempo dalla nostra comunità. Oggi ci troviamo a dover portare
avanti delle iniziative che vengono richieste dal mondo dei
produttori, che vengono richieste dal mondo agricolo, ma che
vengono richieste anche da chi pensa che questo tipo di presupposti
possa continuare a caratterizzarci nel mondo, anche se siamo molto
piccoli. Anche se le nostre produzioni probabilmente non andranno
ad incidere sulle caratteristiche commerciali tra Unione europea e
Canada, c'è da sottolineare che le più grandi esportazioni a
livello europeo verso proprio il Canada sono rappresentate da
formaggi, vini e prosciutti: quattro delle cinque DOP che abbiamo
sul territorio regionale e che, seppur con piccoli numeri, possono
rappresentarci degnamente in un panorama di biodiversità: la
biodiversità che sembra essere abbandonata con questo trattato, o
comunque passare decisamente in secondo piano, così come in secondo
piano passano tutta una serie di normative legate alla salubrità
degli alimenti, all'attenzione al territorio, all'attenzione a
delle pratiche corrette di agricoltura.
Oggi ci troviamo giustamente sollecitati da delle associazioni a
voler dare il nostro contributo. Altre amministrazioni, altri
organi dell'amministrazione si sono mossi, il CELVA si è mosso con
una dichiarazione chiara a sostegno dell'iniziativa e alcuni Comuni
hanno già deliberato a sostegno dell'impegno contro la ratifica del
trattato, in assoluta continuità con l'attenzione sempre dimostrata
dal Consorzio degli Enti locali valdostani e da molte
Amministrazioni comunali nei confronti dei prodotti di produzione
locale. Il CELVA, in sinergia con l'Amministrazione regionale, nel
tempo ha portato avanti iniziative puntuali per la valorizzazione
di questi prodotti: basti pensare a "Io mangio valdostano",
piuttosto che a tutta una serie di interventi attivati tramite i
gruppi di azione locale. La Regione approccia oggi la
sollecitazione arrivata da Coldiretti e da altre associazioni.
L'Assessore - lo ha dichiarato - ha scelto una strada diversa da
quella scelta e proposta
in primis
dalla Coldiretti e
attuata da altre Regioni, che hanno deliberato come Giunta, per
dare probabilmente una cassa di risonanza più importante a questo
tipo di argomento. Noi ne cogliamo le sfumature, ma avremmo gradito
anche un intervento che portasse all'attenzione anche altre
valutazioni in aggiunta a quelle che sono state messe in evidenza
dalla Coldiretti. La Regione avrebbe potuto inserire...e lo
proporremo tramite due piccoli emendamenti che vanno un po'
nell'ottica di quello che ha già anticipato il collega Cognetta, e
un emendamento, che, se avrete voglia, si potrà eventualmente
inserire all'interno delle premesse, in quanto diciamo che non c'è
stata menzione dei percorsi che hanno portato a delle scelte
strategiche a livello nazionale e internazionale di un tipo di
agricoltura come la nostra. Non si è fatto cenno nella mozione a
situazioni paradossali quali quella che la Comunità europea mette
la maggior parte delle risorse a sostegno dell'agricoltura europea,
le mette in funzione di impegni ambientali forti e mirati alla
salvaguardia dell'ambiente e all'abbassamento dell'utilizzo dei
fitofarmaci, così come alla promozione di qualità DOC e DOP e
biologico, e poi va a penalizzare fortemente con l'approvazione di
questi tipi di accordi commerciali internazionali. Questo per dire
che sarebbe magari opportuno sottolinearlo e farci forza anche di
questi aspetti per condividerli con altre Regioni che, come noi,
stanno lavorando in questa direzione.
Lo Stato italiano sta poi finanziando interventi nelle aree
interne marginali come il programma di sviluppo rurale che
avvantaggia azioni a favore delle aree più disagiate delle varie
Nazioni, e poi si approva un trattato commerciale che tutto fa
invece di garantire protezione alle produzioni locali di qualità
dei nostri territori, che in molti casi rappresentano l'unica arma
- e forse la più importante e più spendibile che abbiamo - per
mantenere sui nostri territori le popolazioni.
Sulla scorta di questa riflessione, presenterò prima della
chiusura della discussione generale due emendamenti che vanno in
questa direzione: sottolineare all'interno delle premesse questa
incongruità da parte dell'operatività della Comunità europea e
dello Stato italiano e a sollecitare - così com'è già stato
anticipato anche dal collega Cognetta - il coinvolgimento dei
Parlamentari valdostani di lavorare in sinergia con le altre
Regioni, cosa che è già stata peraltro anticipata anche
dall'Assessore nella sua presentazione, e che darebbe così più
forza alle azioni di una pur piccola Regione come la nostra, ma che
conta pur sempre a livello delle indicazioni importanti per la
salvaguardia di realtà particolari che possono veramente fare la
differenza.
Presidente -
Ha chiesto la parola la Consigliera Morelli,
ne ha facoltà.
Morelli (ALPE) -
Anche come gruppo ALPE vogliamo dare il
nostro contributo a questo argomento, a questo tema importante per
intanto apprezzare la tempestività con cui l'Assessore
all'agricoltura Laurent Viérin e il Presidente della III
Commissione, la Commissione competente in tema di agricoltura,
hanno reagito alle sollecitazioni che tutti abbiamo ricevuto da
Coldiretti, e poi per apprezzare il lavoro fatto da Coldiretti per
rendere comprensibile ai più una materia che tanto semplice da
capire non è. L'opera di divulgazione fatta da Coldiretti su un
argomento così complesso e che sarebbe difficilmente valutabile
dall'opinione pubblica, da chi non è addentro al tema dei grandi
trattati internazionali e alle produzioni agricole credo sia
assolutamente apprezzabile.
Vorrei sintetizzare perché non voglio competere con i dotti
interventi che mi hanno preceduto, fatti da persone che sicuramente
hanno avuto un ruolo, anche di rilievo, nella nostra Regione nel
settore agricolo, voglio semplicemente ricordare tre punti che, dal
nostro punto di vista, sono importanti e vanno assolutamente a
sostegno del fatto che sia inopportuno che l'Italia ratifichi
questo trattato internazionale con il Canada. Intanto il Canada non
ha ratificato delle convenzioni, che per noi sono basilari sui
diritti dei lavoratori, sono diritti che per noi sono acquisiti e
per il Canada non lo sono: il diritto alla contrattazione
collettiva, l'età minima per l'accesso al mondo del lavoro, la
convenzione sulla sicurezza e la salute dei lavoratori. Sono dei
temi che per noi sono importanti, ma che evidentemente in altre
realtà non lo sono altrettanto, ma sono condizioni che
avvantaggiano quei Paesi che non applicano queste convenzioni,
perché vanno a diminuire il costo del lavoro e provocano quindi
anche un'azione di concorrenza sleale nei nostri confronti. Questo
è il primo punto.
Secondo punto. Hanno regole molto meno restrittive nella
produzione, nell'utilizzo dei fitofarmaci. Il glifosato di cui
abbiamo parlato talvolta anche in Consiglio regionale in Canada è
tranquillamente ammesso. Sono quindi ragioni ambientali, ragioni
che comportano rischi per la salute e su cui credo noi dobbiamo
porre la più grande attenzione.
Infine,
last but not least
, il CETA colpisce il
made
in Italy
agroalimentare. Qualcuno lo ha già ricordato: su 280
DOP e IGP ne sono riconosciute soltanto 41. Colpisce quindi le
produzioni di qualità che per l'Italia, ma in particolare per la
piccola Valle d'Aosta costituiscono il valore aggiunto per un
settore agricolo che altrimenti non sarebbe sostenibile e non può
reggere la concorrenza con le grandi realtà e che, come giustamente
qualcuno ricordava, ha un effetto importante sulla salvaguardia del
territorio. Il fatto che i canadesi possano produrre impunemente
della fontina solo di nome, usurpando un marchio che comporta una
tradizione, che comporta delle regole che sono molto restrittive, a
cui i nostri agricoltori devono attenersi, quindi non può starci
bene.
L'Assessore, ma anche altri, ricordavano che siamo stati la
prima Regione ad adottare una legge
OGM-free
, credo che già
solo questo ci spinga ad avere una posizione molto chiara e molto
netta nei confronti di questo trattato. Una Regione come la nostra,
che è attenta a garantire dignità, a cercare di garantire dignità e
giusta redditività agli agricoltori, non può non pronunciarsi
contro un trattato che invece andrebbe ad acuire le disuguaglianze.
Da parte nostra quindi vi è l'assoluto sostegno a questa
mozione.
Presidente -
Ha chiesto la parola l'Assessore Viérin, ne
ha facoltà.
Viérin (UVP) -
Intervengo in discussione generale così da
poter ancora modificare la mozione, quindi non per sottrarre tempo
ai colleghi, ma per alcune considerazioni sulle proposte che sono
arrivate, da parte del collega Cognetta
in primis
.
Sicuramente, lo avevo detto nelle premesse, avevamo citato l'invito
ad agire sul Governo e sul Parlamento - per il tramite anche dei
nostri Parlamentari - ma crediamo che sarebbe rafforzativo, in
effetti, aggiungere il fatto che impegniamo i nostri Parlamentari
ad esprimere un voto negativo, perché tante volte in quest'aula ci
siamo interrogati sul ruolo dei nostri Parlamentari e alla fine se
vanno a rappresentare le istanze del Consiglio regionale, fanno
un'operazione di tutela degli interessi della comunità valdostana,
al di là delle proprie convinzioni, quindi in questo senso lo
accettiamo. Come accettiamo, collega Testolin, tutte le suggestioni
e ne discutiamo, ma non vorremmo che fosse interpretato male il
fatto di aver portato l'argomento in Consiglio. Intanto le
iniziative del Consiglio di solito sono a istanza e su iniziativa
dei Consiglieri, quindi, avendo tutti ricevuto questa cosa, il
collega Testolin compreso, si poteva anche impegnare assieme a noi,
o magari sentirci. Io ho coinvolto il Presidente della III
Commissione, ripeto, per non dare una connotazione di maggioranza e
opposizione a questo atto e l'ho portato in Consiglio non per
visibilità, collega Testolin, ma per rafforzare la visibilità del
Consiglio su un argomento che è trasversale.
Abbiamo quindi ascoltato con attenzione tutto il percorso che
ognuno di noi ha fatto, che ha cercato di fare e quindi ben venga,
anzi è rafforzativo se c'è nella mozione un pezzo che tratta delle
cose che sono state fatte. Ripeto: tutti i contributi che arrivano
sono positivi, li vediamo assieme e credo che possano essere
accettati. Ringraziamo anche noi Coldiretti e, in particolare, il
Direttore Richard Lanièce, perché ci hanno scritto una lettera ed è
per questo che abbiamo presentato la mozione, quindi con il senno
di poi, va benissimo...si poteva scrivere anche meglio, per
semplificarla, collega Testolin, si poteva fare, ognuno di noi
poteva farlo. Noi abbiamo recepito questa cosa, ci è venuta l'idea
e ve la portiamo in aula. Tutti i contributi sono ben accetti e
l'abbiamo fatto proprio per non avere una prerogativa di Giunta, ma
per portarla all'attenzione di questo Consiglio. Almeno su questi
temi cerchiamo di fare fronte comune e di evitare di mettere sempre
i piccoli distinguo per dire: "io lo sapevo prima", "io l'avevo
fatto", "io l'ho detto", "io ho lavorato bene". Questo non credo
che porti beneficio al settore.
Ripeto: se vengono formalizzati al tavolo della Presidenza gli
emendamenti del collega Cognetta in primis e quelli del collega
Testolin, credo che, assieme ai colleghi intervenuti, si possano
analizzare, ma se vanno nella direzione di ricordare e rafforzare
un messaggio, di solito nelle mozioni si cerca di sintetizzare,
tutto qui. Questo per dire prima della chiusura della discussione
generale - quindi eviterò in sede di replica l'intervento - che
siamo propensi ad accettare gli emendamenti.
Presidente -
Si stanno fotocopiando gli emendamenti, poi
verranno consegnati. Ha chiesto la parola il collega Nogara, ne ha
facoltà.
Nogara (UVP) -
Molte cose, praticamente tutte, sono già
state dette dai miei colleghi. Come Presidente della III
Commissione e dopo essermi confrontato con l'Assessore competente,
quando dalla Coldiretti ci sono arrivate tutte le documentazioni,
si era deciso di prendere questa posizione. Questa mozione, firmata
dall'Assessore e firmata in rappresentanza della III Commissione,
voleva dare un segnale dell'unanimità di tutto il Consiglio
regionale. Io a quanto è stato detto qui in aula vorrei solo
aggiungere un piccolo tassello. Come sapete bene, la scorsa
settimana, sono stato con i colleghi Rollandin e Morelli all'APF in
Lussemburgo, io facevo parte della Commissione dello sviluppo. Il
Canada, essendo un Paese francofono, ha dei rappresentanti
chiaramente anche nell'APF e ha presentato un piano di sviluppo per
i Paesi africani, piano di sviluppo che non è altro che...non dico
il CETA, perché con i Paesi africani non hanno un granché di
scambi, però di fornitura soprattutto di grano, di frumento,
eccetera. Ad una domanda dei delegati di quanto di quanto spende lo
Stato canadese per sostenere l'agricoltura e soprattutto questo
tipo di agricoltura in Canada è stato risposto che si spendono 2,8
miliardi di euro all'anno. La seconda domanda è stata: come vengono
spesi questi soldi, perché vengono spesi? È stato risposto che
questi soldi vengono spesi, vengono impegnati per i danni causati
da condizioni meteo avverse, perché sapete che in Canada c'è un
clima particolare, ma in gran parte vengono usati per aiutare le
aziende del settore ad acquistare, quindi usare, sostanze vietate
nel nostro Paese, qui si finanziano fitofarmaci, diserbanti,
antibiotici. Gli antibiotici che dal 1970-1971 sono stati vietati
qui in Europa loro li usano tranquillamente e ci hanno detto: "sì,
noi, tra l'altro, adesso stiamo ampliando i territori, abbiamo
delle problematiche, allora dobbiamo usare dei diserbanti, ma
usiamo, per esempio, tanta streptomicina, perché abbiamo dei
problemi con degli antibiotici". Questo è quello che noi dovremmo
andare a scambiare.
È chiaro poi che, come hanno già detto i miei colleghi, ci sono
diverse problematiche. Qui noi effettivamente, come ha ricordato la
collega Morelli, ci troviamo con una concorrenza sleale, perché non
possiamo giustamente - e siamo contenti di questo - usare tutti gli
antibiotici, i fitofarmaci e diserbanti che usano in Canada. Ci
sono problemi lavorativi di contratti, come accennava la collega
Morelli, ma qui si usano anche un sacco di ormoni per gli
allevamenti degli animali. Per quanto riguarda la tutela delle
denominazioni ad origine controllata o geografica, su 280 e passa
che abbiamo ne usano 41, e continuano comunque a produrre la
Fontina con scritto: "Fontina style", "Asiago tipo" o "Genere di
Asiago" e "Parmesan". Tra l'altro, una cosa che è stata anche
rilevata nell'assemblea dell'APF: qualcuno ha detto che gli impatti
sulla salute e sull'ambiente con l'uso di tutti questi antibiotici
per loro non sono un problema. Io sono convinto che per noi invece
è un grande problema, perché in tutti questi anni abbiamo cercato
di combattere e di portare i nostri prodotti ad un livello di
eccellenza. A questo punto vorrei leggervi una cosa che mi ha
colpito, che condivido in pieno e che ha scritto il Presidente
della Coldiretti Roberto Moncalvo: "l'Italia e la sua agricoltura
costituiscono un binomio tanto ricco quanto delicato: sapori,
identità territoriali, produzioni di nicchia, storia appaiono così
inestricabilmente legati nel definire il successo del cibo italiano
che turbare questo equilibrio significa imboccare una strada di cui
non conosciamo la destinazione". Secondo me, la cosa più importante
è questa: "un impianto industriale perduto può conoscere una sua
rinascita in altri luoghi e in tempi relativamente rapidi. Un
allevamento che si spegne, un insediamento agricolo, in montagna o
collina, che chiude invece non torna più". Questa è, secondo me, la
cosa principale, che è riferita, sì, al territorio italiano, ma
soprattutto al territorio della Valle d'Aosta.
Presidente -
Ha chiesto la parola il collega Grosjean, ne
ha facoltà.
Grosjean (UVP) -
Questo è un ulteriore passo avanti da
parte delle multinazionali, che sicuramente sono molto più
interessate al
business
che alla salubrità e alla qualità
del prodotto. Credono fortemente nel dio denaro e quindi tutto si
paga, non ci sono problemi. Questi prodotti però presto li vedremo
sui nostri mercati e vedendo l'elenco dei fitofarmaci o dei
diserbanti autorizzati ancora in Canada, non solo in Canada, perché
il Canada sarà il punto di riferimento di terreni coltivati magari
in Messico o da altre parti in tutta l'America, mi sembra di
tornare agli anni Settanta, quando anche qui si usavano o venivano
proposti quei prodotti per la gestione delle nostre colture e dopo
qualche anno venivano tolte dal commercio perché cancerogene, o
perché creavano tutta una serie di dipendenze della pianta, perché
si ammazzava un insetto che era utile a combatterne altri, quindi
si è creata veramente una situazione molto critica. In Canada,
Paese che noi pensiamo molto sviluppato, sono ancora nelle
condizioni in cui eravamo noi 70 anni fa, però fanno quantità e
invaderanno il mondo con queste cose.
Io credo che noi non dobbiamo scoraggiarci, perché se c'è una
cosa che loro possono fare, come diceva il collega Padovani, sono
solo le brutte copie. L'originale ce l'abbiamo noi, l'originale ce
l'hanno i territori e quindi non dovremmo neanche tanto
spaventarci. Dovremo continuare a lavorare sulla qualità, ma
soprattutto quello che non ci potranno mai direi quasi rubare, o
usurpare è il territorio, il nome del territorio. Dobbiamo quindi
sempre di più ricordarci che, quando si punta alla valorizzazione
di un prodotto, si deve valorizzare il territorio. I francesi sono
stati maestri nel mondo del vino, non trovate un grande vino
francese che porti il nome del vitigno, portano tutti il nome del
territorio.
Qui dovremmo fare una riflessione e noi come viticoltori la
stiamo facendo sulla nostra denominazione d'origine. Noi abbiamo un
piccolo dramma: stiamo valorizzando i vitigni autoctoni, ma
purtroppo stiamo mettendo sul mercato il nome del vitigno autoctono
e non tanto il nome del territorio. Ora, per le regole del gioco
che esistono, un vitigno autoctono non è legato a un territorio.
Non è che si può limitare la coltivazione di un vitigno autoctono
in un solo territorio, perché tutti i vitigni sono autoctoni da
qualche parte. Anche lo Chardonnay, o il Merlot, o il Cabernet sono
nati da qualche parte e poi sono diventati internazionali. Dovremo
quindi anche qui fare una riflessione se continuare a chiamarli con
il nome del vitigno, o se individuare dei nomi di territorio per
identificare questi vitigni. Un primo passo l'avevamo fatto già una
decina d'anni fa quando abbiamo modificato il nome del Blanc de
Morgex a livello di schedario viticolo. Oggi come oggi, il vitigno
si chiama Prié Blanc e non si chiama più Blanc de Morgex, come una
volta si chiamava. Noi quindi vendiamo sul mercato il vino Valle
d'Aosta Blanc de Morgex; se lo vogliono piantare da un'altra parte,
lo pianteranno come Prié Blanc, ma non ci sarà un'identificazione
con la zona di Morgex. Un altro vitigno che non è proprio
autoctono, ma è diventato molto caro alla Valle d'Aosta ed è un
cugino, arriva dal Vallese, è
la Petite Arvine
, che si sta
espandendo, lo stanno piantando in California, in Oregon in
quantità piuttosto importanti, dove hanno dei climi molto simili ai
nostri, con delle grandi escursioni termiche, quindi è un vitigno
che sta andando bene. Glielo abbiamo indicato noi mettendo sul
mercato un vino con il nome di Petite Arvine, l'avessimo chiamato
con un nome di territorio, probabilmente avremmo avuto un vantaggio
più interessante per noi.
Io quindi credo che noi dobbiamo credere nei nostri prodotti, ma
soprattutto dobbiamo valutare molto attentamente la valorizzazione
attraverso il nome o della Regione, quindi "Valle d'Aosta" come
cappello è stata una scelta azzeccatissima nell'anno 1985, vorrei
ricordare che il professor Fregoni dell'Università di Piacenza ci
ha suggerito il fatto di fare una DOC unica per i vini della Valle
d'Aosta e credo che questa sia veramente la strada anche per i
formaggi: mettere più in evidenza "Valle d'Aosta" che non
"fontina"; mettere più in evidenza sempre il nome del territorio
della zona, il nostro
fromadzo
: "Valle d'Aosta DOP
fromadzo"...è un nome che non ha identificazione, quindi studiamo,
cerchiamo di trovargli un'identificazione di territorio e quella
non sarà mai usurpabile da altre organizzazioni, mentre, purtroppo,
i nomi commerciali abbiamo visto che ce li portano via tutti.
Presidente -
Ha chiesto la parola il collega Cretier, ne
ha facoltà.
Cretier (PD-SIN.VDA) -
J'en profite pour saluer nos
voisins français, qui aujourd'hui fêtent leur fête nationale, j'en
profite du moment, on parlera aussi de la maison à Paris.
Gli argomenti chiaramente sono stati già dibattuti. Non vorrei
ripetermi su molti argomenti. Il primo fatto è che chiedo ai membri
effettivi della III Commissione - e, se non basta, ci sono i
verbali -: veramente di questo CETA in commissione non abbiamo
parlato e non abbiamo firmato nessun documento, quindi chiedo il
vostro sostegno. Nell'ultima commissione in tutta onestà
l'Assessore ci aveva detto: "ne parleremo alla fine", ma poi, per
questioni di tempo, se si ricorda, abbiamo chiuso la riunione e non
abbiamo avuto nessuna comunicazione...
(interruzione di un Consigliere, fuori microfono)
...se si ricorda, aveva detto: "ne parleremo alla fine", chiedo
conferma, comunque..."successivamente".
La disciplina del DOP e dell'IGP in Valle d'Aosta, chiaramente,
com'è stato ricordato anche dal collega Testolin, parte da molto
lontano ed effettivamente dà una garanzia sui nostri prodotti,
soprattutto legata al territorio, come ha detto il collega
Grosjean, in particolare è tracciabile il prodotto. Lasciatemi dire
però - credo che tutti abbiamo letto perlomeno il documento della
Coldiretti, che ringrazio per l'attenzione che ha posto anche ai
Consiglieri - che io mi sono trovato in difficoltà a capire bene la
portata di questi accordi, soprattutto a livello commerciale. La
Valle d'Aosta ha una serie di prodotti, ma in quanto a
esportazioni, se non qualcosa negli Stati Uniti, non riesce
chiaramente, non avendo produzioni, a sfondare sul mercato. Il
contenuto del CETA, letto così, sicuramente è molto pesante da
sostenere, soprattutto per le realtà di montagna, soprattutto per
quanto riguarda le nostre aziende e le nostre produzioni. È molto
vago perché sugli aspetti di controllo la maglia è molto larga ed è
molto più restrittiva quella dell'Italia e della Valle d'Aosta.
Avete già ricordato prima per quanto riguarda i diserbanti e
anche per quanto riguarda l'uso di sostanze. Nelle aziende
zootecniche, gli antibiotici, per esempio, da noi sono anni che
sono stati tolti, eliminati, fatte salve alcune situazioni
sanitarie in cui sono stati reintrodotti. Anche il collega Testolin
ha ricordato - e mi ripeto - la legge sugli OGM, praticamente
questa ha già normato, legiferato a partire dal 2015 e questo ha
dato un favorevole riscontro. È un obiettivo generale a cui
dovrebbe puntare la Valle d'Aosta, soprattutto per quanto riguarda
le condizioni climatiche favorevoli e del tipo di alimentazione del
settore zootecnico, che dipende molto dalle foraggere e poco
dall'importazione di cereali. Io credo che poi fondamentalmente,
lasciatemelo dire, che alla fine è il consumatore che decide. Credo
anche che nel momento di crisi spesso e volentieri i prodotti di
qualità vengono scartati, perché, purtroppo, la cassa non permette
acquisti di prodotti di qualità, ma spesso e volentieri si tende a
guardare anche al prezzo e si tralascia in parte il discorso della
qualità.
Abbiamo letto molti slogan su questa situazione del libero
scambio, ma ribadisco che c'è stata poca discussione e credo che,
prima di portarla in Consiglio, avremmo dovuto confrontarci magari
anche in commissione. Io scommetto che è difficile valutare
l'impatto di questi cambiamenti. Personalmente, ma credo anche come
gruppo, ci viene difficile valutare in modo serio la portata di
questi accordi. Non entro in merito sul discorso dei lavoratori del
Canada perché non conosco il problema. Possiamo discutere sul
discorso dei prodotti. La nostra economia, per forza di cose, deve
sostenere i settori produttivi, ma hanno bisogno di politiche
serie, settoriali e ricordando anche il convegno C.I.D.A in cui si
è evidenziata la necessità di ripensare alle azioni tenendo conto
dell'istruzione, le indicazioni scaturite anche dall'Università
ripropongono un ripensamento sul connubio scuola-lavoro, che vale
anche chiaramente per il settore agricolo.
Infine, per il CETA sarebbe opportuno un approfondimento in
commissione. Sarà tardivo, però entra in vigore il 21 settembre,
quindi potremmo perlomeno prendere in considerazione mozioni o
modifiche. Per conoscere precisamente l'impatto sul settore
agricolo valdostano, italiano, ricordo che molti consorzi, circa il
92 percento, si sono schierati a favore; hanno altre dimensioni,
hanno bisogno di vendere, quindi chiaramente sono più propensi.
Butto lì soltanto dei momenti di valutazione che dobbiamo fare
tutti insieme. Senza questo passaggio, il nostro gruppo veramente è
in difficoltà, perché mancano degli elementi di valutazione più
precisi. Alcune associazioni si sono schierate precisamente per
essere a favore. Il momento è molto delicato, soprattutto per il
mondo agricolo. Io direi di fare delle valutazioni perché con un
atto politico così poco condiviso diventa sicuramente difficile
esprimere un parere pro e contro, bisogna fare, secondo me, delle
valutazioni intermedie.
Chiudo quindi chiedendo a chi era presente nella commissione se
mi può sostenere in quanto non c'è stata discussione.
Presidente -
Ha chiesto la parola l'Assessore Viérin, ne
ha facoltà.
Viérin (UVP) -
Intervengo solo per parlare degli
emendamenti. Collega Testolin, c'è un refuso, probabilmente, nella
formulazione: il termine corretto è "tecniche", questo per quanto
riguarda la prima parte. Per quanto concerne la seconda parte,
faremmo una sintesi dell'emendamento dei colleghi Cognetta e
Testolin e concluderemmo nel modo seguente: "invitando i
Parlamentari valdostani ad esprimere voto contrario alla ratifica
del trattato". Così siamo espliciti, più che il "coinvolgimento",
che poi è un coinvolgimento propedeutico a che cosa? E questo lo
consegniamo al tavolo della Presidenza.
Solo un appunto, collega Cretier. In commissione non solo ci
siamo soffermati sul tema ma abbiamo parlato - e i colleghi sono
testimoni di questo - anche degli emendamenti eventuali al disegno
di legge che si potrà concludere nell'iter dell'assestamento.
Per quanto riguarda la mozione, io ho detto alla commissione
che, essendo pervenuta la lettera da parte della Coldiretti il
giorno prima la scadenza dei termini - citando anche che non sapevo
il fatto che fosse arrivata a tutti i Consiglieri, ma mi è poi
stato detto dalla collega Morelli -, ho pensato di non fare una
mozione di Governo, come hanno fatto tutte le altre Regioni, ma di
coinvolgere il Consiglio, nella persona del Presidente che ci
rappresenta tutti, inteso non come maggioranza o opposizione, ma la
commissione, quindi ne abbiamo parlato. Era già all'ordine del
giorno quindi, era già iscritto, ed era già arrivato ai
Consiglieri. Come ricordava il buon defunto collega Consigliere
Bich, si aprono i lavori del Consiglio e si sentono aprire le buste
gialle. L'ordine del giorno era arrivato, tutti avevano il testo,
ben vengano le modifiche migliorative a questa cosa, sperando che
questa nostra goccia nell'oceano possa servire effettivamente,
almeno attraverso i nostri Parlamentari, giustamente, a fermare
questa ratifica.
Presidente -
Ha chiesto la parola l'Assessore Restano, ne
ha facoltà.
Restano (AC-PNV) -
Solo per significare che attorno ai
termini utilizzati nella presentazione del provvedimento da parte
del collega Viérin: identità, provenienza, qualità, si chiudono
anche i pilastri rispetto ad una strategia di promozione del
territorio, turistica e commerciale della nostra Regione. Oserei
dire di aggiungere la caratterizzazione dei prodotti
enogastronomici, delle eccellenze morfologiche del territorio e di
un'offerta turistica, che passa anche attraverso le strutture che
sono state realizzate in questo periodo, che ci permettono di
svolgere un'azione di
marketing
territoriale molto
importante, che nel corso degli anni ha dato degli importanti
risultati.
Mi permetto di aggiungere che fin dagli anni Sessanta vi è una
copiosa normativa che tutela i prodotti alimentari italiani: una
tutela sia dal punto di vista commerciale della promozione - e
questo si parla degli anni Ottanta - per poi arrivare ai contenuti
e quindi parlare di prevenzione della salute. Nei primi anni
Duemila l'applicazione dei regolamenti europei ci aveva già portato
verso questo percorso, che è quello dei Trattati internazionali di
libero scambio e la Valle d'Aosta era già stata fortemente
penalizzata. Il compito che noi dobbiamo permettere di svolgere a
chi lavora nel settore è quello di tutelare le corrette pratiche
commerciali che, al di là dei contenuti dei prodotti - e convengo
con tutto quanto detto -, sono quelle che ci penalizzeranno e
penalizzeranno i nostri piccoli produttori. Ciò che noi intendiamo
per piccoli produttori non è quello che intende l'Europa, né tanto
meno a livello internazionale. Le nostre piccole aziende contano di
2-3 persone che lavorano; fuori dall'Italia, dalla Valle d'Aosta si
parla minimo di 50-100 unità di personale.
Io quindi ritengo che questo sia un argomento che può aggregare
l'intero Consiglio a prendere una posizione unica rispetto a quanto
ci viene proposto e quanto viene proposto oggi - e ringrazio il
collega Testolin che lo ha richiamato - va nel solco di quanto
svolto anche da parte della società di EXPO nel 2015, quindi di
dare, attraverso un contratto firmato con apposita ditta, evidenza
della tracciabilità dei nostri prodotti; inserire questo percorso
attraverso una specifica
QR-code
sulle etichette e
affiancare alla tracciabilità del prodotto, quindi un adempimento
di norma, una strategia di marketing e di visibilità per le
aziende, per il nostro territorio e per l'intera Valle d'Aosta. Con
questi trattati parte di questo percorso potrebbe essere
vanificato. Il nostro compito, anche in questo caso, è quello di
rimarcare la nostra particolarità e la nostra autonomia, quindi
prendere una posizione forte rispetto a questo argomento.
Presidente -
Ha chiesto la parola il collega Cognetta, ne
ha facoltà.
Cognetta (M5S) -
Stavo seguendo la discussione e non
volevo accendere una polemica, per carità, siamo tutti d'accordo,
però alcune parole del collega Cretier mi hanno fatto fare un
ragionamento. Il ragionamento è il seguente: è vero che i prodotti
meno commerciali, più artigianali hanno un costo più alto, però è
anche vero che la nostra fontina si acquista normalmente tra i 9 e
i 10 euro al chilo. Io quella che compro da un produttore locale la
pago 9,40-9,50 euro: parlo di quella DOP d'alpeggio. Non è buona, è
squisita, non voglio fare il nome per non fare pubblicità, ma,
secondo me, è ottima. È un prezzo molto basso rispetto ai prodotti,
invece, che trovo fatti delle grandi catene, fatti da
multinazionali del settore. Lo stesso discorso lo posso fare sul
prosciutto: il prosciutto di Bosses, per quanto sia un prosciutto
con un prezzo non popolare, è comunque un prezzo inferiore a quello
che trovi sui Parma, sui San Daniele, e così via, e, secondo me, ha
una qualità superiore.
Secondo me, quello di cui noi manchiamo fondamentalmente in
questa Regione è la promozione: noi non siamo in grado di vendere i
nostri prodotti in maniera adeguata e di dare un giusto ritorno. Se
poi a questo aggiungiamo il fatto che queste grosse società hanno
una possibilità nel marketing e nella vendita superiore alla
nostra, allora poi abbiamo il doppio problema di fare dei prodotti
di qualità ad un prezzo basso, che non riescono ad andare in
concorrenza con prodotti di qualità più bassa, venduti a un prezzo
più alto, è assurdo. A maggior ragione, secondo me, non si
dovrebbero votare queste cose perché diamo ancora più spazio a
questi Signori di poter mistificare le regole di mercato, perché
loro basano tutto semplicemente su un discorso di pubblicità, di
fregare il consumatore. In realtà, la qualità del prodotto
intrinsecamente è più bassa in tantissimi casi, non voglio dire
tutti, ma in tantissimi casi rispetto ai prodotti fatti invece come
facciamo noi, come si fa normalmente. La invito quindi a rivedere
alcune sue considerazioni, la sua posizione, perché non è una
questione esclusivamente di appartenenza politica, c'è un discorso
di ragionamento rispetto a tutta la politica commerciale che si
porta avanti da decenni. Per decenni ci hanno spiegato alla
televisione che certi prodotti sono migliori di altri, ma non è
così. Ce ne siamo accorti, ormai siamo più smaliziati come
consumatori e, di conseguenza, non dobbiamo dare spazio a chi
racconta queste cose rispetto invece a ciò che non è vero: primo
tra tutti, i costi, spesso e volentieri i costi dei prodotti
artigianali sono più bassi, tutto qui, senza polemica.
Presidente -
Ha chiesto la parola il collega Guichardaz,
ne ha facoltà.
Guichardaz (PD-SIN.VDA) -
È un tema sul quale non ho
particolari competenze, ma il dibattito di oggi è un dibattito
interessante, sicuramente mette a confronto idee, posizioni che
hanno tutte dignità, credo, all'interno proprio del dibattito
consiliare, credo abbiano tutte le medesime dignità. Proprio perché
stiamo parlando di argomenti estremamente delicati e che richiedono
competenze e conoscenze approfondite, io credo che non si possano
discutere solo sotto il risvolto politico ideologico. Ritengo che
le considerazioni fatte dai colleghi, dall'Assessore abbiano anche
una loro dignità di verità, ma sono delle verità che in qualche
modo vengono poi contraddette da altre verità. Io, per esempio,
leggevo...proprio perché, ripeto, non mi sono mai particolarmente
interessato dell'argomento - che è diventato adesso, come diventano
poi questi temi, argomento anche di discussione accesa ideologica
di schieramenti -, mi sono un po' documentato cercando di capire
sia le ragioni dei sostenitori di questo trattato, sia le ragioni
di chi non li sostiene. Non dico nemmeno i detrattori, perché non
penso che su argomenti come questi ci possa essere un dibattito tra
persone di buone ragioni e persone invece che vogliono il male di
qualcuno. Io leggo, per esempio, l'articolo de "Il Sole 24 Ore":
"Coldiretti dice no al CETA. Consorzi DOP e IGP schierati per il
sì". Rispetto al "no", avete evidenziato molto bene le posizioni di
Coldiretti. Leggo, per esempio, le dichiarazioni del Presidente del
Consorzio Grana Padano, il prodotto DOP più consumato al mondo:
"l'accordo, seppur frutto di evidenti compromessi, potrebbe aprire
interessanti prospettive di aumento del nostro export - dice
Baldrighi - e sancire un principio per noi fondamentale, ovvero il
riconoscimento di DOP e IGP anche per quanto riguarda direttamente
il settore lattiero-caseario. Con il CETA le importazioni canadesi
di formaggi comunitari di alta qualità a dazio zero passeranno da
12.000 a 29.000 tonnellate". "È un risultato storico per il
prosciutto di Parma, che prenderà finalmente possesso con il
proprio nome in Canada - aggiunge Stefano Fanti, Direttore
Consorzio di Tutela - precisando che l'intesa prevede la
coesistenza della denominazione originale Prosciutto di Parma
finora venduto come The Original Prosciutto/Le Jambon Original
senza il marchio Parma, attualmente detenuto dalla società canadese
Maple Leaf". Ci sono poi, per esempio, associazioni come CIA,
Confagricoltura e CoopAgri, che rappresentano i due terzi delle
aziende agricole italiane, il 60 percento della produzione agricola
e il 30 percento del nostro
agrifood
, che si sono schierate
a favore. Dicono: "il CETA spalanca reali e interessanti
opportunità commerciali, marginalità che possono compensare il calo
dei consumi interni. Il settore lattiero-caseario, con 11 formaggi
riconosciuti, può arrivare a raddoppiare le proprie vendite. Per il
vino italiano è prevista l'eliminazione completa delle tariffe e la
tutela di tutte le denominazioni...", e via dicendo. Ripeto: la
situazione probabilmente, in questo caso, intercetta, come
giustamente credo rilevate voi, delle grandi realtà produttive e
sono realtà produttive che evidentemente hanno degli interessi che
le piccole realtà di nicchia della nostra Regione con i quali
possono entrare in conflitto. Io è per questo motivo che - ripeto -
non conoscendo nel dettaglio, non avendo avuto il tempo, anche
materiale...probabilmente voi, che siete più impegnati direttamente
in questo argomento, avete avuto il tempo materiale di
approfondire, di fare delle audizioni, di recarvi credo a Bruxelles
presso gli organi che hanno discusso queste cose, di fare delle
riunioni a Roma, io sono un semplice Consigliere e, più che leggere
i vari posizionamenti, non ho potuto fare.
Rispetto a questo tema nello specifico, al di là degli slogan a
favore da parte di alcune associazioni e dei legittimi slogan, o
comunque delle legittime considerazioni contrarie, io personalmente
non sono ancora riuscito a farmi un'idea precisa. Poi è vero che è
una goccia nell'oceano e giustamente dice l'Assessore Viérin, ma
credo che qualunque goccia...anche la Regione Valle d'Aosta è una
Regione che comunque ha dignità di istituzione, è una delle 20
Regioni italiane: quando si esprime, si esprime comunque non tanto
come la piccola Regione marginale di confine che dice delle cose
che nessuno ascolta, ma ha una sua dignità come Regione ed è una
delle 20 Regioni italiane e quindi, quando si esprime, non è che si
esprime in maniera non significativa ed è una goccia nell'oceano
che credo richieda serietà e approfondimenti. Voi quindi dite che
in III Commissione ci sia stato questo grande approfondimento sul
tema...
(interruzione di un Consigliere, fuori microfono)
...non avete detto questo? Allora probabilmente non c'è stato
approfondimento perché mi pare che il collega Nogara abbia detto
che lui si fatto interprete della III Commissione e in
rappresentanza della stessa...adesso sbatte le mani, poverino, come
al solito, quando lo cito, poi lui esplode un po'... Lei ha detto
chiaramente - me lo sono segnato -: "in rappresentanza della III
Commissione". Lei si sente, essendo Presidente, evidentemente, la
III Commissione, ma tale Commissione - forse non siete tanto
abituati voi... - è composta di persone di cui una parte, magari di
minoranza, che non hanno la stessa dignità evidentemente di chi
decide in luogo dei propri numeri della maggioranza...ma a me pare
di aver capito che questa discussione fosse stata portata in III
Commissione e che fosse stata poi data una delega al Presidente
Nogara, oggi mi pare di capire che non è stato così.
Noi quindi accogliamo sicuramente le obiezioni in ordine alla
tutela dei prodotti di nicchia, alla tutela delle nostre
specificità, ma credo che il dibattito, e lo ribadisco...poi
probabilmente è troppo tardi, perché le accelerazioni consiliari
sono tali per cui alla fine si prendono delle decisioni
probabilmente sull'impeto delle iniziative presentate momento per
momento. Io continuo a dire che, al di là dell'esito di questa
risoluzione - sulla quale noi non voteremo assolutamente contro, ma
ci asterremo più per un'esigenza nostra di comprensibilità e di
approfondimento -, che sarebbe opportuno che si portassero in
commissione i pro e i contro, eventualmente aprendo delle audizioni
alle associazioni e - perché no? - anche a chi ha in qualche modo
seguito i lavori a livello sia parlamentare che a livello di
istituzioni europee, in modo tale che alla fine magari pure noi
possiamo essere, essendo Consiglieri della Regione Valle
d'Aosta...al di là delle sigle, degli schieramenti che in questo
caso interessano poco, noi ci siamo molte volte schierati al di là
delle indicazioni nazionali che personalmente a me interessano
relativamente poco, m'interessa di più capire quali sono gli
interessi diretti della Regione su questi temi, a quel punto io
credo che la scelta potrebbe essere una scelta più consapevole.
Presidente -
Ha chiesto la parola il collega Padovani, ne
ha facoltà.
Padovani (GM) -
Solo per dire che capisco l'imbarazzo dei
colleghi del PD non più Sinistra VdA, perché il Partito Democratico
sia a livello europeo nel PSE, che, come guida del Governo
italiano, ha spinto e ha accelerato l'approvazione di questo
trattato. Ora, il collega Guichardaz elencava alcune associazioni
che sostengono questo Trattato. Io tra quelle che sono contrarie
leggo: la CGIL, l'Arci, Legambiente, il Movimento dei consumatori,
Greenpeace, Federconsumatori, Slow Food, in Parlamento si è
schierata contro Sinistra Italiana, Articolo 1, il Movimento Cinque
Stelle, come diceva prima il collega Cognetta, movimenti che sono
fuori dal Parlamento, ma che sono nel Parlamento europeo, come
l'Altra Europa con Tsipras, il Partito della Rifondazione
Comunista. Insomma, per concludere, di dossier, di documenti che
spiegano che cos'è questo trattato, quali sono i grandissimi
pericoli, lo ribadisco, per l'economia italiana ed europea, è
pieno. Io ne ho trovati, in due giorni, tre o quattro, ne ho uno
qui, poi, se volete, ve lo distribuisco anche. Io quindi capisco
l'imbarazzo, però si dicano le cose come stanno, perché questa è la
realtà politica che ha portato alla discussione nel Parlamento
italiano di questo trattato. Chi ha sostenuto questo trattato e che
ha accelerato la discussione di questo trattato si chiama, tra gli
altri, Partito Democratico, quindi io capisco l'imbarazzo.
Presidente -
Ha chiesto la parola il collega Cretier, ne
ha facoltà.
Cretier (PD-SIN.VDA) -
Penso non ci sia nessun imbarazzo,
perché noi abbiamo parlato di aziende agricole e abbiamo valutato
attentamente e lo sappiamo qual è la condizione delle aziende
agricole. È per questo che ci mancano degli elementi. Non siamo né
per il protezionismo, né per portare danno alle aziende agricole
valdostane. Sarebbe opportuno avere dei dati, capire per le aziende
valdostane quanto conta il Canada, che tipo di importazioni fanno.
Io so che vanno verso gli Stati Uniti, ma non verso il Canada al
momento...anche perché, come ho già detto prima, non siamo
contrari, ma non abbiamo dei volumi di esportazioni dalla Valle
d'Aosta verso questi Paesi e non sappiamo ancora adesso quali
risultati porteranno. Se avete voi le competenze per valutare
questo tipo di situazione, noi in questo momento - era solo per
ribadire - non abbiamo degli elementi di valutazione.
Presidente -
Ha chiesto la parola il collega Gerandin, ne
ha facoltà.
Gerandin (GM) -
Semplicemente per dire che voterò
convintamente questa mozione, anche perché io penso, al di là di
tutti gli interventi che sono sicuramente condivisibili, che il
ragionamento nell'interesse della Valle d'Aosta deve essere un
ragionamento che va al di là della politica, perché se continuiamo
a rimarcare delle politiche anche a livello nazionale in quest'aula
non andremo molto distanti. Sinceramente a me non interessa molto
di quello che succederà nelle aziende italiane. Io penso alla
piccola produzione di qualità della Valle d'Aosta, che da questo
trattato ne uscirebbe con le ossa rotte, per cui, fuori la politica
da quest'aula, facciamo l'interesse dei valdostani e il mio sarà un
voto convintamente per questa mozione.
Presidente -
Non ci sono altri interventi. Dichiaro
chiusa la discussione generale. Ha chiesto la parola l'Assessore
Viérin, ne ha facoltà.
Viérin (UVP) -
Non vorrei interrompere un discorso
politico interno ad una certa area, ma ritornare un attimo sulla
questione. Noi crediamo che sia importante approvare questa
mozione, che non sia il tempo ulteriore che possa chiarire le idee,
che sono già chiare per la stragrande parte dei Consiglieri qui
presenti. Vorrei ribadire che non è una risoluzione che è stata
presentata in aula...così lo diciamo anche per chi è fuori, visto
che sembrava che ci fossero accelerazioni del Consiglio. Quali
accelerazioni? Questa è stata iscritta in modo ordinario alla
scadenza termini. Le buste gialle di cui parlavo sono state aperte,
si spera, in tempi utili per poter leggere quello che c'era dentro.
C'era una mozione. Come tutti noi, io sono andato su internet, ho
seguito il dibattito, le manifestazioni a Roma, la Coldiretti ha
scritto a tutti i Consiglieri regionali. Se poi vogliamo prendere
ancora tempo, mi sembra tanto una scusa per non decidere, perché,
tra l'altro, con i tempi della politica noi spesso convochiamo
audizioni, che l'anno scorso sono state fatte sui trattati in
Commissione, ne sono testimoni l'ex Presidente della Commissione
Restano, il collega Cognetta, perché era stata una sollecitazione
in quest'aula del Movimento Cinque Stelle, quindi questo argomento
è stato dibattuto per chi era interessato ad andare nelle
commissioni. Oggi è giusto quello che si diceva: ognuno ha la
propria sensibilità, ma nessuno obbliga ad essere unanimi. Oggi
però dobbiamo decidere e vi diciamo anche perché, colleghi Cretier
e Guichardaz: perché questa questione va in approvazione e quindi
sarebbe, a babbo morto, una bella posizione del Consiglio regionale
della Valle d'Aosta, peccato che, dopo la ratifica da parte
dell'Italia, o del dibattito in Parlamento, ancora una volta il
Consiglio arriverebbe tardi su un argomento. Abbiamo avuto quindi
15 giorni, tra tutti, per leggere il pacco e per prendere le
informazioni. La Coldiretti ha sollecitato un dibattito. Oggi,
secondo noi, questo Consiglio deve prendere una decisione, anche se
con sensibilità diverse che ci stanno. Il dibattito ci sta, io non
entro nel merito delle discussioni, però nessuno qui ha detto che
in III Commissione questa settimana è stato fatto un dibattito: io
ho semplicemente detto che ero lì per i danni causati dagli animali
della fauna selvatica, perché portiamo la delibera lunedì prossimo
in Giunta e volevo condividerla, anche se è un atto di Giunta,
prima con la commissione, che ha fatto tutte le sue audizioni e a
margine ho chiesto io se potevo annunciare questa cosa e ho
spiegato perché ero stato costretto ad inserire,
après il n'y a
pas de pire sourd de celui qui ne veut pas entendre
, poi
l'abbiamo ripetuto tre volte oggi nel dibattito. Se poi vogliamo
fare delle discussioni, facciamole, però ricostruiamo le cose così
come sono state. Io non ho detto che c'è stato un ampio dibattito:
ho semplicemente ricordato perché il collega Cretier me l'aveva
chiesto, e ho spiegato perché avevo avuto questa "accelerazione" di
iscrivere la mozione. Credo che questo conti poco per la comunità
in generale, ma che conti molto di più che il Consiglio regionale
si esprima in un modo o nell'altro su questo argomento.
Presidente -
Ha chiesto la parola il collega Guichardaz,
ne ha facoltà.
Guichardaz (PD-SIN.VDA) -
Collega Padovani, lei è
comprensibilmente trascinato nelle sue decisioni da indicazioni
politiche, forse politiche e partitiche movimentistiche forse più
di noi, tant'è che ricordo, probabilmente lo ha pure letto, che il
dibattito sul CETA ha creato all'interno del movimento e del
Partito Democratico dei dissensi, un dibattito. Ci sono molti
Parlamentari che vedono in modo non così convinto questo trattato.
Riguardo alla questione dei trattati, io penso che non sia su un
tema come questo...che per me continua ad essere complesso, poi io
non sono come il collega Gerandin, che probabilmente ha degli
elementi tali per cui lo portano a votare convintamente a favore di
questa mozione che richiede il ritiro del mandato. Io personalmente
continuo a dire che, malgrado i 15 giorni di tempo che mi sono
stati concessi - ma in questi 15 giorni sono state riunite le
commissioni praticamente tutti i giorni e abbiamo dovuto preparare
anche altro -, non ho avuto la possibilità, così come il collega
Cretier che è molto più competente di me, di farmi un'idea chiara.
Ho letto il documento della Coldiretti che è arrivato, certo,
dopodiché ho letto il documento della delegazione delle
associazioni, per esempio, a favore. Ho letto quello che ho potuto
ritrovare, ma questo è un dibattito che va avanti da anni,
nell'istituzione europea è un dibattito che è in evoluzione anche
al Parlamento malgrado la prossima e immediata approvazione.
Qua tutti si fanno paladini del
Made in VdA
, ma non è che
noi non siamo paladini del Made in VdA, non è prerogativa solo di
quei partiti e di quei movimenti che hanno la sigla che richiama in
qualche maniera la Valle d'Aosta. Io penso che il senso di
responsabilità nella scelta e nel voto debba essere un senso di
responsabilità che permea tutti i partiti. Poi voi siete convinti,
avete i dati, avete le competenze, avete potuto approfondire. Io
non sono convinto, ma non perché il PD a livello
nazionale...ripeto: non me ne frega niente del dibattito nazionale,
ma credo che l'abbiamo già dimostrato più di una volta: non andiamo
dietro agli schemi. Non mi interessa se l'Arci, Tsipras, non so più
quali altri movimenti ha citato il collega Padovani...se lui va a
dietro ai richiami dei movimenti, io sono una persona che ragiona
per conto suo. In quest'aula abbiamo votato spesso contro le
indicazioni nazionali, motivandole, perché non siamo soggetti a
indicazioni nazionali.
Su un tema come questo io e il collega Cretier credo che abbiamo
espresso a sufficienza una necessità di approfondimento. Ripeto:
non votiamo contro, ma ci mancherebbe, perché siamo convinti che la
realtà regionale sia una realtà particolare, di nicchia, che ha
delle sue prerogative, ma le considerazioni che ha fatto il collega
Cretier, per esempio, rispetto ai flussi di esportazione verso il
Canada, non sono delle considerazioni così banali. Cercare di
capire qual è la ricaduta, per esempio, o l'apertura di strade, di
possibilità che un trattato come questo potrebbe dare su mercati
diversi...è vero, i nostri mercati sono direzionati soprattutto
verso gli Stati Uniti, una piccola nicchia probabilmente verso
altri Stati, non so, il Giappone. Parlavo con alcuni produttori che
hanno delle piccole produzioni che vengono inviate con più
difficoltà in quei mercati perché soggetti a molti più vincoli.
Sinceramente, ripeto, nella mia assoluta ignoranza - ma non
ignoranza perché non ho cercato di documentarmi, ho cercato di
documentarmi, ma la mia assoluta incapacità di valutare - avevo
bisogno probabilmente di un approfondimento e sarei venuto in III
Commissione, perché ritengo che questo sia un tema necessario.
Rispetto poi - e qui concludo con una piccola polemica - al fatto
che vengono inviate le documentazioni, va bene, vengono inviate 15
giorni prima, ma noi, per esempio, stiamo ancora aspettando tutta
la documentazione sulla variazione di bilancio. Non è che da un
Consiglio all'altro ci mandate la documentazione e noi siamo in
grado di diventare tuttologi e di entrare immediatamente dentro e
di centrare l'argomento. Io penso che manchi un pochettino di
attenzione verso quelle persone che hanno magari meno capacità e
velocità di apprendimento, che vogliono approfondire. Approfitto
quindi anche per magari un richiamo a chi è competente in questo
tema per darsi una mossa, per esempio, a mandarci la
documentazione, perché il prossimo Consiglio è a breve e parleremo
di cose importanti, per le quali al momento non abbiamo nulla.
Presidente -
Ha chiesto la parola il Consigliere Nogara,
ne ha facoltà.
Nogara (UVP) -
Per fare solo due precisazioni. Io, da
quando sono membro e Presidente della III Commissione, non ho mai
avuto il piacere di avere il Consigliere Guichardaz presente in
commissione. Volevo solo ricordargli che sono passate tre leggi
all'unanimità, è stato condiviso sempre tutto in III Commissione.
Non penso di aver mai dato l'impressione ai membri della
commissione di voler prevaricare qualcuno o qualcosa. Forse lei non
si parla abbastanza con il suo collega Cretier, perché penso che
tutte le volte e tutte le discussioni che abbiamo avuto in III
Commissione sono sempre andate molto bene, anche perché ho la
fortuna di avere una III Commissione fatta di persone che ne
capiscono di agricoltura e masticano tanto in questo settore. Le
sue polemiche che tutte le volte lei deve tirare fuori veramente
non le capisco. Come le ho già detto una volta: "io vorrei ma non
posso". Probabilmente lei adesso si sta sfogando di tutto quel
periodo in cui ha dovuto stare zitto. Può darsi che adesso debba
tirare fuori tutto quello che ha dentro, ma non so cosa dirle. Noi
cerchiamo di lavorare nel miglior modo possibile, cerchiamo di
condividere tutto. Abbiamo condiviso tutto finora, più di così non
sappiamo cosa fare.
In più le devo dire che io non ho assolutamente detto che
abbiamo condiviso in commissione il CETA. L'Assessore nell'ultima
commissione ha spiegato il perché ha fatto questa mozione e ha
chiesto a me, come Presidente della III Commissione, per non fare
una mozione di Giunta, di firmare questa mozione. Io l'ho firmata
in rappresentanza della III Commissione perché aveva un senso, solo
questo, senza né strapparsi i capelli, né battere le mani, io ho
solo fatto queste cose.
Presidente -
Ci sono altri interventi in dichiarazione di
voto? La discussione generale è già stata chiusa. Si può fare
l'intervento ancora per dichiarazione di voto. Ha chiesto la parola
il Consigliere Testolin, ne ha facoltà.
Testolin (UV) -
Intervengo per dichiarazione di voto solo
per ringraziare dell'accoglimento dell'emendamento che abbiamo
presentato e per esprimere una sorta, per certi versi, di
dispiacere nell'aver colto nelle parole dell'Assessore una nostra
intenzione di provocare in qualche modo una reazione nel fatto di
portare questo tipo di provvedimento in aula. Era proprio per
sottolineare il fatto di dare la possibilità di discutere. La
nostra intenzione quindi era di andare nell'ottica di dare un
piccolo contributo e di allargare le riflessioni. Per il resto, noi
avremmo votato convintamente questa risoluzione e lo facciamo
ancora più adesso che è stato accolto l'emendamento.
Presidente -
Non ci sono altri interventi. Mettiamo in
votazione la mozione con l'emendamento n. 1 di Testolin corretto e
l'emendamento dell'Assessore al dispositivo. Dichiaro aperta la
votazione. La votazione è chiusa.
Presenti: 33
Votanti           
: 31
Favorevoli: 31
Astenuti: 2 (Cretier, Guichardaz)
Il Consiglio approva.
