Classificazione
CASA DA GIOCO



Oggetto del Consiglio n. 72 del 25 settembre 2008 - Resoconto
OGGETTO N. 72/XIII - Interrogazione: "Esiti della vertenza
tra la Regione e l'Agenzia delle Entrate a seguito dell'acquisto
del complesso alberghiero Grand Hôtel Billia".
Interrogazione
Premesso che a seguito dell'acquisto del Complesso
alberghiero Grand Hotel Billia da parte della Regione tramite la
controllata STV sono state avviate delle contestazioni da parte
dell'Agenzia delle Entrate regionale;
Appreso dagli organi di informazione a suo tempo intervenuti
sulla vicenda che tali contestazioni riguardavano discrasie sulla
valutazione dei cespiti immobiliari oggetto della compravendita
ritenute a svantaggio dell'Erario, nonché presunte imposte non
pagate dal soggetto cedente negli anni antecedenti alla
vendita;
Atteso che in tali casi l'ente accertatore, qualora risulti
vittorioso al termine degli eventuali gradi di giudizio in materia
tributaria, può richiedere il soddisfacimento delle proprie pretese
in forma solidale;
Ricordato che la fidejussione inizialmente richiesta da
Finaosta per tutelare l'acquirente da eventuali e potenziali azioni
risarcitorie richieste da soggetti terzi è stata cancellata a
seguito di una due diligence compiuta dallo Studio Hammonds
Rossotto;
i sottoscritti consiglieri regionali
Interrogano
il Presidente della Regione o l'Assessore competente per
sapere:
1) se ed in quale misura si è conclusa la vertenza
sopramenzionata con l'Agenzia delle Entrate;
2) se, nel caso di soccombenza totale o parziale della
Regione ( STV ), sia stato pagato un maggior onere a carico
dell'acquirente Regione;
3) se, nel caso di soccombenza totale o parziale del soggetto
cedente venditore ( Soc. Grand Hotel Billia con sede in
Lussemburgo) siano state pagate dalla STV dei maggiori oneri a
titolo di responsabilità solidale o se, allo stato attuale, esiste
il pericolo che questo fatto possa accadere.
F.to: Zucchi - Benin - Lattanzi - Tibaldi
Président
- La parole au Président de la Région,
Rollandin.
Rollandin (UV)
- La vertenza riguardava due profili: da
un lato il valore complessivo dei beni aziendali al momento della
cessione, dall'altro la considerazione della operazione interamente
come cessione di azienda, quindi soggetta alla sovrimposta del
registro, anziché ad IVA. La vertenza si è conclusa nel dicembre
2007 con ampio ridimensionamento della pretesa avanzata
dall'Agenzia delle entrate, contestata da STV, anche attivando la
procedura di accertamento con adesione prevista dalla normativa,
sia per quanto riguarda il valore degli immobili, ricondotta in
misura di poco superiore al dichiarato, sia con riferimento alla
qualificazione aziendale dei beni oggetto di compravendita.
Ricordando che la contestazione dell'Agenzia delle entrate
portava a una imposta complementare dovuta, comprensiva delle
correlate sanzioni pari a oltre 5 milioni di euro, la vertenza si è
conclusa con un debito residuo di imposta pari a 1.028.495 euro, a
fronte del quale è peraltro sorto un diritto al rimborso dell'IVA
pagata alla cedente di pari ordine di grandezza, a oggi
quantificabile in circa 1.150.000 euro. Inoltre la vertenza si è
chiusa senza attivazione di contenziosi avanti i giudici tributari,
e di fatto senza maggiori oneri a carico dell'acquirente
regione.
Infine occorre ricordare che la STV Spa ha acquistato dalla
società Grand Hôtel Billia, a carico della quale non risulta alcun
debito tributario, così come in capo alla SAAV, che a suo tempo
cedette i beni alla Grand Hôtel Billia. Pertanto non è seriamente
ipotizzabile alcun rischio di chiamata in causa della STV quale
responsabile solidale, anche considerando che secondo informazioni
assunte da STV, anche l'azione penale attivata nei confronti dei
legali rappresentanti di SAAV, per sottrazione di pagamento delle
imposte, non risulta aver avuto alcun seguito.
Queste sono le notizie ad oggi.
Président
- La parole au Conseiller Zucchi.
Zucchi (PdL)
- Grazie, Presidente. Prendo atto dei dati,
perché eravamo curiosi, dal momento che queste notizie erano uscite
tempo fa sugli organi di informazione, quindi non ci era dato
sapere come questa vicenda fosse stata conclusa. La nostra
preoccupazione era mirata al fatto che, non sapendo quali erano
state le conclusioni e supponendo che in questi casi, se ci fosse
stato comunque un contenzioso, con il pericolo dell'applicazione
della solidarietà nel pagamento di eventuali imposte, la Regione,
cioè la STV e quindi a cascata anche la Regione che ha finanziato
la STV per l'acquisto del complesso Grand Hôtel Billia, dovesse
essere costretta a pagare degli oneri anche di spettanza del
soggetto venditore.
Non ho ben capito nella breve enunciazione dei dati se questo
maggiore importo pagato di 1.028.000 euro fosse tutto a carico del
soggetto acquirente, la STV, o se fosse ripartito 50 percento al
venditore e 50 percento all'acquirente. La preoccupazione nasce da
questo fatto: come lei sa, la Finaosta nel momento in cui si stava
concludendo questa operazione, preoccupata che ci fosse tutta
quella marea di contenziosi, di cui parleremo più avanti, aveva
richiesto a buon titolo una fideiussione che coprisse eventuali
richieste di terzi, pensando ad una eventuale azione revocatoria,
visti tutti i precedenti. Secondo noi i terzi non sono solo
individuabili nel pericolo di azioni revocatorie, ma anche - come è
successo - di possibili azioni da parte dell'Agenzia delle entrate.
Quindi, anche se si tratta in questo caso rispetto alla operazione
di importi non così importanti - sono comunque importanti perché
lei ha detto che la prima richiesta si aggirava attorno a 5 milioni
e che si è chiuso attorno al milione -, la nostra preoccupazione è
che quello che è stato oggetto del pagamento sia solo di spettanza
della Regione. Non vorremmo che la Regione dovesse essere chiamata,
per il concetto di solidarietà, a pagare all'interno di questa
somma delle cifre che sono di spettanza del soggetto venditore, che
come lei sa aveva sede in Lussemburgo, ha preso questi soldi, e
quindi è facile pensare che, una volta incassato, sarebbe stato
molto difficile poter ottenere qualsiasi cifra supplementare in
mancanza di fideiussione e quindi di idonea garanzia. Mi sembra che
questa preoccupazione fosse fondata per chi, come noi, vuole
vigilare sugli atti e anche solo conoscere la risultanza finale.
Pertanto, se così è andata, non è che siamo contenti che sia stato
pagato - oltre 58,5 milioni - un altro milione alla fine, perché è
un milione in tasse in più. Se ho ben capito abbiamo pagato un
milione in più di imposte. Qualcuno potrà obiettare che questo
milione, visto il riparto fiscale, rimane per i 9/10 nelle nostre
casse, ma è una questione di principio, cioè l'operazione lievita
sempre più perché a seguito di questo concordato che è avvenuto per
evitare il contenzioso, si è riconosciuta una parte della ragione
alla Agenzia delle entrate e si è pagato un maggiore onere di
imposte rispetto alle originarie. Sicuramente un milione da parte
della Regione è stato pagato a seguito di questa definizione...
(Interruzione del Presidente della Regione, fuori
microfono)
...c'è stata una compensazione. Comunque se lei, Presidente, ci
tranquillizza in merito alla questione tra la STV e la Regione -
noi quindi non siamo tenuti e non abbiamo assolutamente pagato
nulla di competenza del soggetto venditore - mi posso ritenere
soddisfatto per quanto concerne naturalmente solo questa vicenda.
Del resto parleremo più avanti.
