Classificazione
EDILIZIA
Edilizia residenziale



Oggetto del Consiglio n. 808 del 21 luglio 2021 - Resoconto
OGGETTO N. 808/XVI - Interrogazione: "Verifiche del rispetto
dei requisiti per l'assegnazione degli alloggi ERP di cui alla
legge regionale 3/2013".
Bertin (Presidente) -
Punto n. 12 dell'ordine del giorno.
Risponde l'assessore Barmasse.
Barmasse (UV) -
La prima domanda è se siano state
compiute le opportune verifiche inerenti l'assegnazione
dell'alloggio. A seguito di pubblicazione in data 27 giugno 2019
del bando di concorso per la redazione della graduatoria
finalizzata all'assegnazione di alloggi di ERP sul territorio
regionale, il nucleo in questione ha correttamente presentato
domanda nei tempi previsti e secondo le modalità richieste,
autocertificando il possesso dei requisiti. Dagli accertamenti
effettuati in sede di istruttoria, finalizzata alla predisposizione
delle graduatorie, sono state confermate le dichiarazioni rese
nella domanda di ammissione. La scheda relativa all'ammissione del
nucleo in graduatoria e dell'attribuzione del relativo punteggio è
stata regolarmente sottoscritta dalla Commissione per le politiche
abitative nella seduta del 13 maggio 2020, dal cui verbale non
risulta alcuna annotazione rispetto all'esistenza di un decreto di
espulsione di uno dei componenti il nucleo. In sede di successiva
verifica dei requisiti precedenti l'assegnazione, ai sensi
dell'articolo 28 della legge regionale 3 del 2013, è stato
accertato il permanere dei requisiti dichiarati e confermato il
punteggio originariamente attribuito in sede di domanda, e la
relativa scheda è stata regolarmente sottoscritta dalla Commissione
per le politiche abitative nella seduta dell'11 settembre 2020,
senza alcuna annotazione. Alla verifica dei requisiti ha fatto
seguito l'assegnazione definitiva a conclusione dell'assegnazione
in emergenza abitativa dell'alloggio, ai sensi della dgr n. 349 del
24 marzo 2017. Il citato decreto di espulsione, che riguarda il
figlio della richiedente, non risulta né agli atti della struttura
competente in materia di politiche abitative né agli atti
dell'ARER.
La seconda domanda: se le verifiche abbiano sancito il rispetto
dei criteri stabiliti dalla legge regionale 3 del 2013. L'articolo
19 della legge regionale 3 del 2013 disciplina i requisiti per
l'accesso all'edilizia residenziale pubblica. Nello specifico, i
concorrenti all'assegnazione di un alloggio di edilizia
residenziale pubblica devono possedere, alla data di pubblicazione
del bando e fino al momento dell'assegnazione dell'alloggio, i
seguenti requisiti: cittadinanza italiana; sono ammessi inoltre i
cittadini di Stati appartenenti all'Unione europea regolarmente
soggiornanti in Italia e loro familiari, ai sensi del decreto
legislativo 6 febbraio 2007 n. 30, attuazione della direttiva
2004/38 della Comunità europea, relativa al diritto dei cittadini
dell'Unione e dei loro familiari di circolare e di soggiornare
liberamente nel territorio degli stati membri, nonché i titolari di
permesso di soggiorno della Comunità europea per soggiornanti di
lungo periodo, ai sensi del decreto legislativo n. 3 dell'8 gennaio
2007, attuazione della direttiva 2003/109 Comunità europea relativa
allo status di cittadini di paesi terzi soggiornanti in lungo
periodo. Successivamente vengono dettagliati gli altri requisiti
come: residenza sul territorio regionale, eccetera, che qui ometto
in quanto non specificatamente necessari.
Il comma 3 del citato articolo 19 individua i requisiti che
devono essere posseduti non solo dal richiedente, bensì da tutto il
nucleo e tra di essi non è contemplato il permesso di soggiorno. Il
comma in questione precisa infatti che i requisiti di cui al comma
1 lettera D ed E devono essere posseduti con riferimento ai
componenti il nucleo familiare. Si tratta nel primo caso del
requisito relativo a eventuali diritti di proprietà, utilizzo, uso
e abitazione su immobili, mentre nel secondo caso dell'ISEE.
Allo stesso modo il documento Criteri generali per l'indizione
di un bando ERP con ambito territoriale regionale, allegato alla
deliberazione della Giunta regionale n. 857 del 21 giugno 2019, con
cui sono stati definiti i criteri generali per il bando regionale
ERP, prevede che il possesso della cittadinanza italiana o di stato
appartenente all'Unione europea, regolarmente soggiornante in
Italia, o ancora la titolarità di permesso di soggiorno della
Comunità europea per soggiornanti di lungo periodo, sia in capo al
solo richiedente e non è esteso a tutti i componenti il nucleo,
come invece espressamente precisato per altri requisiti. Anche in
questo caso, così come riscontrato nel caso dell'articolo 19 della
legge regionale 3 del 2013, tale requisito non rientra tra quelli
richiesti esplicitamente all'intero nucleo familiare e pertanto è
da intendersi riferito unicamente al richiedente.
Nel caso specifico oggetto della presente iniziativa pertanto,
anche nel caso in cui il figlio non avesse posseduto un permesso di
soggiorno di lungo periodo, tale circostanza non sarebbe stata
causa di esclusione del richiedente. Tuttavia è stato accertato che
il figlio faceva parte del nucleo anagrafico, quindi possedeva
regolarmente la residenza anagrafica insieme alla mamma richiedente
l'alloggio e rientrava nella DSU e nella attestazione ISEE prodotta
dal nucleo, sia alla data di pubblicazione del bando che per tutto
il periodo intercorso fino all'assegnazione definitiva
dell'alloggio. L'assegnazione dell'alloggio in questione risulta
pertanto regolare.
Presidente -
Per la replica il consigliere Manfrin.
Manfrin (LEGA VDA) -
Come ho avuto modo di appurare,
Assessore, io ho richiesto tutti i documenti relativi a questo
nucleo. La cosa divertente è che li ho chiesti nella scorsa
legislatura e li ho ricevuti, dopo sei-sette mesi, in questa, ma
tant'è!
Lei giustamente mi ha spiegato, ha spiegato all'aula, che ci
sono due possibilità per il permesso di soggiorno e io sono
d'accordo con lei. Il problema è che l'assegnataria, se lei dà
un'occhiata ai moduli di accesso, ha dato in un caso il possesso
del permesso di soggiorno normale e in un altro ha scritto invece
di essere in possesso del permesso di soggiorno di lungo periodo.
Qui c'è un'anomalia nella richiesta: sulla stessa domanda vengono
indicate due modalità di permesso differenti. Quindi, che sia una o
che sia l'altra, ma c'è una difformità tra una richiesta e
l'altra.
Veniamo però alla cosa più grave, Assessore, perché nella
risposta che le hanno preparato le dicono che non risulta agli atti
che il figlio sia stato espulso. Il problema è che io ho fatto
richiesta di accesso agli atti e nella domanda che è stata
compilata dal soggetto, che dopo le farò vedere, in questa zona qui
c'è scritto: note. Non le hanno assegnato la casa in emergenza
abitativa, perché hanno espulso il figlio; lo scrivono loro e c'è
sul modulo di richiesta. Quindi il fatto che venga detto che in
realtà non c'è è una cosa palesemente falsa.
Ora, perché l'espulsione del figlio rappresenta un problema
nell'assegnazione di un alloggio di edilizia residenziale pubblica?
Innanzitutto evidenziamo un po' l'assurdità della richiesta di
asilo in questo senso, perché cosa succede? Il figlio, che è
presente in Italia da dieci anni e non ha cittadinanza italiana, a
un certo punto si trova ad avere problemi con la giustizia. Viene
espulso e incredibilmente in quel momento si rende conto di essere
un perseguitato e fa richiesta di asilo nel nostro Paese; nel
momento in cui viene espulso! È incredibile che la persecuzione di
cui è stato soggetto sia avvenuta dieci anni dopo che lui è
arrivato nel nostro Paese, ma tant'è, questo attiene al modello di
richiesta e quant'altro.
Il problema che invece si origina da questa espulsione è un
altro. Come lei sa, l'espulsione prefettizia è soggetta a
differenti fattispecie. Nella fattispecie questa espulsione è
arrivata proprio perché lui ha commesso un reato. Se lei guarda la
norma della legge 256 del 1998, vedrà che l'espulsione prefettizia
è prevista in casi che sono elencati alle lettere A, B, C, D, E e
F, che sono quelli relativi a ritardi nella segnalazione
dell'ingresso nel Paese, a ritardi nella comunicazione del lavoro,
a ritardi per non aver fornito le indicazioni della residenza e
quant'altro. Poi c'è la lettera G che dice che l'espulsione
prefettizia viene disposta allorquando lo straniero sia reputato, a
causa della propria condotta e in base a elementi di fatto, un
individuo socialmente pericoloso ascrivibile ad alcune categorie di
soggetti, articolo 13 comma 2 lettera C del testo unico.
Perché questa diventa importante e perché io ho richiesto più
volte le motivazioni dell'espulsione ai servizi di prefettura che
me l'hanno negata, ma io sono riuscito ad averla lo stesso in
un'altra maniera e quindi ho potuto appurare le motivazioni
dell'espulsione? Perché, come sappiamo, la legge 3 del 2013 dice
all'articolo 42 lettera E che decade anche chi ha un componente
all'intero del nucleo, che tiene comportamenti socialmente
pericolosi per l'incolumità pubblica. Ora, tu non mi puoi scrivere
negli atti che ti espellono il figlio che è presente nel nucleo,
poi gli prepari una risposta dicendo che non risulta un'espulsione
e poi effettivamente il soggetto ha commesso un reato e integra la
fattispecie prevista all'articolo 42. Ripeto, è stato espulso
perché, secondo l'espulsione disposta dal Prefetto, è reputato, a
causa della propria condotta in base a elementi di fatto, un
individuo socialmente pericoloso ascrivibile ad alcune categorie di
soggetti. Questo individuo socialmente pericoloso è esattamente
ascrivibile alla lettera E dell'articolo 42, ovvero il soggetto che
tiene comportamenti sociali pericolosi per l'incolumità pubblica.
Noi abbiamo una persona espulsa dal nostro Paese, che è un pericolo
per l'incolumità pubblica, che si è vista assegnare un alloggio di
edilizia residenziale e ci sono 500 famiglie che si comportano
bene, immagino per la maggior parte, che invece sono in attesa.
Questo evidentemente è un qualcosa da revocare immediatamente: io
le fornirò tutti gli atti e mi auguro che si possa attivare.
