Classificazione
FINANZA REGIONALE E LOCALE
Programmazione



Oggetto del Consiglio n. 2926 del 10 novembre 2023 - Resoconto
OGGETTO N. 2926/XVI - Continuazione della trattazione del
Documento di Economia e Finanza Regionale (DEFR) per il triennio
2024-2026. (Reiezione di tredici ordini del giorno. Ritiro di tre
ordini del giorno. Approvazione di tre ordini del giorno)
Bertin (Presidente)
- Alla presenza di 28 Consiglieri
riprendiamo i lavori con l'ordine del giorno n. 1 di PCP. La parola
alla consigliera Erika Guichardaz per l'illustrazione.
Guichardaz E. (PCP) -
Come annunciato durante la
discussione generale, all'interno del DEFR troviamo, fra i vari
punti degli obiettivi della Presidenza della Regione, la necessità
di intraprendere un percorso di revisione organizzativa dell'Ente
Amministrazione regionale agendo anche sulla valorizzazione delle
qualità delle risorse umane e sugli sviluppi di carriera. Abbiamo
poi analizzato lo studio della società Bocconi relativo a un
progetto proprio di revisione e adeguamento del modello
organizzativo e le relative linee guida in cui sono state
annunciate le principali azioni da mettere in campo proprio per
supportare questo cambiamento organizzativo. Abbiamo anche preso
atto del fatto che, dallo studio e dall'analisi dei questionari
somministrati ai dipendenti, si parla non solo di una mancanza di
senso di appartenenza, di una debole motivazione, ma si parla anche
della volontà di avere maggiori opportunità di mobilità interna.
Tra le azioni proposte dalla società Bocconi si prevede anche
all'interno delle azioni quindi un'incentivazione proprio della
mobilità interna.
Vista la nostra legge regionale 22/2010, che interviene anche su
questo punto, abbiamo rilevato che gli idonei della graduatoria
dell'ultima procedura selettiva in cui si chiedevano 36 posti di
funzionari di categoria D erano insufficienti a coprire i posti a
bando, perché è intervenuta una nuova delibera, il 23 ottobre 2003,
in cui si sono inseriti 5 nuovi posti definiti prioritari, tra
questi anche la questione dei capi di servizi di segreteria, di cui
abbiamo ampiamente parlato, tanto che alla fine della procedura,
calcolando che quattro persone in graduatoria hanno anche
rinunciato ai posti messi a concorso, la situazione aggiornata
vedeva residuare, rispetto ai 41 posti stabiliti, quindi i 36 più i
5 stabiliti con la nuova delibera, ancora 9 posti da coprire a
fronte solo di sei candidati idonei.
Ci chiediamo come erano stati individuati quei 36 posti visto
che poi altri 5 sono stati definiti prioritari e hanno in qualche
modo scalzato addirittura i posti messi a concorso e chiediamo
l'impegno del Governo regionale a redigere e presentare in
Commissione, entro il mese di gennaio 2024, un piano assunzionale
diviso per profili, categorie e figure professionali per ogni
settore di servizio, indicando anche le priorità delle relative
assunzioni e i criteri di mobilità che si intendono adottare al
fine di promuovere proprio maggiori opportunità di mobilità interna
per il personale dell'Ente.
Ieri abbiamo anche appreso di nuovi concorsi per le categorie D,
quindi crediamo che sia assolutamente necessario avere questo piano
per il mese di gennaio 2024, prima quindi dell'espletamento di quel
concorso.
Presidente -
La parola al Presidente della Regione.
Testolin (UV) -
Il piano dei fabbisogni è documento
obbligatorio facente parte del PIAU e sarà approvato dalla Giunta
regionale il 31 gennaio 2024. Il piano dei fabbisogni darà evidenza
per ogni singola struttura dirigenziale dei posti da coprire nel
triennio 2024-2026 con indicazione delle relative categorie,
posizioni e profili professionali. Le priorità assunzionali saranno
quelle riferite ai posti previsti dal piano per l'annualità
2024.
I posti vacanti, oltre che mediante concorso, potranno essere
coperti mediante mobilità dall'esterno; la mobilità interna è
senz'altro uno strumento per rispondere a esigenze personali dei
lavoratori che si vogliono spostare e può essere l'occasione per
valorizzare le risorse interne, ma deve funzionare anche per il
datore di lavoro. Il rischio è quello di risolvere un problema per
aprirne uno più grande, mandando in difficoltà l'Amministrazione
regionale: se per dare copertura a tutti i posti vacanti si
attivano procedure di mobilità interna, i posti vacanti sono
attualmente troppi. Considerato che i posti vacanti sono pubblici,
i dipendenti interessati possono fare domanda di mobilità in
qualunque momento e le domande vengono valutate e istruite dai
competenti uffici cercando di contemperare le esigenze
organizzative con le esigenze personali dei lavoratori, partendo
dal presupposto che non sempre uno vale uno. I lavoratori, ancorché
inquadrati nella medesima categoria e posizione, non sono tutti
uguali, perché ognuno ha il proprio percorso lavorativo e di studi,
le proprie capacità e competenze e le proprie predisposizioni
personali, l'obiettivo è quello di mettere le persone giuste al
posto giusto. Resta fermo il fatto che per tutti i posti che
comportano un trattamento economico accessorio, il Dipartimento
personale pubblica sempre un avviso per raccogliere tutte le
possibili candidature, predisponendo delle graduatorie sulla base
dei criteri di volta in volta indicati negli avvisi.
Alla luce di queste considerazioni, rispetto all'ordine del
giorno, ci asteniamo.
Presidente -
Consigliera
Erika Guichardaz, a lei
la parola.
Guichardaz E. (PCP) -
Sì, conosciamo bene il piano dei
fabbisogni e conosciamo bene le procedure che stanno dietro le
assunzioni del personale, dalla sua risposta non c'è nessuna
volontà rispetto alla mobilità, perché lei lo sa benissimo che, per
poter attivare una mobilità, intanto ci deve essere il benestare
del Dirigente, che, naturalmente, vedendosi sottrarre delle
risorse, quasi mai dà la disponibilità a far spostare i dipendenti,
ma questo va a influire pesantemente sulle criticità evidenziate
dallo studio della Bocconi, quindi uno si chiede: "Ma perché
facciamo fare degli studi se poi dopo le cose che ci vengono
chieste e le azioni che ci vengono sollecitate proprio da questi
studi non le prendiamo in considerazione?". Sotto questo punto di
vista, non sono d'accordo rispetto all'impostazione data dal
Presidente e chiedo che l'ordine del giorno venga portato avanti e
messo in votazione.
Presidente -
La parola al consigliere Aggravi.
Aggravi (RV) -
Per rappresentare la posizione del
Rassemblement Valdôtain su questo ordine del giorno: noi lo
voteremo perché è in linea sia con alcune considerazioni che sono
state fatte nel corso delle audizioni sul DEFR e anche con il fatto
che considerata l'importante attività che si sta conducendo di
riorganizzazione della macchina amministrativa regionale... seppur
- lo voglio sottolineare - avremmo preferito che prima si
disegnasse nel complesso lo schema funzionale di riferimento e poi
dopo si passasse a riempire le caselle, ma non ci voglio tornare...
per quello che ci riguarda e soprattutto per parte delle premesse e
della presentazione che ha fatto la collega Guichardaz, noi
sosterremo questo ordine del giorno.
Presidente -
Metto in votazione l'ordine del giorno. La
votazione è aperta. La votazione è chiusa.
Presenti: 32
Votanti: 14
Favorevoli: 14
Astenuti: 18 (Barmasse, Bertin, Bertschy, Carrel, Caveri,
Chatrian, Cretier, Grosjacques, Jordan, Lavevaz, Malacrinò,
Marguerettaz, Marzi, Padovani, Rollandin, Rosaire, Sapinet,
Testolin)
L'ordine del giorno non è approvato.
Passiamo all'ordine del giorno n. 2 del PCP. Consigliera
Minelli, a lei la parola.
Minelli (PCP) -
Con questo ordine del giorno torniamo su
un argomento che ho anche affrontato durante la discussione
generale nel mio intervento, vale a dire la norma di attuazione
riguardante le concessioni di derivazione d'acqua a scopo
idroelettrico.
Ricordiamo tutti che il 2 luglio del 2019 c'è stata una
risoluzione, approvata dal Consiglio, sulla necessità che questa
norma - e questo era il senso del documento, dell'iniziativa -
riconosca alla Regione ampie prerogative in materia di utilizzo di
acque pubbliche a scopo idroelettrico mediante la previsione di
specifiche e particolari procedure per la riassegnazione delle
concessioni di grandi derivazioni per società interamente
pubbliche. Questo concetto è stato poi evidenziato e ribadito in
tutti i DEFR che sono stati approvati dall'inizio della legislatura
ed è presente anche nel DEFR 2024/2026.
In audizione, quando abbiamo esaminato il DEFR, io ho posto una
domanda specifica al Presidente della Regione. Noi avevamo
ricevuto, tramite accesso agli atti, la vecchia bozza del 2019, una
bozza depositata, appunto, nel corso di quell'anno, una bozza a cui
avevamo sempre fatto riferimento. Visto che, in occasione della
discussione della mozione che avevo presentato - e che non era poi
stata accettata dalla maggioranza - alcuni Consigli fa, il
Presidente aveva citato uno schema del 14 luglio del 2022, non era
stato detto molto di più, io avevo chiesto in sostanza se era
confermato in quella nuova bozza quanto previsto in quella
precedente, in particolare il punto che si riferiva alla
riassegnazione di gare in presenza di una società interamente
pubblica e cioè l'articolo 3, comma 3, lettera d) di quella bozza.
Il Presidente mi aveva detto che, in sostanza, le cose erano le
stesse, però poi a una mia seconda domanda la risposta era stata:
"ci sono delle osservazioni puntuali da parte degli uffici che
evidentemente tenderebbero a modificare alcuni principi" e poi non
si era entrati nel dettaglio. In qualche modo nell'impegno di
quest'ordine del giorno si chiede al Governo e ai componenti di
nomina regionale della Commissione paritetica di operare con
determinazione affinché lo schema di norma di attuazione che verrà
approvato in Commissione confermi quella formulazione di
quell'articolo 3, comma 3, punto d) della bozza della norma
precedente trasmessa nel 2019 in quanto quella bozza era conforme a
quanto richiesto dal Consiglio regionale.
A seguito della risposta del presidente Testolin, ho fatto
subito dopo quell'audizione un accesso agli atti per conoscere i
contenuti di quella nuova bozza e ho ricevuto proprio stamattina -
ma non me ne sono accorta perché ero impegnata ad ascoltare
l'illustrazione degli ordini del giorno, l'ho visto solo poco fa -
un documento che è questa bozza trasmessa alla Regione il 6 ottobre
dal Presidente della Commissione paritetica e l'ho vista
velocemente, l'ho scorsa velocemente, quindi devo leggerla
ovviamente con maggiore attenzione.
In questo nuovo testo che io vedo, proprio su questo punto che
ritengo fondamentale perché è il punto su cui abbiamo discusso più
e più volte, c'è una riga in più, che, a mio avviso - per l'esame
che ho potuto fare in maniera un po' sommaria, proprio durante la
pausa -, è una formulazione che non è accettabile, perché non è in
linea con ciò che quella risoluzione prevedeva e con quella bozza
precedente, perché è una formulazione che, in sostanza, per questa
riassegnazione delle gare a società interamente pubbliche
tenderebbe a escludere la CVA. Io ritengo che questa sia una
formulazione che, come rappresentanti della Regione, non possiamo
accettare; questa frase aggiuntiva è in pratica un annullamento
dell'effetto di quel punto e, in sostanza, è una mezza frasetta,
ma, a mio avviso, cambia tutto. Io ricordo che è stata votata una
mozione che noi avevamo presentato e che chiedeva un impegno
preciso al Presidente della I Commissione riguardo alla questione
della norma di attuazione, la nostra proposta era che a ogni
riunione della I Commissione venisse dato un aggiornamento sulla
norma di attuazione. Ricordo che in quel momento il Presidente
della I Commissione era ancora il collega Restano e la mozione era
stata poi emendata e noi avevamo accettato quell'emendamento in
maniera da non dover dare ogni qualvolta si riunisse la Commissione
un aggiornamento, ma l'impegno era al Presidente di Commissione
che, qualora ci fossero stati degli aggiornamenti, delle modifiche,
delle integrazioni o comunque qualsiasi cosa che riguardasse l'iter
della norma di attuazione, sarebbe stato comunicato ai membri di
Commissione e, di conseguenza, al Consiglio. Questo è avvenuto una
volta, mi sembra ci è stato dato una volta un aggiornamento, poi di
aggiornamenti non ce ne sono stati più, quindi uno pensa che tutto
è rimasto fermo, in buona sostanza non ci sono state delle grosse
modifiche; poi invece quello che io leggo ora, e come dico va
approfondito, ma, a mio avviso, ci mette su un piano totalmente
diverso... mi chiedo anche i rappresentanti di parte regionale in
seno alla Paritetica che cosa dicono di questa cosa, perché è una
formulazione, torno a dire, a nostro avviso, inaccettabile e
bisognerà, secondo me, togliere quella riga aggiuntiva e tornare al
testo del 2019, a maggior ragione l'impegno che è stato previsto in
questo ordine del giorno adesso, vista questa bozza di nuovo testo,
mi pare ancora più importante e stringente. Torno a ripetere:
l'impegno al Governo e ai componenti di nomine regionali della
Commissione paritetica è ad operare con determinazione affinché lo
schema di norma che verrà approvato contenga quella formulazione
già presente nella bozza trasmessa nel 2019, in particolare quel
punto d).
Presidente -
Ha chiesto la parola il Presidente della
Regione, ne ha facoltà.
Testolin (UV) -
Le Commissioni, in quanto paritetiche,
sono composte da un numero uguale di membri di nomina statale e di
nomina regionale. Per quanto riguarda la natura giuridica, le
Commissioni paritetiche sono un organo consultivo e nel contempo
uno strumento di collaborazione e raccordo tra Stato e Regioni e
autonomia speciale finalizzato alla ricerca di una sintesi positiva
tra posizioni e interessi diversi, questo recita la sentenza 109
della Corte costituzionale del 1995. Le norme di attuazione sono
norme concertate derivanti dall'accordo e dai negoziati dei due
livelli di governo, statale e regionale, che viene raggiunto, sia
sotto il profilo tecnico che politico, nella Commissione paritetica
sentiti i Ministeri competenti per materia. Lo Statuto speciale
della Valle d'Aosta prevede che sullo schema del decreto
legislativo approvato dalla Commissione si pronunci per la Regione
il Consiglio regionale con un parere prima della sottoposizione del
medesimo all'esame del Consiglio dei ministri; la posizione della
Regione nel procedimento di approvazione degli schemi di norma di
attuazione licenziati dalla Commissione paritetica si attua in seno
all'Assemblea legislativa, come garantito appunto dallo Statuto
speciale. Pertanto, rispetto all'ordine del giorno presentato, si
osserva che il Consiglio regionale non può impegnare i componenti
di nomina regionale della Commissione paritetica, organismo
indipendente che delibera secondo gli accordi con i componenti di
parte statale; l'orientamento vigente in materia non prevede gli
strumenti giuridici in capo al Governo regionale per partecipare al
procedimento di formazione di una norma di attuazione, che riserva
invece al Consiglio regionale, secondo le previsioni dell'articolo
48 dello Statuto speciale. Questo solo per significare quello che
si può e non si può fare, evidentemente rimane in carico e in capo
al Governo regionale una possibilità di interlocuzione politica,
che viene esercitata e che va esattamente nell'auspicio che era
stato formulato nel 2019 e che si sta operando, però non si possono
esercitare impegni rispetto a un organo indipendente e questo va
altrettanto preso come un dato di fatto.  Un'interlocuzione
politica, un sollecito da parte del Governo regionale e della
Presidenza all'interno dei contesti dove questo si può fare e viene
sviluppato. Rimane sempre in capo al Consiglio e solo al Consiglio
essere poi d'accordo su quello che verrà licenziato da parte della
Paritetica e, nel momento in cui sia difforme da quello che noi
abbiamo esplicitato e che vorremmo portare avanti, non sarà
approvato.
Rispetto all'ordine del giorno, ci sarà una situazione di
astensione, rispetto all'impegno di portare avanti quello che si
era convenuto in questo contesto, siamo assolutamente
allineati.
Presidente -
La parola al consigliere Aggravi.
Aggravi (RV) -
Soltanto per significare il fatto che
abbiamo appreso la notizia o comunque la novità che la collega
Minelli ha in parte rappresentato, è un fatto nuovo, almeno per
quello che ci riguarda, rispetto all'analisi degli ordini del
giorno, rispetto alla situazione complessiva.
Sinceramente a questo punto non ci sentiamo più di esprimerci
favorevolmente contro o quant'altro sull'ordine del giorno, ci
asterremo, ma non è una contrarietà, cioè nel senso che vorremmo,
vista anche la delicatezza dell'argomento, vederci un po' più
chiaro. Io stesso ho fatto gli accessi agli atti, sto aspettando,
quindi oggettivamente mi chiedo, e guardo il presidente Lavevaz, se
non sia poi il caso magari di fare un passaggio in Commissione, ma
lo metto come valutazione per poter andare più a fondo su una
questione che si trascina da tempo, che però ha tutte le sue
complicazioni, perché, al netto dei cambi che ci sono stati per
Roma e anche Aosta, ha delle complicazioni ulteriori soprattutto
considerata la normativa e il quadro superiore, che è il quadro
europeo, su cui ovviamente è molto complicato andare a insinuarsi o
comunque a modificare questo. Su questo punto io penso che qualcosa
in più dal punto di vista statutario si potrebbe fare e magari in
prospettiva si può fare sulla titolarità, specificare meglio in
Statuto il discorso della titolarità, sulle logiche invece di
gestione poi delle gare bisogna fare, secondo me, degli ulteriori
approfondimenti, però, ripeto, allo stato dell'arte il mio gruppo
si asterrà non contro la volontà, ma ovviamente perché ci sembra il
caso di approfondire, però l'approfondimento è bene che venga fatto
forse in Commissione più che in questa sede.
Presidente -
Ha chiesto la parola la consigliera Minelli,
ne ha facoltà.
Minelli (PCP) -
Il Presidente ha ricordato nella sua
esposizione le caratteristiche della Commissione paritetica sia per
quanto riguarda la sua composizione, sia per quanto riguarda i suoi
compiti; ha sottolineato che bisogna giungere a una sintesi
positiva nell'elaborazione delle bozze di norme di attuazione, che
poi saranno sottoposte - e ha citato anche lo Statuto speciale - al
Consiglio regionale. Io quello che dico è che era già stato preso
un impegno in questo Consiglio che prevedeva un lavoro, un
monitoraggio, chiamiamolo così, della I Commissione per quello che
riguardava l'iter di questa norma di attuazione; ora, attraverso
questo accesso agli atti io apprendo che c'è una modifica che è
sostanziale rispetto alla bozza precedente, una modifica che va in
qualche modo contro a quella che era anche nella relazione del 2019
che accompagnava quella bozza di articolato, e che diceva:
"nell'ambito delle procedure individuate, lo schema contempla, in
aggiunta ai modelli elencati dalla normativa statale, anche
l'affidamento a società a totale controllo pubblico, costituito per
soddisfare preminenti interessi generali connessi alla produzione
d'energia nel territorio regionale, in linea generale non precluso
dalla normativa europea". Tale previsione si colloca in linea con
le potestà amministrative riconosciute dalla Regione fin dal
decreto legislativo del 1945, in materia di gestione a mezzo di
aziende speciali, di servizi pubblici di natura industriale o
commerciale relativi ad acquedotti, impianti di energia elettrica,
eccetera. Ora, io ho solo ricevuto la bozza di articolato, non c'è
la relazione accompagnatoria, ma la frase che viene inserita in
qualche modo dice che si dovrà fare una legge regionale che esclude
dalla riassegnazione delle concessioni la società di CVA. La mia
preoccupazione, che già c'era, aumenta in maniera esponenziale a
questo punto e, al di là di quello che il Presidente dice che non
si possono impegnare i componenti di nomina regionale della
Paritetica, io rilevo...
(intervento di un Consigliere, fuori microfono)
...
no, ma non importa se ripeto,
repetita
juvant
, Assessore, se vuole prendere la parola, la prenderà
e dirà le cose, ecco allora la prenda dopo, mi lasci finire e la
prenda... quello che io sto dicendo è che intanto non è stato
ottemperato un impegno che c'era stato, quello di riferire
puntualmente qualora ci fossero, perché era stato modificato così,
dei cambiamenti circa la bozza di norma di attuazione; quello era
stato l'impegno modificato e che avevamo accettato, ma non abbiamo
saputo nulla.
Ora, io vedo questa bozza che - mi si scrive -  è stata
trasmessa alla Regione il 6 ottobre; quando avevo presentato la
mozione mi era stato rappresentato che c'era una bozza del 14
luglio del 2022; io non ce l'avevo; adesso, ascoltando anche
l'audizione del Presidente, chiedo questa cosa, vengo a conoscenza
di una questione che cambia sensibilmente. L'ordine del giorno non
lo approverete, non importa, noi certamente non lo ritiriamo, però
spero - e non so a questo punto a chi bisogna appellarsi - che in I
Commissione si arrivi finalmente ad avere delle delucidazioni e
invito i Consiglieri che lo vorranno fare a richiedere con accesso
agli atti la stessa cosa, perché se non ci viene messo a
disposizione, a quel punto ognuno se lo chiederà, dopodiché andremo
a discuterlo.
Presidente -
Metto in votazione l'ordine del giorno. La
votazione è aperta. La votazione è chiusa.
Presenti: 34
Votanti: 13
Favorevoli: 2
Contrari: 11
Astenuti: 21 (Aggravi, Baccega, Barmasse, Bertin, Brunod,
Carrel, Chatrian, Distort, Foudraz, Ganis, Jordan, Lavy, Lucianaz,
Malacrinò, Manfrin, Marquis, Padovani, Perron, Planaz, Restano,
Rollandin)
L'ordine del giorno non è approvato.
Ordine del giorno n. 3 di PCP. La parola alla consigliera Erika
Guichardaz.
Guichardaz E. (PCP) -
In questo DEFR c'era grande risalto
rispetto ai cambiamenti climatici, ma, a fronte di importanti
ricerche di Fondazione Montagna Sicura sulla tutela dei ghiacciai e
di una strategia regionale di adattamento ai cambiamenti climatici,
che indicano nei diversi settori economici gli obiettivi di
adattamento e le misure da realizzare, sembra ci si comporti in
modo opposto, tanto da sollevare non solo gli ambientalisti, non
solo gli ecoterroristi, ma anche guide alpine molto conosciute in
Valle d'Aosta, anche grandi atleti del mondo sportivo e anche la
comunità scientifica. Una grande discussione si è aperta, sia in
ambito mediatico che scientifico, sui lavori realizzati sui
ghiacciai interessati dalla pista della competizione
transfrontaliera e i gruppi di maggioranza, quindi Union Valdôtain,
Alliance, Valle d'Aosta Unie, Federalisti Progressisti, Partito
Democratico, Stella Alpina e Pour l'Autonomie, non hanno perso
tempo nel dire che vi sono state pretestuose polemiche avanzate da
miopi che sembrano non accorgersi della straordinaria opportunità
offerta dal ritorno della Valle d'Aosta nella "Coppa del Mondo". Io
ho già provato a dirlo nello scorso Consiglio, non è assolutamente
così, perché tutti noi ci rendiamo conto di quanto voglia dire
invece quell'importante gara e siamo tutti sicuramente in ansia
anche in questi giorni nell'apprendere che anche le prove non sono
state effettuate, ma, sotto questo punto di vista, riteniamo che
anche quanto sollevato da chi dicevo prima molto probabilmente deve
essere preso in considerazione, quindi capire che forse il
calendario deve essere in qualche modo rivisto, fare forse appello
anche a chi organizza le gare per far comprendere che anche a 3.000
metri le condizioni cambiano da un momento all'altro e soprattutto
la delicatezza di quei ghiacciai.
Immagino però che, parlando di visioni miopi, non si parlasse
solo di noi e, come dicevo, delle guide alpine, degli atleti e via
dicendo, ma si parlasse anche del mondo scientifico e, in
particolare, del Comitato glaciologico italiano, che è componente
della cabina di regia dei ghiacciai valdostani, che attraverso il
suo Presidente ha dichiarato: "Distruggere un ghiacciaio vuol dire
distruggere un ecosistema, distruggere un ghiacciaio vuol dire
distruggere il paesaggio, distruggere un ghiacciaio vuol dire
togliere una parte di futuro a quelle Comunità montane". Il
Comitato glaciologico italiano si unisce ai colleghi svizzeri nel
condannare quello che sta accadendo su quel ghiacciaio, un fisico e
glaciologo svizzero afferma: "La priorité aujourd'hui n'est pas de
sauver nos glaciers pour faire du ski, la priorité est de les
préserver pour le rôle crucial qu'ils jouent en nous alimentant en
eau et en énergie. Ils sont les établisseurs de nos montagnes". Per
questo crediamo che sarebbe molto importante approfondire questo
tema visto che abbiamo importanti fondazioni che si occupano
proprio di queste ricerche e che si occupano dello studio e della
tutela del ghiacciaio, naturalmente parlo della Fondazione Montagna
Sicura. Questo perché sappiamo bene che i ghiacciai fanno parte del
demanio regionale, così come detto nel 2017, in forza del decreto
legislativo 259/2016, "Norme di attuazione dello Statuto della
Regione in materia di demanio idrico", entrato in vigore il 3
febbraio 2017. L'Agenzia del Demanio ha consegnato tutti i beni del
demanio idrico alla Regione, a esclusione di quelli dell'alveo e
delle pertinenze della Dora Baltea, a partire dalla confluenza con
la Dora di Val Veny, quindi si tratta di beni immobili e mobili
situati nel territorio valdostano, acque pubbliche, superficiali e
sotterranee, aree fluviali, alvei, ghiacciai, laghi, opere
idrauliche di protezione, quindi dal 7 giugno 2017 anche il
ghiacciaio di Valtournenche è sotto la responsabilità della
Regione. Lo chiamiamo ghiacciaio di Valtournenche perché questo è
scritto nel Catasto, perché ho visto alcune polemiche che ci
dicevano che non sanno neanche il nome del ghiacciaio, questo viene
riportato nel Catasto; per questo noi, come saprà bene l'Assessore,
stiamo approfondendo anche il tema delle autorizzazioni.
Quest'ordine del giorno va invece a chiedere proprio che la
Giunta avvii per il tramite di Fondazione Montagna Sicura, in
collaborazione con le autorità svizzere, una campagna di studio e
di monitoraggio del bilancio di massa del ghiacciaio di
Valtournenche, lato del Plateau Rosa. Al di là di tutte le
polemiche che possono essere innescate da quest'ordine del giorno,
e spero che non sia così, quello che a noi preme precisare è lo
studio di quel ghiacciaio proprio in virtù di quei cambiamenti
climatici di cui stiamo parlando ampiamente in questi giorni.
Presidente -
La parola all'assessore Sapinet.
Sapinet (UV) -
L'iniziativa della collega è utile ad
alcune comunicazioni, innanzitutto si parla correttamente del
ghiacciaio della Valtournenche; va detto e ribadito che i ghiacciai
valdostani sono tutti monitorati dalla Fondazione Montagna Sicura,
una realtà che sempre più conosco, sempre più apprezzo e che sempre
più ringrazio, un monitoraggio per determinare il livello di
riduzione a seguito dei cambiamenti climatici. Su alcuni vengono
fatti dei rilievi puntuali che servono per applicare il metodo di
controllo, interamente basato su immagini satellitari, quanto
richiesto in merito al bilancio di massa è già realizzato. Per
quanto concerne lo studio richiesto, si ricorda che vengono
studiati e modellati i ghiacciai che possono determinare con la
loro evoluzione un rischio per gli insediamenti posti a valle. Ogni
altro studio si basa sulle considerazioni della loro risposta alle
variazioni stagionali delle temperature, cioè dei bilanci di massa,
per questo noi chiediamo il ritiro dell'ordine del giorno, in
alternativa ci asterremo.
Presidente -
Metto in votazione l'ordine del giorno. La
votazione è aperta. La votazione è chiusa.
Presenti: 33
Votanti: 2
Favorevoli: 2
Astenuti: 31 (Aggravi, Baccega, Barmasse, Bertin, Bertschy,
Brunod, Carrel, Caveri, Chatrian, Cretier, Distort, Foudraz, Ganis,
Grosjacques, Guichardaz Jean-Pierre, Jordan, Lavevaz, Lavy,
Lucianaz, Malacrinò, Manfrin, Marguerettaz, Marzi, Padovani,
Perron, Planaz, Restano, Rollandin, Rosaire, Sapinet, Testolin)
L'ordine del giorno non è approvato.
Ordine del giorno n. 4 di PCP. Ha chiesto la parola la
consigliera Minelli, ne ha facoltà.
Minelli (PCP) -
Quest'anno, alcuni mesi fa, il Consiglio
regionale ha approvato all'unanimità l'atto di ampliamento del
Parco naturale del Mont Avic nella zona dell'Alta Valle Clavalité,
in comune di Fénis, per una superficie di 1.549 ettari, una parte
di proprietà privata, la maggioranza, e 91 ettari da parte di
proprietà del Comune di Fénis, ampliando così fino a 7.293 ettari
la superficie del Parco. È evidenziato che durante il dibattito,
durante i lavori in aula, si è fatto più volte riferimento al ruolo
del Parco del Mont Avic, che ha permesso nel tempo di migliorare
l'offerta turistica non soltanto delle comunità di Chamdepraz e di
Champorcher, ma dell'intera Regione, incentivando anche il recupero
di vari immobili, il miglioramento dell'attività pastorale, lo
sviluppo di attività ricettive.
Era poi stato anche ricordato che questo progetto di
allargamento risale al 2018, partito su iniziativa di alcuni
cittadini, con un'attenzione che ha poi manifestato la Regione, in
particolare già nel 2019, poi a cavallo tra il 2020 e il 2021,
quando erano stati promossi dagli Assessori
pro tempore
, nel
caso l'Assessore, l'ex assessore Chatrian e la sottoscritta, ed
erano stati promossi vari incontri con Amministratori dei Comuni
limitrofi, a Chamdepraz e Champorcher, per valutare l'ampliamento
dei confini considerato che era emerso anche all'epoca l'interesse
di alcune Amministrazioni locali. Quando il Consiglio permanente
degli Enti Locali ha dato parere favorevole all'atto
amministrativo, ci sono state due astensioni: le astensioni dei
Comuni di Châtillon e di Pontey, che inizialmente erano stati
coinvolti in quel percorso di allargamento e poi non erano più
stati contattati dopo i primi mesi del 2021. Nel servizio che c'era
stato al telegiornale subito dopo l'approvazione dell'atto
amministrativo, il 2 maggio scorso, il Sindaco di Pontey aveva
spiegato questa sua astensione dicendo che lo scopo era di
sottolineare la necessità di continuare il dialogo anche con gli
altri Comuni del Parco; e il Presidente della III Commissione, il
consigliere Chatrian, ex Assessore, aveva affermato, ma poi lo
aveva detto anche nei suoi interventi in Commissione e in aula:
"questo è un primo passo di ampliamento, siamo certi che nelle
prossime settimane, nei prossimi mesi ci sarà la possibilità di
sedersi di nuovo attorno a un tavolo con i Consigli comunali dei
comuni limitrofi per poter meglio dirimere e trovare le migliori
soluzioni, eventualmente anche per un secondo ampliamento".
A proposito del Parco del Mont Avic, nel DEFR che stiamo
esaminando, nell'obiettivo "Tutelare e conoscere la biodiversità e
i servizi ecosistemici" si afferma che l'intervento di ampliamento
del Parco naturale Mont Avic è stato realizzato con l'emanazione
del decreto del Presidente della Regione n. 298/2023 "al fine di
proseguire nel percorso di potenziamento del sistema delle aree
protette, si ritiene necessario evidenziare uno
step
relativo alle attività di approfondimento delle conoscenze e
aggiornamento del sito regionale dedicato anche alla
valorizzazione" e non c'è però alcun riferimento all'ulteriore
ampliamento di cui ho detto. A pagina 154 poi nella tabella "Stima
aggiornata dei tempi di realizzazione", alla voce del progetto di
ampliamento del Parco naturale del Mont Avic, leggiamo "concluso" e
non ci sono indicazioni nemmeno di massima per gli anni
successivi.  Ed è la motivazione per cui con questo ordine del
giorno si intende impegnare innanzitutto il Presidente della
Commissione consiliare competente a organizzare un incontro con gli
Amministratori comunali che sono nella zona attorno al Parco del
Mont Avic per approfondire il tema dell'ampliamento del Parco
stesso; poi il secondo impegno è al Governo regionale: a continuare
- perché sappiamo che non è che non ci siano state, è proprio un
impegno per il futuro - le interlocuzioni con gli Enti locali
interessati a valutare l'inserimento di alcuni loro territori nel
Parco del Mont Avic.
Presidente -
Ha chiesto la parola l'assessore Sapinet, ne
ha facoltà.
Sapinet (UV) -
La dicitura "concluso" è da intendersi
rispetto alla procedura definita in seguito alla conferma
dell'interesse da parte dei rappresentanti del Comitato promotore
del Comune di Fénis, permane sicuramente l'interesse a eventuali
altri ampliamenti, ma sono valutazioni che andranno fatte
analizzando il tutto e confrontandosi con il territorio. Il recente
ampliamento non è ancora terminato, ha una continuità operativa, di
fatto si è aumentato lo stanziamento e l'Ente Parco si sta
organizzando a livello di pianta organica; l'Amministrazione
regionale conferma la disponibilità a proseguire un percorso di
confronto con gli Enti locali a patto però che gli stessi
manifestino la disponibilità e l'interesse in tal senso, ad oggi
nei numerosi confronti avuti - e le assicuro che sono stati
tantissimi in questi tre anni sia da Assessore all'agricoltura che
oggi da Assessore all'ambiente - i Comuni interessati hanno ad oggi
richiesto dati, informazioni al fine di procedere con un confronto
al loro interno, dove abbiamo potuto constatare posizioni
divergenti, dopodiché saremo assolutamente pronti a un confronto.
Sempre nel confronto con i Comuni, questo a livello di CPEL, c'è
stato richiesto di valorizzare e rilanciare l'attenzione e il
supporto verso le riserve naturali, proposte che condividiamo,
abbiamo accolto e che abbiamo concretizzato in questo documento,
pertanto, come maggioranza, la proposta è di ritirare l'iniziativa,
in alternativa ci asterremo.
Presidente -
La parola al consigliere Brunod.
Brunod (RV) -
In parallelo a quanto affermato già
dall'Assessore competente, anche il nostro gruppo Rassemblement
Valdôtain intende astenersi su quest'ordine del giorno e vogliamo
anche un po' spiegare i motivi: uno, diciamo che non è una
decisione "ideologicamente siamo contrari a questo aspetto qua",
come già più volte durante diverse iniziative abbiamo detto, ma
crediamo che anche con l'ultimo allargamento del Parco l'obiettivo
finale non sia solo quello della tutela come magari è quello
rappresentato da chi ha presentato oggi questo ordine del giorno,
ma da parte nostra crediamo anche nella valorizzazione e promozione
di quello che possono realmente portare queste aree protette. Anzi,
a questo punto ringrazio l'Assessore competente, l'Assessore al
turismo, che poco tempo fa hanno passato, se mi ricordo bene, una
mozione che andava in questa direzione di rilanciare la promozione
e valorizzazione del Parco Mont Avic e non solo, di tutte le aree
protette, non solamente per quanto riguarda la sua tutela, ma anche
per quanto riguarda l'aspetto della promozione e valorizzazione
turistica che esse possono dare.
Il discorso è questo: che questa impegnativa dal nostro punto di
vista è anche un po' ambigua, nel senso che nel primo punto laddove
si impegna il Presidente della Commissione consiliare competente a
organizzare un incontro con gli Amministratori dei Comuni limitrofi
al Parco noi la riteniamo molto limitativa perché non è rispettosa
non invitando anche i Comuni che fanno già parte oggi di questo
ampliamento; crediamo che sarebbe stato molto importante chiedere
anche il loro punto di vista e capire anche quali sono i pro e i
contro per quelli che da tanti anni fanno parte dell'Ente Parco,
hanno magari creduto tanti anni fa nella creazione dell'Ente,
andando incontro a dei vantaggi, ma anche a delle limitazioni e
svantaggi, quindi riteniamo che sarebbe stato opportuno convocare
tutti i Comuni limitrofi, ma anche quelli che ad oggi fanno
parte.
Il secondo punto, dove si dice: "il Governo regionale deve
continuare le interlocuzioni con gli Enti locali interessati", noi
crediamo l'esatto opposto, che sono gli Enti locali che devono
manifestare interesse nei confronti del Governo regionale, cioè dal
basso verso l'alto, ma non dall'alto verso il basso, perché io
credo e sono convinto che tutto il Governo regionale non è mai
contrario a interloquire con nessuno, secondo me, è aperto a
qualunque dialogo e informazione su qualsiasi argomento e quindi io
credo che questa impegnativa non sia formulata così come poteva
essere.
Presidente -
La parola alla consigliera Minelli.
Minelli (PCP) -
Ho ascoltato con attenzione le
motivazioni dell'assessore Sapinet e devo dire che sinceramente non
le comprendo: non le comprendo perché, da una parte, mi chiarisce
che la frase "concluso" è da intendersi rispetto alla procedura di
quel pezzo di ampliamento, che effettivamente si è concluso con un
atto amministrativo che è stato votato all'unanimità; però qui si
sta parlando in generale, non c'è scritto in quella tabella che ci
si riferiva a quel pezzo lì, è incomprensibile allora la tabella,
perché uno legge "Parco del Mont Avic, ampliamento del Parco del
Mont Avic, obiettivo tabella: concluso", negli altri, quando invece
si pensa di andare avanti, ci sono le crocette negli anni
successivi. Io se leggo "concluso" intendo che è terminato, se era
riferito alla prima parte, bisognava specificarlo meglio, ma poi mi
sembra anche di capire dalle cose che sono state aggiunte che le
cose non sono proprio così, che c'è un interesse
dell'Amministrazione, come ha detto l'Assessore, ad ampliare, ma ci
deve essere un percorso. Nessuno dice che non ci deve essere un
percorso, tant'è vero che la richiesta era quella di organizzare un
incontro con gli amministratori dei Comuni per approfondire il tema
dell'ampliamento. In un certo qual modo io credo che, nel momento
in cui si pensa a un ampliamento, la parte che riguarda i comuni
che già sono nel parco è una parte che può venire successivamente
perché se si deve ampliare, si deve ampliare per chi non c'è ancora
all'interno del Parco.
Io poi mi riferivo proprio anche ad altro, sia ricordando le
audizioni che avevo fatto io all'epoca con i Comuni, sia poi a
quello che è stato detto più recentemente, proprio nel momento in
cui si è approvato l'atto di ampliamento. Da parte di alcuni
Amministratori, in maniera pubblica, è stato detto in un servizio
che tutti possono andarsi a rivedere, ed è proprio stato detto:
"non siamo stati coinvolti nel processo di ampliamento", allora se
fosse anche solo un Comune che manifesta un interesse, non capisco
perché non si debba prenderlo in considerazione.
Trovo poi un po' singolare la definizione che ha dato il collega
Brunod, che ha detto: "ci deve essere un'interlocuzione dal basso
verso l'alto, ma non ci deve essere dall'alto verso il basso",
francamente non la capisco proprio; al limite ci deve essere una
interlocuzione reciproca, ma non è che la Regione non deve proporre
una interlocuzione ai Comuni e deve soltanto recepire se da questi
viene una richiesta; a parte che tante volte mi sembra che su certi
argomenti non si recepisce per nulla, né da parte di alcuni Enti
locali, né da parte di altri Enti che possono essere interessati.
Faccio soltanto un esempio: per arrivare a quell'atto di
ampliamento partito nel 2018 su richiesta di un comitato di
cittadini, allora io se volete vado a contare quante richieste di
incontro da parte di quel comitato c'erano state
all'Amministrazione nel periodo dalla primavera del 2021 in avanti,
erano state innumerevoli e non c'erano state quasi mai delle
risposte, quindi alle volte si dice che si deve andare dall'alto
verso il basso, altre volte dal basso verso l'alto, io credo che le
interlocuzioni, soprattutto in una realtà come la nostra con i
numeri che abbiamo, siano da farsi sempre e comunque se c'è un
obiettivo.
È ancora stato detto che l'impegnativa è molto limitativa perché
non sono coinvolti gli altri Comuni; ho spiegato questa cosa, non
credo che sia così, la seconda impegnativa, e lo dico
all'Assessore, non diceva che bisognava fare le interlocuzioni ma
continuarle, perché ci credo, Assessore, che nel periodo in cui lei
ha ricoperto sia la carica precedente e quella attuale... lo credo
e me lo auguro che lei abbia sentito i Comuni anche su questo
argomento, come li avrà sentiti su molti altri, nessuno mette in
dubbio che non ci sia un rapporto dell'Assessorato, dell'Assessore,
con questi Comuni, si chiedeva di continuare le interlocuzioni.
Prendo atto che nemmeno di fronte a degli impegni che sono...
come dire? molto blandi, perché qui si sta dicendo di approfondire
il tema dell'ampliamento, valutare l'inserimento, non si sta
dicendo null'altro, evidentemente sono cose che non incontrano
l'interesse della maggioranza delle persone che sono qui.
Presidente -
Metto in votazione l'ordine del giorno. La
votazione è aperta. La votazione è chiusa.
Presenti: 32
Votanti: 9
Favorevoli: 9
Astenuti: 23 (Aggravi, Baccega, Barmasse, Bertin, Bertschy,
Brunod, Carrel, Chatrian, Cretier, Grosjacques, Guichardaz
Jean-Pierre, Jordan, Lavevaz, Lucianaz, Malacrinò, Marguerettaz,
Marzi, Padovani, Planaz, Restano, Rosaire, Sapinet, Testolin)
L'ordine del giorno non è approvato.
Ordine del giorno n. 5 di PCP. Ha chiesto la parola la
consigliera Erika Guichardaz, ne ha facoltà.
Guichardaz E. (PCP) -
Con questo ordine del giorno
prendiamo in considerazione due aspetti relativi agli impianti di
risalita: lo studio di razionalizzazione delle società controllate
indirettamente della Regione per il tramite di Finaosta esercenti
l'attività di impianti a fune sul territorio regionale e l'impegno
sugli interventi sugli impianti a fune previsto nell'ordine del
giorno del dicembre 2022.
Partiamo dal primo punto, quindi lo studio di razionalizzazione
delle società controllate: questo studio, meglio conosciuto come lo
studio Deloitte, è stato previsto con una delibera della Giunta del
25 ottobre 2021, questa delibera conferiva un incarico a Finaosta
affinché procedesse con l'affidamento a una società di consulenza
che rappresenti un modello di eccellenza a livello internazionale
nella valutazione di operazioni societarie di uno studio che
analizzasse la migliore operazione di razionalizzazione, prevedendo
una spesa complessiva di 150 mila euro, uno studio, consegnato
prima alla stampa e poi ai Consiglieri regionali nell'aprile 2022,
che oggi leggiamo nel DEFR, risulta attualmente in fase di
valutazione presso la IV Commissione consiliare. Io faccio parte di
quella IV Commissione consiliare e, a parte avercelo inviato via
mail
, non è mai stato formalmente assegnato e non è mai
stato né presentato, né discusso in quella Commissione consiliare,
magari poi il presidente Rosaire potrebbe intervenire per darci
delucidazione in questo senso, perché se leggiamo che è in fase di
valutazione ed è lì fermo da oltre otto mesi, magari potrà darci
una spiegazione.
L'altro pezzo invece riguarda la questione dell'impegno preso
nel dicembre 2022 in II Commissione. Durante l'analisi dei
documenti del bilancio del 2022 avevamo presentato un'apposita
richiesta per avere un quadro esaustivo della situazione relativa
agli interventi di ordinaria manutenzione, straordinaria,
smantellamento, realizzazione di nuovi impianti e via di seguito;
questo, ad oggi, non è ancora avvenuto, poi è stato preso anche un
impegno votato all'unanimità, al 14 dicembre 2022, proprio per
chiedere che venisse affrontato questo argomento in Commissione, ma
anche su questo nebbia in Val Padana. Adesso nel DEFR 2024/2026
sono stati elencati i principali investimenti strategici che
risultano prioritari in un'ottica di sviluppo dell'attività di
settore, ma a specifica richiesta, durante le audizioni proprio su
questo documento, quando abbiamo chiesto un dettaglio dei possibili
costi stimati o la percorribilità giuridica del progetto di Cime
Bianche, naturalmente anche su questo nebbia in Val Padana.
Riprendo l'elenco dei principali investimenti che vengono citati
nel DEFR: l'avvio del collegamento di Cime Bianche, la sostituzione
della seggiovia Maison Vieille con una telecabina e della
telecabina Checrouit, che a questo punto noi non sappiamo neanche
se è in scadenza o meno, magari anche su questo l'Assessore potrà
darci delle delucidazioni, la realizzazione della funivia Col
Checrouit-ARP, di cui abbiamo già sentito parlare in alcune
iniziative del consigliere Aggravi, ma anche su questo sappiamo che
ci sono anche posizioni diverse rispetto a un'unica funivia o a
quello che c'è attualmente, perché vorrebbe comunque dire molto
probabilmente tagliare un impianto. Si parla della nuova telecabina
Les Suches/Chaz Dura: questa è in sede di VIA, lì così troviamo
anche un mega ristorante, un'altra sala polivalente, perché ormai
sembra che tutti ci dobbiamo spostare in altezza anche per fare le
conferenze stampa, anche sotto questo punto di vista non vorrei che
la nuova telecabina sia come quella di Pila, che poi dopo
all'interno ritroviamo un ristorante, che, sottolineo, perlomeno
esteticamente è un po' più bello di quello che è previsto a Chaz
Dura; sinceramente anche sotto questo punto di vista molto
probabilmente in Commissione alcune osservazioni potevano essere
fatte. Abbiamo degli altri interventi e poi l'approfondimento del
collegamento tra Pila e Cogne quando non abbiamo ancora lo studio
di fattibilità di un pezzo della Pila, almeno io non sono ancora
riuscita ad averlo, quindi sinceramente ci portiamo avanti quando
già il pezzo prima ha delle serie lacune.
Ritenuto che il quadro esaustivo non sia mai stato presentato in
Commissione, che c'era un impegno votato all'unanimità in questo
Consiglio regionale, noi molte criticità rispetto ad alcuni di
questi investimenti naturalmente le abbiamo, ma quello che vorremmo
capire è se l'Assessore ha intenzione di venire a illustrare in
Commissione quello che abbiamo già chiesto e votato nel dicembre
2022, quindi gli interventi suddivisi tra quelli di manutenzione
ordinaria, straordinaria e le nuove realizzazioni, se chissà si
potrà anche capire la definizione delle priorità di realizzazione
dei principali investimenti strategici previsti nel DEFR, la
relativa previsione di costi e le valutazioni e gli approfondimenti
rispetto a quello studio Deloitte che ormai è lì che sedimenta da
tempo, non vorrei che fosse l'ennesimo studio lasciato nei
cassetti, costato sicuramente una cifra importante, ma lasciato nei
cassetti in attesa non si sa bene di cosa, soprattutto alla luce
dei grandi utili che tutte le società a funi stanno in qualche modo
sventolando in questi giorni, alla luce anche di una cittadinanza
valdostana piuttosto arrabbiata, perché a fronte di questo c'è
anche un aumento degli
skipass
, quindi forse anche su quello
dare delle delucidazioni in Commissione non sarebbe male anche per
capire, a fronte di questi grandi utili, che cosa si pensa di
fare.
Presidente -
Ha chiesto la parola l'assessore Bertschy,
ne ha facoltà.
Bertschy (AV-VdA Unie) -
Noi ci asterremo su questo
ordine del giorno, l'atteggiamento di PCP rispetto agli impianti a
funi è sempre lo stesso, assolutamente contrario al suo sviluppo, è
un atteggiamento che continua a contrastare anche le iniziative che
si stanno cercando di portare avanti, per cercare di creare le
migliori condizioni su tutti i comprensori, quindi noi siamo a
disposizione della Commissione quando avrà piacere e il tempo di
convocarci e verremo volentieri a spiegare un quadro che è molto
fluido, perché ci sono dei programmi strategici che da un anno
all'altro... volevo solo che mi ascoltaste, colleghi del PCP...
(interventi di alcuni Consiglieri, fuori microfono)
...il quadro strategico da un anno all'altro cambia, la
situazione è molto fluida, dipende dalle autorizzazioni, quindi
quello che vi dico oggi potrebbe cambiare tra tre mesi, quando ci
convocherete, noi verremo e vi diremo la situazione.
Presidente -
La parola al consigliere Aggravi.
Aggravi (RV) -
Per rappresentare che il gruppo
Rassemblement Valdôtain voterà questo ordine del giorno perché
crediamo nell'importanza dello sviluppo del settore degli impianti
a fune, perché riteniamo che sia giusto e corretto anche avere una
visione più di dettaglio e più approfondita degli investimenti che
sono indicati nel DEFR e soprattutto perché non... anzi sarà sempre
più necessario anche andare a comprendere meglio gli elementi che
sono ricompresi all'interno dello studio citato in premessa e che
era stato appunto trasmesso alla IV Commissione. Lo votiamo anche
perché siamo sempre stati convinti, o meglio abbiamo sempre trovato
disponibilità da parte dell'Assessore di venire in Commissione a
rappresentare quello che veniva chiesto e la trasparenza noi,
grosso modo, l'abbiamo sempre trovata; magari noi abbiamo un modo
più diverso, magari meno di impatto di chiedere le cose, ma
sicuramente io penso che, nel momento in cui il Presidente della IV
Commissione calendarizzerà l'audizione, troveremo la disponibilità
da parte dell'Assessore.
Faccio solo una battuta: leggendo l'ordine del giorno delle
colleghe, mi sono effettivamente reso conto di quanto tempo sia
passato dalla messa a disposizione dello studio rispetto appunto a
oggi, sembrava ieri, in realtà devo dire che abbiamo preso atto che
sono passati tutti questi mesi.
Detto questo, convintamente votiamo l'ordine del giorno e siamo
sicuri che si potrà approfondire in Commissione e avere maggior
dettaglio soprattutto sugli interventi, sulla strategicità degli
interventi e discutere degli elementi presenti nello studio.
Presidente
- Consigliere Restano, a lei la parola.
Restano (GM) -
Condivido totalmente quanto affermato e
dichiarato dal collega Aggravi che mi ha preceduto; sono
convintamente a favore del rinnovamento del Parco impianti di
risalita, della loro manutenzione, ritengo però opportuno essere
aggiornati su come procedono i lavori e i progetti, quando il
Presidente della Commissione convocherà la Commissione, sarò
sicuramente presente.
Presidente
- Consigliera Minelli, a lei la parola.
Minelli (PCP) -
Assessore Bertschy, io sono molto colpita
dalla sua risposta, dalla superficialità e dalla banalizzazione che
lei ha messo in campo: ne sono colpita perché questa è una
manifestazione che non mi sarei aspettata da lei, anche perché è
molto vicina a quell'atteggiamento di arroganza che siamo abituati
a riscontrare più da altre persone, ma la cosa più sconcertante è
che lei, dicendo che noi siamo aprioristicamente contro gli
impianti a fune, dice una cosa che non ha assolutamente fondamento
perché lei se lo dimenticherà, forse se lo dimenticherà anche
qualcun altro, ma noi abbiamo votato sia la legge sui piccoli
comprensori, sia la legge che comprendeva i 25 milioni per la Pila
e abbiamo fatto delle iniziative in cui più e più volte abbiamo
chiesto di avere conoscenza delle previsioni riguardo al
rinnovamento, all'ammodernamento, al rifacimento di alcuni impianti
e allo smantellamento di altri.
Su altre questioni abbiamo espresso delle posizioni molto nette
e molto chiare, che sono state fatte alla luce del sole, ma che non
riguardano in maniera generale tutto ciò che ha a che fare con
questo argomento.
L'altra questione è che lei ci ha detto che i quadri sono molto
fluidi e che cambiano da un anno all'altro... non ho dubbi, dico
soltanto una cosa: il 14 dicembre dello scorso anno abbiamo votato
all'unanimità un ordine del giorno per avere delle informazioni,
dei dettagli su tutti questi impianti; oggi è il 10 novembre del
2023, sono passati 11 mesi, il quadro sarà anche fluido, le volte
che le abbiamo posto delle interrogazioni su questo per sapere come
mai non eravamo arrivati ancora a questo incontro di Commissione
lei ci ha detto che è la Commissione che doveva stendere l'elenco
di... che non aveva ancora terminato il lavoro, che quindi si
aspettava... adesso ci dice che, quando il Presidente della IV
Commissione convocherà, non ci sarà nessun problema a venire.
Bisogna che vi mettiate d'accordo, perché del collega Rosaire non
ho ricordo, perché non ho mai tanto sentito dire qualche cosa a
questo proposito, ma quando ancora il Presidente della Commissione
era colui che ricopre il ruolo di Assessore al turismo, ci è stato
detto più di una volta: "io quando l'Assessore mi dice che possiamo
andare avanti e convocare, convoco"... allora, forse, avete un
problema all'interno della vostra maggioranza, un problema di
comunicazione.  Noi possiamo anche fare, credo, se lo
ritenete, da facilitatori della Commissione, facciamo anche da
telefono senza fili se è necessario, diciamo a uno perché l'altro
poi sappia, però abbiate pazienza ma io credo che ci stiate
veramente prendendo in giro!
Presidente
- Metto in votazione l'ordine del giorno. La
votazione è aperta. La votazione è chiusa.
Presenti: 34
Votanti: 15
Favorevoli: 15
Astenuti: 19 (Barmasse, Bertin, Bertschy, Carrel, Caveri,
Chatrian, Cretier, Grosjacques, Guichardaz Jean-Pierre, Jordan,
Lavevaz, Malacrinò, Marguerettaz, Marzi, Padovani, Rollandin,
Rosaire, Sapinet, Testolin)
L'ordine del giorno non è approvato.
Passiamo all'ordine del giorno seguente: il n. 6 di PCP. La
parola alla consigliera Erika Guichardaz.
Guichardaz E. (PCP) -
Il tema già affrontato ieri, che è
stato anche oggetto di repliche, è quello dell'edilizia scolastica.
Nel DEFR si parla naturalmente e ci sono anche degli investimenti
riferiti all'edilizia scolastica, quello che noi crediamo sia
importante in questo momento è fare un po' il punto della
situazione, perché negli anni le cose sono molto cambiate e
purtroppo ultimamente nella cronaca della nostra Regione si stanno
verificando degli eventi piuttosto importanti, che vale la pena in
qualche modo affrontare. Stiamo quindi parlando, ad esempio, del
soffitto crollato nella palestra della scuola Saint-Roch, piuttosto
che l'allagamento nell'istituzione Corrado-Gex, piuttosto che la
questione dell'acqua ancora presente al liceo musicale, piuttosto
che le questioni delle varie palestre di cui un po' conosciamo, ma
sarebbe importante anche su questo avere un aggiornamento,
naturalmente tenendo anche conto di tutto il quadro che si
delineerà rispetto anche alla decrescita che viviamo e alle
esigenze che magari mutano anche rispetto al sistema
scolastico.
Quello che noi chiediamo al Governo è di redigere una relazione
dettagliata e, come ci faceva rilevare l'assessore Guichardaz,
naturalmente anche sentendo i Comuni interessati, perché, sotto
questo punto di vista, sarebbe anche interessante capire, rispetto
alle situazioni dei vari Comuni, anche la questione dell'edilizia
scolastica, perché sappiamo bene che abbiamo fior di scuole, ad
esempio, nel mio comune c'è una bellissima scuola con pochissimi
bambini. Ci sono altre situazioni magari anche di Comuni limitrofi
dove hanno delle scuole in cui vi è un maggior numero di alunni ma
che hanno delle difficoltà e anche dei problemi a livello
strutturale. Sarebbe importante avere una sorta di quadro e di
piano dettagliato degli interventi previsti anche alla luce di
quello che diceva un po' il consigliere Marquis ieri. Io non sono
d'accordo, io so che nel mio Comune lo si faceva, ma lo diceva
anche il consigliere Lavevaz, credo che molte realtà comunali
comunque tengano particolarmente attenzionata la questione anche
dei soffitti e via dicendo; i vigili del fuoco ogni volta che
vengono chiamati sono sicuramente disponibili sotto tutti i punti
di vista, è normale che, al fine di tutelare tutti gli studenti
valdostani, sarebbe in qualche modo importante avere, secondo noi,
un piano dettagliato degli interventi e se vi sono dei Comuni che
non hanno invece questa attenzione particolare, magari spronarli ad
averla anche alla luce dei fondi che vengono sempre stanziati anche
per l'edilizia scolastica.
Presidente
- Assessore Sapinet, a lei la parola.
Sapinet (UV) -
Una risposta che le darò in collaborazione
con il collega Guichardaz, come ricordiamo che le competenze in
materia di edilizia scolastica spettano a Enti anche diversi a
seconda del grado di istruzione; gli Enti locali si occupano delle
scuole primarie e delle scuole secondarie di primo grado, anche
beneficiando dei finanziamenti statali ed europei assegnati
dall'Assessorato beni e attività culturali, sistemi educativi e
politici per le relazioni intergenerazionali per il tramite della
struttura Programmazione edilizia e logistica scolastica. La
suddetta struttura si occupa anche della programmazione e degli
interventi da effettuare sulle scuole secondarie di secondo grado
gestite dall'Amministrazione regionale, gli interventi di
manutenzione e adeguamento degli edifici scolastici regionali
individuati in accordo con la struttura edilizia e strutture
scolastiche sono quelli inseriti nel DEFR 2024/2026 che lei ha
citato.
Per quanto concerne il più ampio quadro manutentivo e di messa a
norma degli edifici scolastici e delle palestre, si evidenza che le
valutazioni richieste da voi sono già state svolte dalle competenti
strutture dell'Amministrazione regionale al fine dell'inserimento
degli interventi nel citato DEFR, in base alle priorità di
intervento e alle risorse disponibili, i detti interventi saranno
poi inseriti nel programma triennale dei lavori pubblici dove
dispongono dei requisiti necessari nel piano di lavoro 2024.
Per quanto attiene alle scuole secondarie di secondo grado di
competenza regionale, si evidenza che non risultano segnalazioni di
ulteriori nuovi disagi e problemi contingenti successivi a quelli
prontamente risolti nelle scorse settimane, come, ad esempio,
quelle che lei citava del liceo musicale, pertanto noi la invitiamo
al ritiro dell'iniziativa, in alternativa ci asterremo.
Presidente -
La parola alla consigliera Erika
Guichardaz.
Guichardaz E. (PCP) -
No, naturalmente non ritiriamo
quest'iniziativa perché, a fronte della sua dichiarazione di
attività già svolte, purtroppo noi vediamo che evidentemente queste
attività non hanno chissà che riscontro, ma proprio perché se ci
continuano a cadere dei pezzi in testa piuttosto che avere aule in
cui piove, evidentemente c'è qualcosa in quella programmazione, in
quelle priorità che non funziona. Crediamo che questo piano debba
essere sollecitato e soprattutto crediamo che, sotto questo punto
di vista, bisogna intervenire con celerità, perché se in un'aula
piove, non possiamo lasciar passare del tempo ma bisognerebbe
intervenire con urgenza, questo è il nostro pensiero ma proprio
perché lì c'è il futuro della Valle d'Aosta.
Presidente
- Metto in votazione l'ordine del giorno. La
votazione è aperta. La votazione è chiusa.
Presenti: 34
Votanti: 15
Favorevoli: 15
Astenuti: 19 (Barmasse, Bertin, Bertschy, Carrel, Caveri,
Chatrian, Cretier, Grosjacques, Guichardaz Jean-Pierre, Jordan,
Lavevaz, Malacrinò, Marguerettaz, Marzi, Padovani, Rollandin,
Rosaire, Sapinet, Testolin)
L'ordine del giorno non è approvato.
Ordine del giorno n. 7 di PCP. Consigliera Erika Guichardaz, a
lei la parola.
Guichardaz E. (PCP) -
Torniamo su un tema a cui siamo
particolarmente legate: quello della specializzazione per il
sostegno. Nel DEFR ritroviamo un passaggio in cui si evidenzia come
anche i percorsi dell'Ateneo dovrebbero in qualche modo considerare
le esigenze documentate del territorio, abbiamo più volte
evidenziato con le nostre iniziative o dei colleghi la carenza
degli insegnanti di sostegno e anche il fatto che vengono impiegati
come insegnanti di sostegno spesso delle persone che non hanno il
titolo, proprio anche a causa di questo mancato corso di
specializzazione.
Avevamo già posto un'interrogazione per quello che riguardava
l'anno accademico scorso; l'Assessore ci aveva rappresentato una
difficoltà rispetto al reperimento di insegnanti, di professori, di
docenti universitari per questa specializzazione, con questo ordine
del giorno chiediamo se ci sono delle novità e soprattutto se ci
può essere un impegno proprio alla luce di quelle premesse, cioè
delle esigenze documentate del territorio per riattivare quel corso
di specializzazione di cui sicuramente la nostra Regione ha un gran
bisogno.
Presidente
- Per il Governo, la parola all'assessore
Jean-Pierre Guichardaz.
Guichardaz J. (FP-PD) -
Grazie collega, spero di
rasserenarla. Sui corsi di sostegno ad agosto UniVdA ha incontrato
le organizzazioni sindacali per comunicare che per l'ottavo ciclo
in corso è prevista una convenzione con l'Università di Torino,
riserva dei posti per i residenti valdostani, come è già stato
detto rispondendo alla sua iniziativa. C'è già l'impegno
dell'Università per l'erogazione dei corsi dell'ultima edizione,
nono ciclo, che sarà avviata dal Ministero nel 2023/2024, con
l'erogazione dei corsi nel 2024; siamo in attesa delle disposizioni
ministeriali, a breve UniVdA incontrerà nuovamente i sindacati per
valutare come procedere; pertanto, considerato che il percorso è
avviato le proporrei di ritirare l'ordine del giorno, diversamente
ci asteniamo.
Presidente
- Consigliera Erika Guichardaz, a lei la
parola.
Guichardaz E. (PCP) -
Sì, lo ritirerei se avessi capito
perché non ho compreso, si parla sempre solo della convenzione con
Torino, non con l'attivazione...
(interventi di alcuni Consiglieri, fuori microfono)
...ah sarà avviato? Allora sì, certo, lo ritiro.
Presidente
- L'ordine del giorno è stato ritirato.
Il Consiglio prende atto.
Passiamo all'ordine del giorno seguente: il n. 8 di PCP. Si è
prenotata la consigliera Erika Guichardaz, a cui passo la
parola.
Guichardaz E. (PCP) -
Sì, anche questo credo sia un tema
molto conosciuto all'Assessore, perché immagino che le chiamate che
abbiamo ricevuto noi lui le avrà ricevute quintuplicate, perché,
sotto questo punto di vista, mi collego un po' all'iniziativa che
ha fatto ieri il consigliere Perron: vi sono dei docenti che già
attualmente fanno attività aggiuntive proprio per potenziare tutto
ciò che riguarda l'apprendimento, per arginare in qualche modo
anche la piaga dell'abbandono, per cercare di contrastare
l'insuccesso scolastico, facendo tutte delle attività, sotto un
certo punto di vista, che mettono a riparo anche i ragazzi più
fragili rispetto alle loro carenze.
C'è stato un problema piuttosto grave in quest'anno scolastico
perché le attività aggiuntive non hanno visto la retribuzione a
distanza quasi di un anno; sotto questo punto di vista, molto
probabilmente l'Assessore potrà dirci le motivazioni per cui queste
attività aggiuntive non sono state pagate e soprattutto quello che
noi chiediamo è che il Governo regionale formuli acquisendo quindi
il parere delle strutture, perché c'è sembrato di capire che fosse
un problema legato alle strutture regionali, una proposta
dettagliata comprese le tempistiche cronologiche delle procedure
per ottemperare al pagamento delle funzioni aggiuntive naturalmente
non a fine dell'anno successivo, ma almeno durante l'anno in
corso.
Presidente
- La parola all'assessore Jean-Pierre
Guichardaz.
Guichardaz J. (FP-PD) -
Grazie perché mi dà modo di
precisare le motivazioni, sperando anche di chiarire un po' di più.
Da quest'anno è stata data in uso alle istituzioni scolastiche una
funzionalità ai fini del pagamento centralizzato dei compensi MOF,
nel miglioramento dell'offerta formativa da parte della Regione,
direttamente sul cedolino degli insegnanti. I primi compensi per
attività aggiuntive prestate per il miglioramento dell'offerta
formativa venivano pagati agli insegnanti direttamente dalla scuola
ad agosto, al termine dell'anno scolastico veniva elaborata sempre
dalla scuola anche la relativa CU; con il vecchio sistema la
Regione trasferiva i fondi necessari alla scuola nel mese di
giugno, la scuola rendicontava le ore, liquidava e pagava i
compensi; nell'anno in corso, essendo anno di transizione, è stato
chiesto alle istituzioni scolastiche di inserire i dati relativi ai
compensi MOF relativi all'anno scolastico 2022-2023 entro il 31
agosto e tali compensi sono stati liquidati nel cedolino di
ottobre. Come tutti gli anni, anche per l'anno scolastico
2023-2024, sarà predisposto un piano di ripartizione delle risorse
di cui al fondo regionale per il miglioramento dell'offerta
formativa, previo accordo con le organizzazioni sindacali; l'unica
differenza sarà che le risorse non saranno trasferite fisicamente
alle istituzioni scolastiche, ma, per poter effettuare il pagamento
centralizzato direttamente in busta paga, le risorse rimarranno
all'interno del bilancio regionale. Le istituzioni scolastiche
metteranno in atto le conseguenti operazioni, compresa la
contrattazione di istituto, facendo riferimento all'importo a esse
assegnato ancorché non trasferito fisicamente; la nostra struttura,
quindi, effettuerà il pagamento in busta paga su disposizione dei
dirigenti scolastici a seguito dell'inserimento sul programma
informatico degli importi da corrispondere a ciascun docente della
validazione degli stessi.
Con la nuova funzionalità nulla cambia, quindi, rispetto
all'autonomia di gestione delle risorse annualmente assegnate alle
istituzioni scolastiche, che potranno valutare l'inserire e
richiedere il pagamento di compensi MOF anche con cadenza
infrannuale. I nostri uffici provvederanno al pagamento sempre
entro due mesi dal caricamento da parte della Segreteria, quindi
riteniamo non necessaria l'impegnativa proposta in quanto la
questione è stata presa in carico e affrontata e le proporrei di
ritirare l'ordine del giorno.
Presidente
- La parola alla consigliera Erika
Guichardaz.
Guichardaz E. (PCP) -
Sì, naturalmente se queste sono le
modalità e se queste sono le motivazioni, vigileremo solo che
questo avvenga, ma se addirittura sarà meglio rispetto a prima, se
a distanza di due mesi si pensa di erogare quanto previsto... certo
che il problema che rimane delle segreterie scolastiche è un
problema grosso, sotto quel punto di vista, sicuramente bisognerà
nuovamente cercare di intervenire, magari in quei piani di priorità
di cui parlavamo prima con il Presidente, perché sicuramente
l'aggravio di lavoro è maggiore, dopodiché c'è anche un problema di
anno finanziario e anno scolastico, di cui conosciamo bene le
complicazioni, ma se questo è l'impegno dell'Assessorato, ritiriamo
l'ordine del giorno.
Presidente
- Ordine del giorno ritirato.
Il Consiglio prende atto.
Ordine del giorno n. 9 di PCP. Consigliera Minelli, a lei la
parola.
Minelli (PCP) -
L'articolo 27 del DPCM 12 gennaio 2017,
quel DPCM che è denominato "Definizione e aggiornamento dei livelli
essenziali di assistenza", nella parte di assistenza
socio-sanitaria alle persone con disabilità, dopo aver precisato al
comma 1: "nell'ambito dell'assistenza distrettuale e territoriale
ad accesso diretto, il servizio sanitario nazionale garantisce alle
persone con disabilità complesse la presa in carico
multidisciplinare e lo svolgimento di un programma terapeutico,
riabilitativo, individualizzato, differenziato per intensità,
complessità e durata, che include le prestazioni anche domiciliari,
mediche, specialistiche, diagnostiche, terapeutiche, psicologiche,
psicoterapeutiche, riabilitative mediante l'impiego di metodi e
strumenti basati sulle più avanzate evidenze scientifiche
necessarie e appropriate nei seguenti ambiti di attività", al punto
g) specifica che è prevista l'abilitazione e riabilitazione
estensiva individuale e di gruppo in relazione alla compromissione
delle funzioni sensoriali, motorie, cognitive, neurologiche e
psichiche finalizzate al recupero e al mantenimento dell'autonomia
in tutti gli aspetti della vita. Parlando di riabilitazione piena,
di riabilitazione estensiva, per le persone ipo e non vedenti
questa riabilitazione, finalizzata a raggiungere dei livelli
accettabili di orientamento, di possibilità di mobilità e di
autonomia personale, che va sotto la sigla di OMAP, costituisce una
prestazione essenziale per il perseguimento di cui agli obiettivi
del punto g) che ho citato.
Subito dopo l'approvazione di quel DPCM nel 2017 la sezione
regionale dell'Unione italiana ciechi e ipovedenti aveva
rappresentato all'Assessore alla sanità e ai servizi sociali
dell'epoca di inserire nei LEA regionali gli interventi di OMAP
legati alla riabilitazione, che, in attesa di provvedimento che poi
non è mai stato adottato, ha dovuto erogare a proprie spese, lo ha
fatto appunto l'associazione, con una minima partecipazione del
beneficiario, l'intervento di riabilitazione; è la motivazione per
cui questo ordine del giorno impegna il Governo a predisporre entro
90 giorni un'apposita normativa per inserire gli interventi di OMAP
(Orientamento Mobilità e Autonomia Personale) nei LEA regionali,
concordando con la sezione valdostana dell'associazione dell'UICI
le modalità della loro erogazione.
Avevo predisposto questo ordine del giorno senza aver letto un
documento importante, un documento che è stato inviato a tutti i
Consiglieri regionali il 2 novembre scorso e che io ho avuto modo
di leggere soltanto ieri sera tardi: è il parere richiesto
dall'Associazione ANGSA all'avvocato Morra di Torino ed è relativo,
questo parere in senso lato, alla mancata applicazione da parte
della Regione nella disciplina dettata sull'ISEE dal DPCM 159 del
2013, quindi è un documento che ha quello scopo, però all'interno
di questo parere si legge che "in quanto previsto dalle normative
nazionali, tutti i livelli essenziali di assistenza sono di per sé
obbligatori senza bisogno di una norma specifica". Io ho chiesto
nell'ordine del giorno che, entro tre mesi, si faccia questa
normativa per inserire gli interventi di OMAP nei LEA regionali,
però ora sarebbe addirittura superfluo, ma sta di fatto che,
nonostante dal 2017 sia stato chiesto un intervento di questo tipo,
non è stato fatto. È ovvio che le fonti giuridiche nazionali e
sovranazionali sono prevalenti rispetto alla legislazione
regionale, quindi l'erogazione di questa riabilitazione è un
obbligo in quanto è un diritto soggettivo. Quello che noi chiediamo
e vogliamo capire è se c'è un impegno da parte del Governo a
predisporre questa norma, o alternativamente se, senza predisporre
la norma, c'è la disponibilità a questo punto di inserirli
direttamente considerato quanto ho citato.
Presidente
- Prego.
Minelli (PCP) -
...io sono disponibile a rifare tutta
l'illustrazione, non me ne ero accorta, vedo che l'assessore Marzi
non c'è...
(interventi di alcuni Consiglieri, fuori microfono)
...sì, ma forse l'Assessore aveva la risposta sul mio ordine del
giorno, ma io ho aggiunto tutto un pezzo che è fondamentale ai fini
della risposta, spero che mi abbia sentita, Assessore.
Presidente
-
La parola all'assessore Marzi.
Marzi (SA) -
Dopo aver sentito anche la competente
struttura dell'Azienda USL e quindi di fatto il reparto, le
possibilità riabilitative offerte agli ipovedenti e ai non vedenti
sono in fase di implementazione e richiedono profili professionali
specifici ad oggi non presenti in azienda Unità Sanitaria Locale
Valle d'Aosta, con la quale ci siamo, tra l'altro, confrontati.
Pertanto occorre definire adeguati percorsi formativi per
tecnici dell'educazione e della riabilitazione, questi percorsi,
tra l'altro, devono ricomprendere, oltre a una riabilitazione
prettamente visiva, anche una riabilitazione che comprende
l'orientamento, la mobilità e l'autonomia personale; il percorso di
Orientamento, Mobilità e Autonomia Personale (OMAP) appunto è
complesso e, come da lei richiamato, ha come obiettivi di
interventi più livelli: da quello sensopercettivo, della
riabilitazione degli altri sensi come vista, udito e tatto, a
quello educativo, delle competenze cognitive di riorganizzazione
spazio temporale, potenziando quelle motorie e psicomotorie come la
correttezza posturale e migliorando quelle adattivo-sociali come
l'adeguatezza e la differenziazione dei comportamenti, oltre
naturalmente a quelle comunicative, controllando le determinate
attività psicologiche quale la motivazione, l'emotività e
l'immagine di sé, infine istruendo all'uso degli ausili per la
mobilità. Gli interventi preventivi e curativi terapeutici devono
quindi essere integrati con la riabilitazione ed è nostra
intenzione approfondire le esigenze eventualmente rappresentate per
capire come poter intervenire a loro supporto e per verificare
insieme le condizioni per strutturare un percorso di formazione
adeguato; il confronto, tra l'altro, avuto sia con  il reparto
che l'azienda... per il fatto che ad oggi questi percorsi, che tra
l'altro non sono mai stati oggetto di confronto diretto nonostante
i continui contatti con le associazioni di riferimento... devono
comunque prendere atto della mancanza ad oggi di personale adeguato
a portare avanti i percorsi di cui sopra.
Per questo motivo, tenendo conto dei confronti che anche grazie
a questa iniziativa sono arrivati a livello di azienda e di quelli
avuti con altre Regioni su percorsi formativi che più o meno
oscillano attorno a un migliaio di ore di formazione, per cui non
stiamo neanche parlando di cose, con il massimo rispetto, di basso
profilo, ma con corsi estremamente complessi rispetto a persone che
rappresentano questo tipo di disabilità, siamo a chiedere di
ritirare l'iniziativa, altrimenti ci asterremo.
Presidente -
Ha chiesto la parola la consigliera Minelli,
ne ha facoltà.
Minelli (PCP) -
Sì, a parte che c'era un'appendice della
mia iniziativa, che lei credo non abbia ascoltato, Assessore, che
riguardava quasi una modifica rispetto all'impegnativa originaria:
le avevo chiesto di predisporre entro 90 giorni una norma per
inserire questi interventi di OMAP nei LEA regionali. Poi ho citato
un parere che lei avrà sicuramente letto, perché lo abbiamo
ricevuto in seconda battuta noi Consiglieri, ma l'Assessore lo avrà
certamente avuto prima di noi: è il parere dell'Avvocato Morra,
richiesto dall'ANGSA relativamente alla questione dell'ISEE, di cui
abbiamo parlato qualche tempo fa, ma in quel parere si specifica
che la riabilitazione, come anche tutti gli altri LEA che
riguardano queste persone, devono essere previsti per legge, quindi
non c'è bisogno di fare una normativa, bisogna semplicemente
inserire questa cosa nei LEA.
Al di là di questo, lei ha rappresentato che c'è una situazione
complessa e ci ha detto che la riabilitazione, a cui ho fatto
riferimento... l'OMAP richiede un percorso di formazione, adesso ho
aggiunto anche i tempi di questa formazione; io faccio presente una
cosa: la prima richiesta di inserire l'OMAP nei LEA - e quindi di
dare la possibilità a queste persone di fare il loro percorso di
riabilitazione - risale al 2017, all'indomani della pubblicazione
del DPCM; oggi siamo nel 2023, alla fine del 2023, sono oltre sei
anni di pubblicazione del DPCM e che è stata formulata questa
richiesta, quello che apprendiamo è che non c'è la possibilità di
fare della riabilitazione, perché non c'è del personale formato. Io
so benissimo che lei non ha ricoperto l'incarico di Assessore per
sei anni e quindi non si può imputare certamente a lei questa
situazione, rilevo però che la risposta è francamente piuttosto
debole, perché lei dice: "è nostra intenzione approfondire il
confronto che c'è già stato anche grazie a questa iniziativa o a
altre precedenti", quindi va avanti, però, in buona sostanza, non
abbiamo nemmeno una previsione temporale, mettiamola anche così, di
quando questa cosa potrà avere in qualche modo, non dico una piena
applicazione, ma un avvio.
Assessore, lei chiede di ritirare l'ordine del giorno, io mi
aspettavo piuttosto una richiesta di modifica, dell'impegnativa,
eccetera, questo ordine del giorno ovviamente lo portiamo al
voto.
Presidente
- La parola all'assessore Marzi.
Marzi (SA) -
Semplicemente a suffragio di quanto
rappresentato, con nessuna volontà di migliorare il percepito della
risposta, ero qua davanti con la Dirigente della struttura che,
proprio a suffragio del fatto che dal 2017 in poi non ci sono stati
contatti a riguardo, aveva - ecco perché ho iniziato così la mia
risposta - sentito due volte il Primario della struttura complessa
e l'azienda. Pertanto, indipendentemente dalle facili ironie del
caso, visto che queste iniziative sono arrivate mercoledì nel corso
di questi due giorni, che sono poca cosa rispetto agli ultimi sei
anni, abbiamo lavorato e stavamo lavorando proprio fino a 10 minuti
fa sulla 9. Pertanto non abbiamo bisogno di voti, ma come impegno
ci stiamo mettendo il massimo.
Presidente -
Metto in votazione l'ordine del giorno. La
votazione è aperta. La votazione è chiusa.
Presenti: 32
Votanti: 14
Favorevoli: 14
Astenuti: 18 (Barmasse, Bertin, Bertschy, Carrel, Caveri,
Chatrian, Cretier, Grosjacques, Guichardaz Jean-Pierre, Jordan,
Lavevaz, Malacrinò, Marguerettaz, Marzi, Padovani, Rosaire,
Sapinet, Testolin)
L'ordine del giorno non è approvato.
Passiamo all'ordine del giorno seguente: il n. 10 di PCP.
Consigliera Erika Guichardaz, a lei la parola.
Guichardaz E. (PCP) -
Torniamo invece a parlare di un
tema piuttosto discusso all'interno di questo Consiglio regionale,
ma soprattutto discusso all'esterno di questo Consiglio regionale:
la questione della riduzione delle liste d'attesa. Nel DEFR ci sono
dei passaggi riferiti a questo tema, ma purtroppo nel tempo vediamo
che il problema delle liste d'attesa continua a essere uno dei
gravissimi problemi della sanità valdostana e qualche giorno fa c'è
stata anche una conferenza stampa proprio dell'Assessore con il
Direttore generale; sappiamo, e credo lo sappia anche lei, che
diverse persone, proprio a seguito delle gravi carenze, tendono a
non farsi più curare se non hanno i soldi; altri vengono invitati
ad andare a Torino o altrove, magari non avendo la possibilità di
potervi andare e approfitterei anche di questo magari per chiederle
la questione della risonanza magnetica, che mi aveva assicurato
essere assolutamente nei tempi, mentre invece così non è stato,
quindi capire anche se vi sono novità rispetto a tale
questione.
È notizia di oggi, sul "Corriere della Sera", per risolvere il
problema, Agenas aveva cercato di conoscere i tempi di attesa delle
varie Regioni, su 44 visite e 55 prestazioni, la Valle d'Aosta è
una delle nove Regioni che ha deciso di trascurare questo problema
e di non inviare i dati, quindi, anche sotto questo punto di vista,
le chiederemo come mai non hanno adempiuto a questa che era
comunque un'importante azione di Agenas.
Quello che chiediamo - e forse è già stato chiesto anche in
altri ordini del giorno - è di impegnare il Governo regionale a
presentare entro 30 giorni la situazione riferita ai tempi di
attesa delle varie prestazioni e le misure adottate o in previsione
per garantire un'assistenza sanitaria tempestiva per ridurre il
costo obbligato alla sanità privata di molti ammalati e
contestualmente quindi ridurre le liste d'attesa nella sanità
pubblica.
Presidente
- La parola all'assessore Marzi.
Marzi (SA) -
Gli indirizzi 2024 assegnati all'Azienda per
il Governo delle liste d'attesa per gli interventi chirurgici e la
specialistica ambulatoriale e diagnostica comprendono:
1.) la riorganizzazione delle agende di prenotazione per la
specialistica ambulatoriale, 2.) l'implementazione delle attività
di
governance
organizzativo-funzionali;
3.) il maggior controllo della proprietà delle prescrizioni;
4.) la centralizzazione del pre-ricovero per il paziente
chirurgico;
5.) la sperimentazione del modello organizzativo di
week
surgery
. Abbiamo, tra l'altro, approvato l'aggiornamento del
piano operativo regionale per il recupero delle liste d'attesa con
la deliberazione 826 del 2023.
Le azioni di recupero sono importanti e tuttora in corso e
concernono interventi chirurgici e prestazioni di specialistica
ambulatoriale in sospeso al 1° gennaio 2023, mentre gli
screening
sono stati completamente recuperati. Per quanto
riguarda le iniziative dirette allo smaltimento delle liste
d'attesa di interventi chirurgici, stiamo verificando la
possibilità di poter consentire presso la struttura dell'ISAV
l'esecuzione di interventi di chirurgia generale di bassa
complessità e questa iniziativa si aggiunge all'attività di
day
surgery
che l'azienda ha già attivato sempre per il recupero di
prestazioni di chirurgia generale, riguardo gli indirizzi dati
all'Azienda USL poniamo prioritariamente attenzione affinché siano
evitate le chiusure delle agende e siano implementate le liste di
galleggiamento che si sono dimostrate efficaci per la specialità
maggiormente in difficoltà.
Per favorire, tra l'altro, l'attrattività dell'ospedale, abbiamo
inoltre previsto azioni a favore del personale sanitario attraverso
il riconoscimento di un'indennità per medici e infermieri, che
conosciamo tutti, e che sarà allargata a breve ad altre figure
sanitarie; inoltre l'azienda con il programma "Lavora con noi" ha
sviluppato azioni di comunicazione per attrarre personale sanitario
anche da fuori Valle; la reazione di sensibilizzazione ha dato
risultati positivi in quanto la partecipazione ai nuovi concorsi
banditi dall'azienda è risultata notevolmente superiore a quella
registrata nei concorsi banditi negli anni precedenti. L'Azienda
USL infatti informa che le domande di ammissione all'ultima
batteria di 16 concorsi per dirigenti medici, chiusa il 12 ottobre,
ha registrato numeri mai raggiunti negli anni scorsi: per 32 posti
banditi, infatti, si sono candidati in 69 medici di cui 57
specializzandi e punte di 16 domande per radiologia, 10 per
neurochirurgia e 9 per cardiologia stessa. Il nuovo atto aziendale,
tra l'altro, dedica particolare attenzione al tema delle liste
d'attesa, prevedendo un apposito gruppo di progetto incaricato di
individuare soluzioni per rendere maggiormente efficace il governo
delle liste di attesa stessa. Assessorati o aziende USL,
considerando il tema prioritario, quotidianamente, tra l'altro,
lavorano per individuare le soluzioni utili a migliorare i tempi di
attesa, tenendo in considerazione che il tema è complesso e in
continua evoluzione.
In tal senso e per questi motivi, per quanto stiamo facendo,
chiediamo di ritirare l'Ordine del giorno, altrimenti ci asterremo.
Rispetto alle facili battute, che non sono naturalmente quelle
della collega Guichardaz, ma quelle in generale che vengono
trattate rispetto a questo tema, è utile ricordare che il tema
delle liste d'attesa, per quanto riguarda il servizio sanitario
nazionale e quello pubblico, è assolutamente "maggiorenne" e che i
dati delle liste d'attesa, in alcuni casi, compreso per tanti casi
della Regione Autonoma Valle d'Aosta, erano addirittura peggiori
prima del Covid. Questa è una situazione annale che, di fatto, ha
storia antica. Rispetto alla possibilità di trovare delle soluzioni
semplici in circa 5 minuti di tempo per rispondere a un ordine del
giorno, non ci provo neanche; l'unica cosa che dico è che, per
trovare risposte semplici a problemi complessi, non è ancora stato
creato l'uomo, men che meno il sottoscritto.
Presidente
- La parola alla consigliera Erika
Guichardaz.
Guichardaz E. (PCP)
- Allora, non mi è stato risposto sul
perché non sono stati forniti i dati di monitoraggio, ma questo
ormai è questione di abitudine.
Sinceramente, Assessore, proprio perché il tema è complesso, il
fatto di venire in Commissione e affrontarlo con la Commissione
potrebbe forse chiarirlo anche ai Commissari e agli altri
Consiglieri che quotidianamente si trovano davanti a persone che
per una visita oculistica aspettano oltre un anno, per le ecografie
ci sono le agende chiuse, per la spirografia c'è l'agenda chiusa,
per un holter aspettiamo fino a febbraio 2024, per altre ecografie
andiamo a dicembre 2024 e, ripeto, per la risonanza non mi è
sembrato di capire neanche su questo se abbiamo delle novità o
meno. Il fatto di venire in Commissione era per rendere edotti
anche gli altri Consiglieri regionali su quello che sta avvenendo
essendo uno dei problemi principali della popolazione valdostana.
Capisco che la volontà di chiusura su qualsiasi tema e la volontà
di non rendere neanche edotti i Consiglieri di quanto sta accadendo
è evidentemente una prerogativa di questa maggioranza, chiederemo i
dati e tedieremo con 116 in continuazione e quindi li avremo
comunque, però credo che un confronto in Commissione proprio per la
complessità del tema poteva essere d'aiuto per tutti.
Presidente
- Metto in votazione l'ordine del giorno. La
votazione è aperta. La votazione è chiusa.
Presenti: 32
Votanti: 13
Favorevoli: 13
Astenuti: 19 (Barmasse, Bertin, Bertschy, Carrel, Caveri,
Chatrian, Cretier, Grosjacques, Guichardaz Jean-Pierre, Jordan,
Lavevaz, Malacrinò, Marguerettaz, Marzi, Padovani, Rollandin,
Rosaire, Sapinet, Testolin)
L'ordine del giorno non è approvato.
L'ordine del giorno successivo è il n. 11 di PCP. Consigliera
Minelli, a lei la parola.
Minelli (PCP) -
L'ordine del giorno che presentiamo
riguarda, in senso abbastanza lato, l'inclusione sociale delle
persone con disabilità; a pagina 167 del DEFR, laddove si fa
riferimento all'aggiornamento degli obiettivi che sono contenuti
nella macroarea 4, obiettivi ritenuti di maggiore interesse
strategico, il punto 4.11 dice: "potenziare interventi e servizi di
inclusione sociale e lavorativa in favore delle persone con
disabilità finalizzate alla vita indipendente".
Noi sappiamo, l'abbiamo citata più volte, che la Convenzione
delle Nazioni Unite sui diritti delle persone con disabilità
all'articolo 30, che è intitolato proprio "Partecipazione alla vita
culturale e ricreativa, agli svaghi e allo sport", nei suoi commi
che ho citato in qualche maniera ci esplicita quali sono questi
diritti; il comma 1 ci dice che gli Stati riconoscono i diritti
delle persone con disabilità a prendere parte, su base di
uguaglianza con gli altri, alla vita culturale e adottano delle
misure precise, tra queste, per esempio, si prevede che ci sia
l'accesso a luoghi di attività culturali come teatri, musei,
cinema, biblioteche, servizi turistici, monumenti, eccetera. C'è
poi scritto al comma 2 che gli Stati adottano misure adeguate a
consentire alle persone con disabilità di sviluppare i loro
potenziali creativi, artistici e intellettuali. Poi c'è in
particolare, il comma 5, una serie di questioni che sono
incoraggiare e promuovere la partecipazione più estesa possibile
alle attività sportive ordinarie a tutti i livelli, garantire che
le persone con disabilità abbiano la possibilità di organizzare,
sviluppare e partecipare ad attività sportive e ricreative
specifiche per la loro condizione, incoraggiare la messa a
disposizione di adeguati mezzi di formazione, garantire che le
persone con disabilità abbiano accesso a luoghi che ospitano
attività sportive, garantire che abbiano accesso ai servizi forniti
da coloro che sono impegnati nell'organizzazione di attività
ricreativa.
Noi crediamo che con lo scopo di favorire una maggiore
inclusività sociale e lavorativa... e insisto sul sociale perché
spesso, per quello che riguarda la parte legata agli aspetti più
lavorativi, oppure a tutte quelle necessità che sono di tipo
scolastico o anche sanitarie, cioè l'accesso alle prestazioni
sanitarie che alle volte devono anche essere fatte fuori Valle, si
sta già lavorando, ma riteniamo che sia necessario anche ampliare
il servizio di trasporto pubblico che è destinato a queste persone,
attraverso una collaborazione specifica con le associazioni di
volontariato che sono esistenti sul territorio regionale e che
operano nell'ambito della disabilità, questo proprio con la
finalità di ampliare, di offrire delle ulteriori opportunità di
partecipazione alla vita sociale, che al momento sono limitate
perché queste persone dispongono anche di un numero di viaggi che è
troppo esiguo.
L'impegno dell'ordine del giorno è a "individuare delle modalità
per accrescere le opportunità di partecipazione alla vita sociale,
ricreativa e culturale delle persone con disabilità, anche
attraverso servizi di trasporto adeguati e - naturalmente - ad
allocare delle specifiche risorse finanziarie nel prossimo bilancio
di previsione". E qui torno a dire che il DEFR è il documento che
dovrebbe dare le linee per la formazione del bilancio, noi sappiamo
che il bilancio arriva attaccato a questo e quindi siamo sempre
sullo stesso discorso. E poi a "continuare - abbiamo sottolineato
"continuare" perché non si parte da zero - la collaborazione e il
confronto con le associazioni operanti nell'ambito della
disabilità, al fine di definire un articolato piano strategico e
mettere in atto azioni che possano in prospettiva garantire una
buona qualità del trasporto disabili nella nostra regione,
prendendo in considerazione anche - e sarebbe una cosa importante
per una Regione a vocazione turistica come la nostra - i turisti
con disabilità che si trovano temporaneamente sul nostro
territorio".
Dalle ore 17:05 assume la Presidenza il vicepresidente
Marguerettaz.
Marguerettaz (Presidente) -
Ha chiesto la parola
l'assessore Bertschy, ne ha facoltà.
Bertschy (AV-VdA Unie) -
L'ordine del giorno chiede
quello che stiamo facendo in questo momento ed è quello che stiamo
perseguendo, quindi è ridondante rispetto all'attività del Governo;
lei sa, consigliera Minelli, che nella sua fase di Assessore ha
approvato un appalto con 2 milioni di euro a disposizione,
quell'appalto attualmente è in fase di implementazione, perché in
quel momento credo che le valutazioni sulle risorse fossero state
quelle, però ad oggi stiamo aumentando le disponibilità proprio
perché sono in aumento le richieste da parte delle famiglie
rispetto all'utilizzo del servizio.
Abbiamo da poco iniziato un confronto con l'Assessorato delle
politiche sociali, con le sue strutture, un confronto con tutte le
associazioni, è previsto da parte del regolamento dell'utilizzo del
servizio un coordinamento sulle attività da svolgere e proprio per
costruire una politica sempre più inclusiva nei confronti delle
persone disabili, sia quelle che sono residenti che eventualmente
quelle che verranno a stare per alcuni periodi o per attività di
soggiorno o di turismo in Valle d'Aosta. È quindi esattamente
l'attività che l'Assessorato sta portando avanti e riteniamo quindi
che non ci sia bisogno di un'ulteriore sollecitazione e lavoriamo
nella direzione in cui viene proposto.
Presidente -
Ha chiesto la parola la collega Minelli, ne
ha facoltà.
Minelli (PCP) -
Sì, io credo che lei non abbia letto bene
o compreso bene quello che c'è scritto, soprattutto anche nelle
premesse, perché l'obiettivo non è soltanto quello di andare a
garantire - e lo sappiamo bene che esiste - il servizio di
trasporto disabili che è in revisione, non è solo garantire le
necessità contemplate anche lì, ma è proprio effettuare una
collaborazione con delle associazioni che già stanno operando in
quel senso. Le faccio degli esempi: ci sono delle associazioni, mi
riferisco in particolare alla Unité Grand Paradis, che hanno messo
in piedi anche delle attività che sono volte a intervenire in
appoggio, in aggiunta, anche forse a supplire laddove non c'è un
servizio pienamente soddisfacente o pienamente adeguato per una
serie di persone che non hanno solo necessità, come dicevo prima,
di lavorare, di fare le loro terapie, ma anche di avere una vita
sociale più piena. Noi ci rendiamo perfettamente conto che il
servizio pubblico arriva fino a un certo punto, è importante quello
che lei ha detto, cioè che si ampliano ora le risorse che saranno
messe nel nuovo bando, nel nuovo piano del trasporto per le persone
con disabilità, ma quello che crediamo è che ci debba essere anche
la disponibilità ad ampliare e aumentare le modalità per accrescere
queste opportunità, che passano attraverso non solo la stesura di
un nuovo piano dei trasporti per i disabili e del bando relativo,
ma passano attraverso anche uno sforzo, chiamiamolo così, pure
anche un po' creativo, che si può mettere in campo collaborando con
queste associazioni.
Voi però ritenete che tutto quello che vi viene in qualche modo
rappresentato e chiesto come un supplemento a ciò che state facendo
sia ridondante e inadeguato rispetto a quello che già state
facendo, perché siete molto bravi così. La questione poi dei
turisti è del tutto nuova rispetto a quello che c'è e che si sa
essere in campo; va bene, ma noi accettiamo comunque che, di fronte
anche alle cose più semplici, la risposta è un no.
Presidente -
La parola all'assessore Bertschy.
Bertschy (AV-VdA Unie) -
Mi scuso, io forse non leggo
bene, ma lei ha problemi di udito: io ho detto che lo stiamo già
facendo, non è che se lo vengono a dire a lei e lo vengono a dire a
noi, conta di più quello che vengono a dire a lei; anche noi
sappiamo della Grand Paradis, è una questione che abbiamo trattato
non più tardi di 15 giorni fa quando abbiamo presentato alle
associazioni disabili il tema degli autobus sostitutivi.
Porti pazienza, ogni tanto qualcuno arriva prima di lei, se ne
faccia una ragione.
Presidente -
Fatto personale?
Minelli (PCP) -
Allora io non ci vedo, Presidente...
Vicepresidente -
Collega Minelli, fa pari con il problema
di comprensione dell'assessore Bertschy, io credo che questo...
Minelli (PCP) -
L'assessore Bertschy replica...
Presidente
- Credo che questo siparietto non sia
granché...
Minelli (PCP) -
...chi viene chiamato in causa non
replica. In ogni caso qui non è questione di chi arriva prima, qui
è questione anche di condividere delle questioni e di collaborare,
ma evidentemente non lo si vuole fare.
Presidente -
Dopo il sipario possiamo procedere alla
votazione? La votazione è aperta. La votazione è chiusa.
Presenti: 32
Votanti: 14
Favorevoli: 14
Astenuti: 18 (Barmasse, Bertschy, Carrel, Caveri, Chatrian,
Cretier, Grosjacques, Guichardaz Jean-Pierre, Jordan, Lavevaz,
Malacrinò, Marguerettaz, Marzi, Padovani, Rollandin, Rosaire,
Sapinet, Testolin)
L'ordine del giorno non è approvato.
Ordine del giorno 12 del PCP. Ha chiesto la parola la collega
Erika Guichardaz, ne ha facoltà.
Guichardaz E. (PCP) -
Assessore Bertschy, spero che abbia
letto bene, io senta meglio, adesso vediamo...
Allora, sull'Alleanza per il lavoro, nel DEFR si parla
naturalmente di tutta la questione del lavoro e si parla
dell'Alleanza per il lavoro di qualità nella regione, all'interno
di quel documento vi è una parte rispetto al lavoro di qualità che
si pone tra i criteri quello di un lavoro che sia riconosciuto e
valorizzato per mezzo di una retribuzione adeguata e un lavoro
dignitoso che non derivi da appalti caratterizzati da offerte al
massimo ribasso e che pertanto non debba subire uno svilimento
legato a politiche di massimo risparmio.
Vi è poi una direttiva europea del 19 ottobre 2022 che ha
stabilito nuove norme che promuovono salari minimi adeguati al fine
di conseguire condizioni di vita e lavoro dignitoso per i
lavoratori in Europa. Ribadito poi che gli studi economici, proprio
allegati a questa direttiva, evidenziano le varie retribuzioni nei
livelli nazionali e, come già sottolineato dal collega Baccega,
vista anche l'elaborazione invece dell'Ufficio studi della CGIA di
Mestre sui dati INPS che vede tra i salari medi di Aosta quasi
4.000 euro l'anno più bassi rispetto alla media nazionale; rilevato
che la garanzia di una retribuzione minima che sia dignitosa e
adeguata per tutti i lavoratori favorirebbe senz'altro la
realizzazione di un mercato del lavoro più inclusivo e
sottolineerei che noi sappiamo benissimo che anche all'interno
della nostra regione - e, sotto questo punto di vista, non so se
poi lei nella replica ci fornirà anche dei dati - purtroppo ci sono
dei lavoratori pagati 6-7 euro lordi l'ora e anche persone che
vediamo magari pulire i nostri uffici, piuttosto che servire nelle
mense dei nostri ragazzi.
Quello che noi chiediamo al Governo - immagino in particolare a
lei, Assessore - è di presentare in Commissione una relazione sui
salari applicati ai dipendenti assunti anche a seguito di appalti
legati a servizi regionali per avere una fotografia della nostra
Regione, promuovere anche attraverso i Parlamentari valdostani e le
relative rappresentanze nazionali in sede al Parlamento italiano le
opportune modifiche normative al fine di addivenire a una norma che
garantisca una retribuzione oraria minima di 9 euro, promuovere in
tutte le sedi istituzionali competenti ogni iniziativa volta ad
assicurare una retribuzione minima proprio come avete previsto
nell'Alleanza per il lavoro di qualità, che è quel documento che
lei ci cita sovente.
Presidente -
La parola all'assessore Bertschy.
Bertschy (AV-VdA Unie) -
Non vorrei che si confondesse il
fatto che, quando il Governo, la maggioranza si astiene, non si
condivide, come abbiamo detto prima, se stiamo già facendo delle
cose, le facciamo con gli obiettivi che noi ci siamo fissati, non
vediamo perché ci dobbiamo impegnare maggiormente con degli ordini
di giorno che ci vengono proposti. E vale per questo aspetto che
sinceramente condividiamo per alcune parti, perché poi gli ordini
del giorno sono fatti di premesse e di impegni, ma per altri
riteniamo non eseguibili e soprattutto non eseguibili nelle
modalità in cui vengono richieste. L'Alleanza per il lavoro e
qualità che io cito è una strategia che è stata approvata dal
Consiglio politiche del lavoro, dove ci sono tutte le forze
sociali, le componenti del Consiglio, il collega Aggravi ha più
volte sottolineato la sua valutazione su quel tipo di strategia, ma
ognuno ha potuto portare il suo contributo e si propone di elevare
la qualità del lavoro in Valle d'Aosta, non solo in termini di
retribuzione, ma in generale per tutti gli aspetti che sono a
contorno di un buon lavoro in Valle d'Aosta e vale per il lavoro
dipendente come per il lavoro autonomo.
Rispetto a questo impegno, noi stiamo sviluppando all'interno di
questa strategia esattamente queste indicazioni, senza però entrare
nel dibattito nazionale salario minimo o non salario minimo, perché
non sarebbe corretto nei confronti di una strategia che ha una
visione più ampia. Quello che le posso dire è che all'interno di
quella strategia tutti i soggetti si stanno impegnando, io ho
inviato con il Coordinatore del Dipartimento politiche del lavoro a
tutte le strutture regionali, quindi a tutti gli Assessorati e a
tutti i Coordinatori, il documento richiedendo di porre massima
attenzione alla modalità di assegnazione di servizi, facendo bene
attenzione che questi servizi possano essere oggetto di un
miglioramento della qualità del lavoro in Valle d'Aosta e non
piuttosto di una riduzione o di difficoltà che poi possono
diventare problemi rispetto alla qualità del lavoro e dei salari
delle persone che vanno a supportare la gestione di questi
servizi.
L'attenzione è massima, cogliamo la sollecitazione perché è
nella direzione di andare a migliorare il lavoro in Valle d'Aosta,
riteniamo di astenerci perché all'interno di quella strategia,
proprio per tutti gli autori che se ne stanno occupando, stiamo
sviluppando con quelle modalità e con gli obiettivi che sono stati
prefissati una parte degli impegni che ci vengono richiesti.
Presidente -
Ha chiesto la parola il collega Aggravi, ne
ha facoltà.
Aggravi (RV) -
Abbiamo letto con molta attenzione la
proposta delle colleghe di PCP e abbiamo altrettanto cercato di
fare una valutazione più di fondo relativamente in particolare
all'impegnativa.
Per quello che riguarda, l'Assessore lo ha citato, l'Alleanza
per il lavoro di qualità, al di là della mia posizione che potrei
definire positivamente scettica, cioè nel senso di dire che abbiamo
una sorta di codice deontologico che ci dice dove vogliamo
arrivare, ma purtroppo, essendo anche un po' un simpatizzante di
San Tommaso e di Ponzio Pilato, restiamo sul reale e quindi
cerchiamo di comprendere come ci si arriva e soprattutto cercare di
capire effettivamente quali possono essere le azioni concrete che
si mettono in campo.
Altra cosa è il discorso del salario minimo, che in realtà
dovrebbe interessare molto di più chi fa, diciamo, della sua
battaglia politica, della sua bandiera una causa proprio verso
questo tipo di operazioni e soprattutto una componente della
maggioranza che è rappresentata dal Partito Democratico e annessi,
che sul salario minimo ha fatto la sua battaglia e su cui forse
magari ci potranno dare il loro contributo.
Su questo ordine del giorno non ce ne vogliano le colleghe, ma
il gruppo del Rassemblement Valdôtain voterà contro, per un motivo
molto semplice: intanto perché si va a mischiare, diciamo, quella
che può essere un'attività di valutazione complessiva, chiamiamola
effettivamente il primo punto della vostra impegnativa, potrebbe
anche essere utile e potrebbe essere uno spunto anche per delle
valutazioni future, cioè studiare e capire effettivamente un
fenomeno e comprendere che cosa fare, potrebbe anche essere molto
interessante questa proposta, perché? Perché sul discorso del
salario minimo intanto c'è una confusione abbastanza netta e anche
pericolosa perché poi si veicolano dei messaggi sbagliati: una cosa
è il salario minimo, un'altra è il livello salariale, cioè si sta
confondendo nello
storytelling
politico quello che è,
diciamo, il livello complessivo di quello che viene pagato e il
discorso del salario minimo, dimenticandosi il sistema della
contrattazione collettiva, dei contratti collettivi nazionali, di
quale può essere l'impatto e dimenticandosi, secondo me, di un
elemento fondamentale: mettere le cifre all'interno di una legge è
sempre pericoloso per un discorso molto banale e semplice che
stiamo vivendo: l'inflazione e lo sciame inflattivo.  Se non
si inseriscono dei correttivi, ovviamente, io ancoro il numero a il
momento in cui ho votato quel tipo di intervento, posto il fatto
che in Italia abbiamo due cose per l'appunto che sono figlie dello
stesso sistema: il contratto collettivo nazionale, che già delle
cose dice, e la contrattazione collettiva nazionale, che ne dice
altro.
C'è anche un altro elemento che bisogna considerare in questo
senso, al di là del livello salariale, bisogna stare anche molti
attenti alla produttività e su questo aspetto se noi andiamo a fare
delle valutazioni più puntuali, che sono, ad esempio, a livello di
aree geografiche, non necessariamente regionali, ma anche
provinciali e quant'altro, vedremo che il livello di produttività è
ben differente da una zona all'altra, come anche il costo della
vita e il costo del lavoro, nel senso di quello che può essere il
costo dell'imprenditore o il costo di fare azienda, è diverso da
un'area geografica a un'altra. Proprio su questo aspetto io
ritengo, almeno questo diciamo da sempre, che un altro ulteriore
elemento che si dovrebbe portare all'interno del sistema Paese,
perché non è una cosa che può deliberare questo Consiglio regionale
- anche se poi qualcuno lo auspica e allora lo invito a scendere
sul campo dell'indipendenza, perché non possiamo fare altrimenti -,
è quello di andare al di là della trattazione collettiva
centralizzata. A questo punto mi sembra corretto andare a citare un
articolo, di cui consiglio la lettura soprattutto a chi sostiene la
politica del salario minimo - che, tra l'altro, è stato scritto da
tutta una serie di studiosi, tra cui anche il dottor Tito Boeri,
che non è sicuramente un pericoloso liberista -, che è il lato
perverso della contrattazione centralizzata del 24 aprile 2019.
Cos'è che viene fuori? Che la contrattazione collettiva nazionale
centralizzata ha sì standardizzato e reso omogeneo il salario
nominale, ma ha creato un effetto distorsivo sul salario reale
proprio per questi motivi e proprio per questi motivi ci sono delle
zone d'Italia dove il sommerso rimarrà tale proprio per questo
motivo, perché noi stiamo trattando, e si trattano tutte le aree
geografiche alla stessa maniera, quando queste hanno delle
particolarità differenti in termini di costo della vita, in termini
di produttività e soprattutto anche in termini di quello che
potrebbe invece essere liberato a livello di risorse e a livello di
posti di lavoro e questo articolo, che, tra l'altro, è frutto di un
lavoro molto attento di ricerca, tratto, tra l'altro, dalla voce
.info, che non è sicuramente un organismo di una pericolosa
organizzazione sovversiva liberista della scuola di Chicago, ma
presenta effettivamente una serie di considerazioni molto
interessanti.
Detto questo, quindi ricordando a chi sta facendo del salario
minimo la sua battaglia, che ci sono già degli istituti e
soprattutto che forse sarebbe anche il caso di attivare la
contrattazione per rinnovare determinati contratti, perché poi la
colpa non è soltanto del terribile mercato, noi ovviamente non
possiamo trovarci favorevoli su questo ordine del giorno e per
questo voteremo contro.
Presidente -
La parola al collega Manfrin.
Manfrin (LEGA VDA) -
Io ringrazio le colleghe,
ovviamente, per aver posto un tema che tratterò nel merito per una
parte, che invece tratterò politicamente in maniera successiva.
Partendo dal merito, ovviamente le colleghe penso che avranno
seguito, se non hanno seguito, le invito a farlo, il lavoro di
approfondimento che ha fatto il Consiglio nazionale dell'economia e
del lavoro, un lavoro di approfondimento fatto proprio su impulso
di una discussione portata dalle opposizioni in Parlamento, che era
proprio finalizzata a verificare queste criticità rispetto al
salario minimo, criticità che, così come il CNEL ha evidenziato, in
realtà non si ravvisano, ovvero la contrattazione - credo che il
collega Aggravi ne ha parlato diffusamente - copre già circa il 95%
dei contratti oggi in essere, al netto del settore dei lavori
domestici e il settore dei lavori agricoli, al netto di quelle due
professioni, il 95% dei contratti è già coperto e ha già una
retribuzione che è superiore rispetto a quello che qualcuno ha
posto come cifra del salario minimo, questo è sicuramente un dato
positivo e che quindi ci dice, ci sprona ad andare ad agire sul
restante 5%, abbiamo sicuramente una fascia su cui incidere, ma non
è la totalità dei contratti.
Secondo me, un altro elemento che si è evidenziato rispetto a
questo lavoro di approfondimento è che la questione del salario
minimo ha un rischio che è effettivo, cioè quello di trascinare a
ribasso tutti gli altri salari; una volta stabilita una percentuale
e stabilita una cifra, che poi, come giustamente ha detto il
collega Aggravi, è anche, diciamo, abbastanza pericolosa perché,
diciamo, su questa influiscono poi tutta una serie di fattori e che
quindi evidentemente non può valere ora e per sempre, ma è una
cifra che è in continua evoluzione, ma il rischio che una cifra e
un salario minimo poi trascini verso il basso tutti gli altri
salari che invece sono più alti, beh, è questo un rischio reale e
che quindi sarebbe probabilmente molto più dannoso approvarlo
rispetto che invece, diciamo, destinare tutto alla
contrattazione.
Vi permetto anche di evidenziare una cosa: è stato depositato
nella giornata di ieri dal gruppo della Lega e dal capogruppo in
Senato, Romeo, una proposta sulle gabbie salariali, sulle
cosiddette "gabbie salariali", che riguardano, diciamo, non tanto
la parte di salario, quella ordinaria, ma i salari accessori,
quindi, diciamo, parametrare i salari al costo della vita rispetto
alla zona in cui ci si trova. Credo che questa possa essere una
delle proposte che cerca di andare incontro anche a delle esigenze
di questo tipo, andando magari a sostenere le zone che sono più in
difficoltà e magari, diciamo, avere un'attenzione differente
rispetto a zone che hanno invece un minore costo della vita. Al
netto di questo, però, come dicevo, credo che su tutto ci sia un
discorso politico di fondo e sono felice di intervenire dopo,
diciamo, quanto ha già dichiarato la Giunta e che quindi, diciamo,
ha segnato quello che sarà il destino del voto che la maggioranza
dovrà seguire e ringrazio le colleghe per aver posto un tema,
questo è uno dei temi che discuteremo oggi, non è l'unico. Abbiamo
già fatto delle domande, abbiamo chiesto come si posizioneranno
alcuni colleghi su alcune scelte e ci saranno all'ordine del giorno
degli emendamenti che chiederanno di posizionarsi su alcune scelte,
non abbiamo avuto risposta.
Oggi una prima risposta ce l'avremo e sarà o a favore o contro,
considerando che l'astensione equivale a voto contrario; dicevo, il
tema è eminentemente politico perché il Partito Democratico, mi
risulta, a livello nazionale abbia promosso, di concerto con i
Cinque Stelle, una raccolta firme per sostenere il salario minimo,
leggendo l'impegnativa di questo ordine del giorno, sinceramente
non vedo nulla che vada al di fuori di quella che è stata l'azione
della raccolta firme che il Partito Democratico, il Movimento
Cinque Stelle e la Sinistra in generale hanno promosso a livello
nazionale.
La raccolta firme, mi sono informato, l'ho guardato adesso, ma è
stata fatta anche qui in Valle d'Aosta, quindi il Partito
Democratico ha promosso una raccolta firme anche qui in Valle
d'Aosta per promuovere il salario minimo e sarà, secondo me,
opportuno e molto interessante vedere innanzitutto se tutti i
colleghi rimarranno in aula, credo che questo sia il primo dato da
verificare, vedremo se ci saranno degli attacchi di colite, oppure
se si potrà rimanere qui e votare tutti, così potremo mettere sul
tabellone che cosa ha votato chi, così almeno vedremo qual è stata
la posizione rispetto al salario minimo. In secondo luogo sarà
importante, secondo me, fare una bella fotografia, cosa che mi
promuoverò di fare sul risultato finale e poi spedire a chi
dovrebbe... dicendo: "Scusate, ma cara Elly Schlein, ma tu stai
facendo una raccolta firme a livello nazionale per il salario
minimo, perché mi risulta che qui i tuoi forse non sono tanto
d'accordo, a meno che tutto il Partito Democratico o, diciamo,
pezzi, cespugli, cactus che ne formano il gruppo decidano di non
votare o di votare in difformità rispetto alle indicazioni della
maggioranza". Sarà curioso, sarà interessante vedere come questo
pezzo di maggioranza si schiererà e credo che anche a livello
nazionale saranno molto interessati a comprendere come si schiera
la Sinistra in Valle d'Aosta, Sinistra che da questa parte, ma io
so, colleghi Cretier, Malacrinò e Guichardaz, che non ne sarete
offesi se vi dico, definisco, Sinistra rosé perché ovviamente il
colore rosso si è stinto molto; probabilmente qualche altro collega
invece che fa parte del vostro gruppo di questa definizione se ne
dispiace molto e purtroppo non può urlarla al mondo.
Presidente -
Ha chiesto la parola il collega
Padovani.
Padovani (FP-PD) -
Giusto un minuto per una
considerazione del tutto personale.
Collega Manfrin, non sfuggirò anche per quello che le ho detto,
ormai l'altro ieri, cioè che lei, finché si occupa di me, non si
occupa del suo gruppo e magari qualcuno le scappa ancora e a me non
dispiacerebbe.
Io trovo molto interessante la prima impegnativa di questa
iniziativa, sul resto, sinceramente, non condivido per due
semplicissimi motivi: non condivido il fatto che, permetta il
termine, si usino i nostri Parlamentari come gli emissari del
Consiglio regionale e quindi li si impegni a fare cose che magari
non condividono; sono certo che la senatrice Spelgatti non
condivida il tema del salario minimo visto che la maggioranza della
quale fa parte l'ha affossato malamente in Parlamento, come sono
convinto che non lo farebbe qualora questa impegnativa venisse
approvata. Quindi anche per questo, non solo per quello che ha
detto l'Assessore prima e che condivido, che con l'Alleanza per il
lavoro di qualità si stanno già facendo diverse cose per quanto
riguarda la qualità dei salari delle lavoratrici e dei lavoratori,
mi asterrò. Rimango convinto che anche in una Regione si possa
intervenire sui salari come già è stato fatto in passato, non solo
nella nostra Regione, ma in maniera diversa magari rispetto a
quello che c'è scritto qua. Grazie, mi asterrò.
Presidente -
Ha chiesto la parola la consigliera Erika
Guichardaz, ne ha facoltà.
Guichardaz E. (PCP) -
Sinceramente visto che il collega è
al Governo, immagino che presto ci porterà a qualche iniziativa in
questo senso, quindi per arrivare anche, come dicevo, a far sì che
quelle lavoratrici e quei lavoratori che stanno prendendo 6 o 7
euro lordi all'ora non esistano più in Valle d'Aosta, non esistano
più i dati di cui ho accennato in premessa. Quello che mi lascia
veramente perplessa è che -  e lo ha detto il consigliere
Manfrin -  si stanno raccogliendo delle firme su questa cosa,
cioè come faccio il sabato e la domenica a raccogliere delle firme
e il venerdì venire in aula invece... cioè o ho dei problemi di
dissociazione, oppure sinceramente io non comprendo come questo sia
possibile.
Dopodiché, assessore Bertschy, guardi, capisco che tutte le
altre iniziative erano emendabili, le nostre invece o si prendono
così o non si può far nulla, ma quello che le avevo già accennato
una volta... molto probabilmente presentare in Commissione quei
dati o avere quei dati in Commissione può essere utile per tutti i
Consiglieri regionali. Io capisco benissimo, dopodiché lei mi dice:
"Io in Commissione vengo, ma poi non la invitano e quindi, come
dico, abbiamo veramente un problema"; dopodiché naturalmente, lei
lo sa, le posso fare un accesso agli atti e chiederglielo, ma molto
probabilmente, visto che lei ci sta lavorando e mi è sembrato di
capire che questi dati anche lei non li ha, perché sennò ce li
avrebbe forniti, immagino, durante questa discussione... allora,
sotto questo punto di vista, credo sia più utile, come fa per altre
iniziative - e questo glielo dobbiamo riconoscere - perché è una
delle poche persone di quella Giunta che ci porta anche prima delle
proposte di legge anche per condividere con i gruppi di minoranza,
quindi, sotto questo punto di vista, credo che avere quei dati, che
sono importanti anche per le analisi che fanno i gruppi di
minoranza, sia utile.
Ricordo poi che il nuovo Codice degli appalti prevede che il
costo della manodopera non sia più ribassabile, quindi, sotto
questo punto di vista, perlomeno siamo perfettamente a conoscenza
che questo non è possibile, quindi molto probabilmente il fatto di
promuovere alcune iniziative a livello nazionale, visto che abbiamo
dei Parlamentari che addirittura dovrebbero, se vogliono sedere qua
in Consiglio con noi e ascoltarci... molto probabilmente a volte
sollecitarli potrebbe essere in qualche modo utile; prendiamo
comunque atto di questa chiusura anche su questo tema e andremo
avanti con delle iniziative naturalmente.
Presidente -
Se non ci sono interventi, metto in
votazione l'ordine del giorno 12. La votazione è aperta. La
votazione è chiusa.
Presenti: 32
Votanti: 5
Favorevoli: 2
Contrari: 3
Astenuti: 27 (Baccega, Barmasse, Bertschy, Carrel, Caveri,
Chatrian, Cretier, Distort, Foudraz, Ganis, Grosjacques, Guichardaz
Jean-Pierre, Jordan, Lavevaz, Lavy, Malacrinò, Manfrin,
Marguerettaz, Marquis, Marzi, Padovani, Perron, Restano, Rollandin,
Rosaire, Sapinet, Testolin)
L'ordine del giorno non è approvato.
Ordine del giorno n. 13 di PCP. La parola alla collega
Minelli.
Minelli (PCP) -
Lo scorso anno è stato varato un
importante progetto da parte dell'Amministrazione regionale, il
progetto "Lo sci per tutte le abilità", finanziato con delle
importanti risorse statali, 1 milione e 200 mila euro e una parte
minore di risorse regionali: circa 120 mila euro. Si ritrova questo
progetto anche nel DEFR, pagina 175, ed è spiegato il senso del
progetto che intende ampliare l'offerta turistica invernale
dedicata alle persone con disabilità mediante un'azione di
promozione della destinazione Valle d'Aosta per la pratica degli
sport invernali, sci e attività con le guide alpine da parte delle
persone con disabilità.
È stato ricordato in queste giornate che il progetto è stato
anche presentato alla Borsa del Turismo di Modena, che ha avuto dei
riscontri positivi e riteniamo che sia un progetto che di per sé ha
degli obiettivi apprezzabili. Le persone con disabilità hanno
evidenziato, ripetutamente attraverso le loro associazioni di
riferimento, che hanno diritto alle pari opportunità, non solo per
quello che riguarda lo sport, ma anche per quanto riguarda lo svago
e il tempo libero, ed è un diritto - l'ho ricordato illustrando
l'altro ordine del giorno - che è garantito dall'articolo 30 della
Convenzione delle Nazioni Unite. Lo scorso anno, in primavera,
c'erano state, a proposito di questo progetto che poi è stato
varato, delle iniziative non solo del nostro gruppo, ma anche di
altri gruppi consiliari, che poi erano in qualche modo terminate
con il mese di luglio del 2022. C'era stato in quel periodo un
comunicato stampa del Coordinamento per la Disabilità della Valle
d'Aosta, il Co.Di.VdA, in cui si era voluto fare una serie di
considerazioni e di puntualizzazioni rispetto all'iter di
predisposizione del progetto. Il Coordinamento aveva in quel
comunicato precisato di aver partecipato ad alcune riunioni
preparatorie al bando, portando una serie di proposte che avevano
l'obiettivo di migliorare e valorizzare i diversi aspetti peculiari
della nostra Regione, che potevano creare opportunità di vacanza e
tempo libero nelle diverse stagioni; tra le valutazioni c'è da
considerare che l'importo messo a bando, e abbiamo citato le cifre,
dal nostro punto di vista avrebbe consentito di diversificare le
azioni in una logica di sistema turistico accessibile e non puntare
esclusivamente sulla pratica dello sci.
La proposta presentata dall'Assessorato del turismo, in ragione
della difficoltà a realizzare progetti più articolati, considerato
il poco tempo a disposizione, ha deciso di tenere in considerazione
esclusivamente lo sci e non le altre proposte presentate dal
Coordinamento; alla conclusione dell'iter per la partecipazione al
bando, il Co.Di.VdA ha deciso di aderire pienamente in qualità di
partner per poter dare il proprio contributo affinché tale
progettazione potesse costituire un punto di partenza di un disegno
più ampio e più inclusivo secondo la logica del "meglio un
intervento non esaustivo sull'accessibilità dell'offerta turistica
che nessun intervento". Il Co.Di.VdA aveva esplicitato che aveva
aderito pienamente alla proposta di fare questo progetto, anche se
avrebbe preferito in origine, all'inizio, un disegno più ampio e
più inclusivo. C'erano poi state alcune associazioni che avevano
detto che questo progetto poteva escludere molte persone, però, di
fatto, la stesura del bando c'è stata, noi stessi nelle iniziative
avevamo chiesto di diversificare, perché la cifra era comunque
abbastanza elevata, non capita tutti i giorni di avere 1 milione e
200 mila euro, che, tra l'altro, poi ricordo, si era arrivati
proprio a ridosso della scadenza di quel bando e noi avevamo già
fatto precedentemente un'interrogazione perché nessuno aveva mai
detto nulla di questa cosa. In ogni caso il bando è andato a
termine, si sta portando avanti l'attività, abbiamo visto che ci
sono delle attività di formazione anche proprio per gli operatori,
parlo di maestri di sci e di guide che si dovranno occupare di
queste persone.
Quello che noi vogliamo sottolineare ed evidenziare è che la
nostra Regione ha una vocazione turistica che è molto ampia e che è
riconosciuta praticamente da tutti; se è vero che noi abbiamo la
possibilità di portare avanti e sostenere le attività sportive
invernali, abbiamo anche, a nostro avviso, la necessità di ampliare
il più possibile l'offerta non solo sportiva ma anche turistica e
culturale destinata alle persone con disabilità. È per questo
motivo che l'ordine del giorno impegna il Governo a predisporre,
entro i primi sei mesi del 2024, un progetto finalizzato alla piena
inclusione delle persone con disabilità in attività sportive, che
possono anche essere effettuate in altre stagioni, ma poi
turistiche, ricreative e culturali non centrate esclusivamente
sullo sci di sport invernali da potersi svolgere nelle varie
stagioni dell'anno, naturalmente l'impegno prevede anche di
reperire risorse specifiche nel bilancio di previsione.
Presidente -
Ha chiesto la parola l'assessore
Grosjacques, ne ha facoltà.
Grosjacques (UV)
- In premessa le devo dire, collega
Minelli, che la scelta è stata fatta perché le risorse a
disposizione non avrebbero consentito di lavorare su più attività
sportive e quindi si è deciso congiuntamente di lavorare sullo sci
e sull'arrampicata, sport gestito dalle guide alpine.
Per completezza di informazione, le devo dire che le uniche
proposte di Co.Di.VdA che erano state formulate all'epoca - non ero
io Assessore in quel momento lì, ma ho raccolto le informazioni -
riguardavano investimenti per il settore cultura e accessibilità
dei musei e nessuna proposta in ambito sportivo, queste sono le
informazioni che ho potuto raccogliere.
Partendo dal presupposto che i termini "turismo", così come gli
altri indicati nell'iniziativa sportiva: "ricreativa" e
"culturale", hanno un'accezione molto ampia e che la disabilità si
declina in molteplici forme, non è ragionevolmente ipotizzabile
predisporre un unico progetto finalizzato alla piena inclusione
delle persone con disabilità in tali settori, occorrerebbe
prevedere interventi, per esempio, per ogni singola pratica
sportiva e per ogni tipo di disabilità e così via per tutti gli
altri aspetti indicati nell'iniziativa. Tale approccio
richiederebbe un intervento a 360 gradi sull'intero sistema
turistico, e non solo, coinvolgendo una platea vastissima di
soggetti, azione che non si è nelle condizioni di fare non perché
non ci sia la volontà, bensì perché l'intervento, così come
richiesto nelle premesse dell'ordine del giorno, è di una portata
tale da renderlo irrealizzabile.
Stiamo lavorando per poter avviare nel corso dell'anno 2024 un
tavolo di lavoro con tutti i soggetti interessati, quindi, per quel
che riguarda gli Assessorati e l'Assessorato gestito dal
sottoscritto e quello dei colleghi Marzi, Bertschy e Guichardaz, e
i portatori di interesse e di riferimento, affinché si individuino,
tra quelli indicati nell'iniziativa, gli ambiti sui quali
intervenire. In tale sede potranno essere definiti progetti da
realizzarsi anche sulla base di ipotesi progettuali proposte dai
portatori di interesse nell'ottica del "niente su di noi senza di
noi", che deve essere sempre il principio di fondo quando si
progetta per la disabilità.
Una volta definiti i progetti da realizzare, che, trattandosi di
un ambito trasversale, potranno coinvolgere un settore specifico,
Enti locali, soggetti terzi, organismi sportivi quali il CONI e il
Comitato Paralimpico, sarà definito il relativo piano finanziario
con conseguente reperimento delle risorse disponibili.
Un percorso che consenta di incrementare un tassello alla volta
in un processo virtuoso: l'inclusione delle persone con disabilità
negli ambiti indicati nell'iniziativa e questo richiederà
certamente attività, tempi e risorse molto più puntuali e
approfonditi rispetto a quelli indicati nell'ordine del giorno, che
non può essere accettato anche se lei e tutta l'Aula sanno bene che
l'interesse è massimo sul tema dell'inclusione delle persone con
disabilità e proprio il progetto "Lo sci per tutte le abilità" che
è stato citato da lei all'interno dell'ordine del giorno è
all'avanguardia nel panorama nazionale ed è riferito non soltanto
allo sci, come le ho detto, ma anche alle attività gestite dalle
guide alpine che sono fatte in stagioni diverse.
Presidente -
Grazie Assessore. Ha chiesto la parola la
consigliera Minelli, ne ha facoltà.
Minelli (PCP) -
Io non ho capito bene la prima parte
della sua risposta: lei ha detto che deve fare una premessa, la
scelta è stata fatta perché le risorse stanziate non permettevano
di lavorare su più progetti. Ora, non ho capito bene questa cosa,
perché 1.200.000 euro, più la quota che era obbligatoria da parte
regionale, non prevedevano che ci fosse un progetto, il bando non
prevedeva che ci fosse un progetto. La scelta quindi è stata fatta,
scelta legittima, per me poteva essere discutibile o meno, ma è
stata fatta una scelta su un importo di quella cifra da destinare
al progetto "Lo sci per tutte le abilità". Non so dirle, cioè non
ho discusso, se è unanime o se non è unanime, io le dico che è
stata fatta una scelta che ha portato ad avere tutte le risorse
allocate su quel progetto, lei dice scelta unanime, credo che si
riferisca al fatto unanime, nel senso che anche il Coordinamento
per la disabilità... ma se lei ha ascoltato quello che io le ho
letto, ho proprio letto quello e cioè il Co.Di.VdA ha deciso di
aderire pienamente in qualità di partner per poter dare il proprio
contributo, eccetera, affinché la progettazione costituisse un
punto di partenza di un disegno più ampio secondo la logica: meglio
un intervento non esaustivo sull'accessibilità dell'offerta
turistica che nessun intervento, cioè questo è l'unanimità sulle
basi di questa premessa. Io non ho contestato che non fosse
unanime, non ho assolutamente detto questo. Leggo però nel DEFR...
lei adesso mi dice c'è l'attività dello sci e ci sono le attività
con le guide alpine nelle altre stagioni, fate attenzione allora a
quello che scrivete, perché a pagina 175 del DEFR voi avete
scritto: "ampliare l'offerta turistica invernale dedicata alle
persone con disabilità, mediante una promozione della destinazione
Valle d'Aosta per la pratica degli sport invernali, sci e attività
con le guide alpine", ma se io leggo "invernali" le attività con le
guide alpine possono essere la ciaspolata o qualsiasi altra cosa,
il fondo piuttosto che lo sci di discesa, lo sci di alpinismo, le
passeggiate nella neve, però questo io leggo nel DEFR, poi lei ha
citato l'arrampicata sportiva, allora le dovete scrivere, perché
l'avete scritto voi, il DEFR non l'abbiamo scritto noi...
(interventi di alcuni Consiglieri, fuori microfono)
...Assessore, io ho visto il servizio alla televisione, ma io
leggo il DEFR; se voi nel DEFR scrivete questa cosa,
scripta
manent, verba volant
, ma in ogni caso questo avete scritto, nel
momento in cui faccio il mio ordine del giorno, mi baso sul
documento che voi ci avete fornito.
Al di là di questo, però, lei ha detto, e ho ascoltato con
interesse, che è stato messo in piedi un tavolo insieme a tutte le
altre...
(interventi di alcuni Consiglieri, fuori microfono)
...
no, ma mi ascolti lei, no, ma lei ha detto che adesso
state lavorando per mettere in piedi tassello dopo tassello, l'ho
ascoltata, Assessore, ci sento anche se l'assessore Bertschy dice
di no... tassello dopo tassello, mettete in piedi un progetto.
Quello che lei ha anche detto è che non è possibile, lei ha detto
questo, predisporre un progetto globale perché bisognerebbe... non
si è nelle possibilità, lei ha detto, è irrealizzabile. Questo lei
ha detto e si sta facendo questo tavolo insieme alle associazioni
per fare dei passettini, ho capito? Ecco, ho capito bene, non sono
proprio completamente andata anche se sono tre giorni che stiamo
qua dentro.
Quello che io le sto dicendo, Assessore, è un'altra cosa: noi ci
siamo resi conto in questi ormai tre giorni... ma soprattutto dal
momento in cui abbiamo iniziato a discutere gli ordini del giorno,
e ormai è due giorni che parliamo di ordini del giorno, ne sono
stati presentati 24 dalla Lega, 15 dai colleghi di Rassemblement,
adesso ci sono i nostri 14 e poi arriveranno i 5 del collega
Restano... abbiamo notato, ma non è la prima volta, ormai siamo
abituati, che ci sono una serie di ordini del giorno che vengono
considerati alcuni non ammissibili, alcuni su cui ci si attiene, su
altri si dice che si sta già facendo, alcuni vengono emendati e
abbiamo visto anche che sono stati emendati degli ordini del giorno
in maniera abbastanza semplice in qualche modo per sostenere...
come dire? una sorta di collaborazione o di progettazione, idea
bipartisan
che sostengono sia le forze di opposizione, sia
la maggioranza.
Di fronte a altre proposte, ma, guarda caso, sempre quelle che
vengono da questa parte, l'atteggiamento... e dico che non è la
prima volta perché è successo più volte, addirittura nel DEFR
passato, quello di due anni fa, non sono stati presi in
considerazione i testi, nel senso che non si è nemmeno risposto
agli emendamenti... io le dico che, visto che lei parla di tavolo,
eccetera, ma non propone nemmeno... come dire? una possibilità di
emendare il testo, invece di "predisporre entro i primi sei mesi
del 2024 un progetto finalizzato", poteva dirmi "continuare a
implementare le attività con il tavolo al fine di predisporre una
serie di interventi che vedranno la luce nel corso del tempo,
finalizzati alla piena inclusività", eccetera.
Lei non lo fa, questo è l'atteggiamento che voi avete, noi ne
prendiamo atto, ma visto che abbiamo comunque chiesto di fare un
lavoro che è nei sei mesi, lei dice non è possibile, è
irrealizzabile, io ritengo che con una modificazione, con
obiettivi, se vogliamo, anche un po' ridotti si potrebbe fare. Non
ritiriamo l'ordine del giorno.
Dalle ore 17:52 riassume la Presidenza il presidente
Bertin.
Bertin (Presidente)
- Metto in votazione l'ordine del
giorno. La votazione è aperta. La votazione è chiusa.
Presenti: 33
Votanti: 14
Favorevoli: 14
Astenuti: 19 (Barmasse, Bertin, Bertschy, Carrel, Caveri,
Chatrian, Cretier, Grosjacques, Guichardaz Jean-Pierre, Jordan,
Lavevaz, Malacrinò, Marguerettaz, Marzi, Padovani, Rollandin,
Rosaire, Sapinet, Testolin)
L'ordine del giorno non è approvato.
Passiamo all'ordine del giorno seguente: il 14 di PCP. La parola
alla consigliera Erika Guichardaz.
Guichardaz E. (PCP) -
Siamo al nostro ultimo ordine del
giorno, è un tema di cui abbiamo già discusso ieri, perché anche i
colleghi della Lega avevano portato un ordine del giorno molto
simile, perché sicuramente una delle grandi emergenze in questo
momento della nostra Regione è la questione della povertà e, sotto
questo punto di vista, i colleghi della Lega chiedevano la
reintroduzione del
bon chauffage
. Noi lasciamo le maglie un
po' più larghe al Governo dicendo di predisporre e acquisire il
parere anche delle organizzazioni sindacali per mettere in piedi
delle misure urgenti di contrasto alla povertà e individuare
maggiori risorse nel prossimo bilancio finanziario.
Per noi questa è sicuramente una delle priorità che dovrebbe
coinvolgere questo Consiglio regionale e questo Governo, senza
aspettare quello che ci viene dato da Roma, ma molto probabilmente
mettendo in piedi delle misure regionali. L'anno scorso si era
pensato al
bonus
social, quest'anno anche quello è stato
tolto, quindi, vista la grande povertà, i continui sfratti, gente
che dorme in macchina, gente che dorme in stazione o in altri posti
che conosciamo bene, crediamo che questo debba essere uno dei punti
principali di attenzione e quindi, sotto questo punto di vista,
chiediamo una certa celerità per mettere in piedi qualche misura
che sia di sostegno a queste persone.
Presidente
- La parola all'assessore Marzi.
Marzi (SA) -
Per il contrasto alla condizione di povertà,
sono previste importanti risorse pari a oltre 4,8 milioni di euro
complessivamente nel triennio a valere su fondi statali e
regionali.
Anticipando, tra l'altro, gli effetti del ridimensionamento dei
potenziali beneficiari determinato dalla nuova misura sostitutiva
del reddito di cittadinanza, abbiamo previsto maggiori risorse
anche per la concessione dei contributi per l'inclusione sociale
previsti dall'articolo 13 della legge regionale 23/2010, che, tra
l'altro, è stata appena aggiornata nonostante il vostro voto di
astensione anche su questo articolo.
Il piano regionale degli interventi e dei servizi sociali a
contrasto della povertà, 2023/2025, approvato nel giugno scorso
dalla Giunta regionale, ha previsto un potenziamento dei servizi a
contrasto della povertà; il piano ha visto un ampio confronto con
le parti sociali e con i soggetti interessati sul tema, anche al
fine di garantire i livelli essenziali delle prestazioni sociali
per le persone prive di un'abitazione, che non possono far fronte
ai bisogni primari, anche quelli alimentari. A livello
ministeriale, infatti, è in corso la definizione di ulteriori
soggetti in condizioni di svantaggio che potrebbero beneficiare
dell'assegno di inclusione, la nuova misura che sostituisce il
reddito di cittadinanza; si ritiene pertanto di essere sul pezzo e
che sia più opportuno attendere la puntuale definizione degli
ultimi soggetti beneficiari che saranno definiti con il decreto
attuativo statale.
A seguito dei decreti attuativi che chiariranno l'effettiva
platea dei soggetti esclusi dall'assegno di inclusione, sarà quindi
possibile ipotizzare, rispetto all'articolo 13 della 23/2010,
ulteriori bisogni di sostegno regionali non già previsti in favore
dei nuclei familiari e delle persone in condizioni di disagio
sociale ed economico.
Per tali motivi molto puntuali che abbiamo evidenziato,
chiediamo di ritirare l'iniziativa, altrimenti ci asterremo.
Presidente
- Ha chiesto la parola la consigliera Erika
Guichardaz, ne ha la facoltà.
Guichardaz E. (PCP) -
Alla fine di questo dibattito
potrei dire che se come è stato detto dall'assessore Caveri, era
una scelta bocciarci tutti gli ordini del giorno, forse
esplicitarlo all'inizio poteva essere anche di aiuto sotto alcuni
punti di vista.
Su quest'ultima risposta invece io non posso che dire:
aspettiamo Roma e che Dio ce la mandi buona, perché sinceramente su
ogni cosa dobbiamo aspettare che Roma ci indichi quali sono i
livelli di povertà, dobbiamo aspettare Roma per l'istruzione
tecnico-professionale, dobbiamo aspettare Roma su qualsiasi cosa,
ma allora che autonomisti della lippa siamo? Cioè questo mi chiedo,
sotto questo punto di vista, io sinceramente continuo e continuo a
non capire; esistono misure messe in campo dai Governi regionali
del passato che andavano proprio ad affrontare i problemi della
Valle d'Aosta, ad ampliare anche le fasce rispetto a Roma, noi
adesso aspettiamo Roma per capire cosa dobbiamo fare noi. Io
veramente credo di essere finita in un Consiglio regionale di cui
non mi aspettavo assolutamente una situazione di questo genere,
perché mi immaginavo di essere in mezzo ad altri autonomisti come
me, comunque naturalmente prendiamo anche questa bocciatura e
andiamo al voto.
Presidente
- Metto in votazione l'ordine del giorno. La
votazione è aperta. La votazione è chiusa.
Presenti: 33
Votanti: 14
Favorevoli: 14
Astenuti: 19 (Barmasse, Bertin, Bertschy, Carrel, Caveri,
Chatrian, Cretier, Grosjacques, Guichardaz Jean-Pierre, Jordan,
Lavevaz, Malacrinò, Marguerettaz, Marzi, Padovani, Rollandin,
Rosaire, Sapinet, Testolin)
L'ordine del giorno non è approvato.
Passiamo all'ordine del giorno successivo, che è il primo del
Gruppo Misto, consigliere Restano, a lei la parola.
Restano (GM) -
Innanzitutto voglio mandare un messaggio
al presidente Testolin, che sia di buon auspicio, pianto la mia
bandierina e vi annuncio che il gruppo è cambiato, non è più
PCP.
Parliamo di nuovo di mense e credo di aver intuito la posizione
della maggioranza rispetto alla questione delle mense. Riprendendo
quanto detto dal collega Baccega, nel corso degli ultimi periodi si
sono rilevati in ordine: scarse condizioni igieniche e sanitarie,
infestazioni, cattivi odori, non gradimenti dei menù, presenza di
larve, qualità scadente e scarsa quantità.
Possiamo inquadrare la questione sotto vari aspetti: un aspetto
è quello dell'emergenza e urgenza di intervenire e l'altro è quello
della programmazione, però ci dobbiamo chiedere, rispetto alle
dichiarazioni dell'Assessore comunale di Aosta, di chi sia la
competenza, perché, Assessore, lei oggi ha avuto modo di rispondere
dicendo: "aperto un tavolo".
Io voglio sottolineare che la questione è regolamentata dai
regolamenti CE del 2002 che stabiliscono i principi e requisiti
generali della legislazione alimentare, cosa dicono? Hanno creato
l'autorità competente e, Assessore, lei credo che lo sappia, ma lei
in questa sede incarna l'autorità competente, che all'interno del
suo Assessorato è rappresentata dal Servizio igiene, sanità
pubblica e veterinari; cosa dice questo regolamento? Che l'autorità
competente ai vari livelli, perché poi deve garantire proprio
quello che io ho richiamato prima: la lealtà degli scambi, quindi
verificare se gli alimenti somministrati corrispondono al
capitolato per evitare frodi e comportamenti fraudolenti,
verificare se gli alimenti sono adulterati o alterati; veniamo alle
larve e non vorrei qui richiamare altri parassiti, perché dei
colleghi conoscono bene cosa capita a quei parassiti. Deve anche
garantire che non venga indotto in errore il consumatore e qui
ricadiamo nella questione delle quantità e del rispetto dei
contratti.
Ora tutto questo per cosa arrivare a dire? Che in questo caso,
soprattutto per l'emergenza, i tavoli non servono, basta prendere
carta e penna e dare una direttiva, si chiamano anche controlli
ad hoc,
quelli che hanno fatto recentemente, però noi dove
vogliamo arrivare? Noi non vogliamo utilizzare questa sala per
mandare controlli, noi vogliamo solo garantire equità di
trattamento sia per i fornitori, sia per i giovani utenti e direi
per la ristorazione collettiva in generale. Come ci possiamo
arrivare? Con una corretta programmazione: lì, forse, è opportuno
fare il tavolo di lavoro.
Io nella mia richiesta ho sottolineato, evidenziato e richiesto
di sentire anche il CELVA; per la prima parte del discorso non c'è
bisogno di sentire nessuno, lo dovevate già fare e la norma parla
anche della dovuta informazione, perché? Perché quando c'è il
rischio, come evidenziato negli articoli, è importantissima
l'informazione, perché tutela il principio di precauzione e del
rischio.
Assessore, cosa le chiediamo con questo ordine del giorno? Le
chiediamo di procedere, di approvare questo ordine del giorno, che
è tanto semplice quanto diretto, di dare un segnale politico e dire
che esistiamo e che vogliamo tutelare, sì, la salute dei giovani
utenti, ma soprattutto la correttezza negli scambi commerciali,
vogliamo verificare quant'è il potere nutrizionale all'interno dei
pasti, cose che già avvengono, perché nel piano regionale integrato
dei controlli mi sembra che sono previsti 30 controlli all'anno su
questo tipo, ma se da 10 anni che lo facciamo e oggi ci troviamo a
discutere di questo, forse abbiamo sbagliato, forse andava bene
10-20 anni fa e oggi è da rettificare e noi dobbiamo dare un
segnale politico, prendere in mano la questione, avviare il tavolo,
così come anche richiesto dal collega Baccega, e disporre quelle
che, secondo le nostre competenze, sono quelle che, secondo i
dettami di legge approvata nel 2002, quindi non 4 anni fa o 4 mesi
fa, si doveva fare.
Abbiamo parlato di semplificazione, ma l'Amministrazione
pubblica deve essere agile, snella, soprattutto quando si parla di
prevenzione della salute, soprattutto quando si parla di giovani, e
aggiungo, perché nella ristorazione collettiva l'ho inserito,
quando si parla di persone ospedalizzate. Questo è il segnale che
noi chiediamo di dare con questo ordine del giorno. Grazie per la
risposta.
Presidente
- Assessore Marzi, a lei la parola.
Marzi (SA) -
Concordiamo con la necessità di rafforzare
il confronto su questo tema che abbiamo già avviato con il Comune
di Aosta, in previsione naturalmente di allargarlo a tutte le parti
interessate.
Ora, seppure in questo Consiglio a seconda del caso si passi per
un santo o per un diavolo, noi abbiamo incontrato il Comune di
Aosta nella giornata di mercoledì e saranno d'accordo con me, il
collega Restano, così come il collega Baccega, che non avevamo la
possibilità di sapere che voi avreste fatto questi due ordini del
giorno, stavamo trattando il tema indipendentemente da queste
iniziative.
Siamo consapevoli e riteniamo di dover aumentare, in
collaborazione con tutti gli attori sul tema, gli scambi reali e il
confronto per il pieno recepimento dei principi, delle modalità e
dei metodi di organizzazione e controllo nella filiera alimentare,
disciplinati dalle normative attuali, sia nazionali che europee,
come da lei richiamato; è necessario infatti rafforzare le attività
di audit, i controlli e, nell'ottica dei leali scambi, rinnovare la
nostra disponibilità al dialogo con tutte le parti interessate. La
materia è infatti trattata con attenzione da parte della Struttura
di Igiene degli alimenti e nutrizione del Dipartimento di
prevenzione dell'Azienda USL, preposta alle verifiche e ai
controlli per garantire alla salute pubblica la crescita di qualità
dei settori di somministrazione di alimenti; proprio per rafforzare
infatti il ruolo e la competenza del predetto Dipartimento, il
piano della salute, come, tra l'altro, da lei richiamato, perché
già ai tempi ebbe modo di fare una serie di interventi su questo
tema, prevede uno specifico obiettivo, attualmente, tra l'altro,
declinato nel DEFR, volto a riorganizzare e riqualificare il
modello organizzativo e funzionale del Dipartimento medesimo anche
su questo tema. Evidenziamo infine che ogni anno viene approvato a
livello regionale un piano di controllo integrato degli alimenti,
in cui si tratta in maniera puntuale di questa materia, ma
sicuramente queste sono occasioni come da me richiamate per poter
riprendere e ridefinire anche aspetti in tal senso. A questo punto,
visto quanto stiamo facendo e cogliendo in maniera assolutamente
positiva e da stimolo l'ordine del giorno di riferimento, le
garantiamo che cercheremo di migliorare in tal senso, ma le
chiediamo di ritirare l'ordine del giorno, altrimenti nel prenderci
dei cazzotti comunque ci asterremo.
Presidente
- La parola al consigliere Baccega.
Baccega (FI) -
Ringrazio anche il collega Restano che ha
voluto ritornare su un argomento che abbiamo iniziato a dibattere
nel gennaio 2023 e che è tornato sicuramente in auge perché le
problematiche ci sono, esistono, abbiamo già detto ieri quali sono
le problematiche.
Il problema è un problema politico, collega, è un problema
politico che va affrontato politicamente, da una parte c'è una
città di Aosta che propone il pinzimonio di sedano e carote, la
zuppa di miglio, l'hamburger di ceci, i menù etnici, una filosofia
di cibo da somministrare ai bambini; dall'altra parte ci sono le
lasagne, le trenette al pesto, i risotti allo zafferano, la
bistecca alla milanese, la scaloppina, il pesce, le zucchine al
forno che vengono proposte in altri contesti dove vi sono le scuole
gestite dalle
Unités
, eccetera.
I bambini del Comune di Aosta da 1429 che erano iscritti alle
mense si sono ridotti a poco più di 800 con grandi difficoltà per
le famiglie, grandi difficoltà per le famiglie perché i bambini non
mangiavano. È documentato che buona parte di quel cibo finisce nel
bidone della spazzatura e quindi anche questo è un tema e quindi
l'invito è proprio di affrontare tutti insieme senza dare la colpa
alla Vivenda, senza dare la colpa all'USL, ma creando un circuito
virtuoso per tutti, affinché tutti i bambini a Gressan come ad
Aosta, a Sarre come ad Aosta possano mangiare il cibo nutriente e
approvato dall'Azienda USL, perché anche quello che si mangia a San
Giuseppe, quello che si mangia nelle
Unités
è cibo approvato
dall'Azienda USL e non capisco perché, perché è una filosofia dove
l'indirizzo che è stato dato alla Vivenda da parte
dell'Amministrazione comunale è quello: "fate quel tipo di cibo
perché questo noi vogliamo far mangiare ai nostri bambini", questo
è stato detto fin dall'inizio, l'Assessore comunale ha convocato le
famiglie dando questa indicazione e ovviamente non c'erano i
pomodori altrimenti li prendeva e invece dalle altre parti
continuano a dare dei pasti nutrienti, ragionevoli che consentono
ai bambini di mangiare.
Noi voteremo sicuramente questo ordine del giorno del collega
Restano e staremo attenti affinché questa situazione si risolva al
più presto, perché non se ne può più, insomma, è davvero allarmante
e poi lei lo sa benissimo, collega Marzi, la gara dell'USL ha fatto
sì che il cibo doveva essere confezionato non più lontano di 5
chilometri. In questo caso il cibo arriva da Kathmandu e quindi
sappiamo benissimo che può arrivare freddo, può arrivare con degli
scossoni all'interno di quelle confezioni e quindi in qualche modo
qualche problema lo può generare. Anche l'impostazione della gara
d'appalto doveva dare un'indicazione più seria, più confacente, far
sì che le confezioni di cibo fossero fatte e inserite in una cucina
che stava nei dintorni di Aosta.
Presidente
- Ha chiesto la parola il consigliere Cretier,
ne ha facoltà.
Cretier (FP-PD) -
Molto brevemente, sicuramente l'impegno
dell'Assessore per risolvere il problema è lodevole ed è in
prospettiva. Io mi sono letto il regolamento 852, che però sulla
responsabilità degli alimenti è in capo all'operatore del settore
alimentare, poi tutto il complesso legato ai controlli, com'è stato
detto dal collega Restano, è fondamentale per avere una qualità e
avere una garanzia soprattutto sulla salubrità e in particolare
anche sulla questione legata ai pasti caldi. Avevamo visitato
l'impianto, che non era a Kathmandu, ma era nelle vicinanze di
Aosta, poi non so le forniture precise e puntuali da dove arrivano;
vorrei anche dire che forse l'Assessore e nemmeno l'Amministrazione
di Aosta decidono il tipo di pasto da fornire, credo sia
soprattutto legato a qualche nutrizionista che è presente in USL
che esprime un parere, normalmente funziona così, non so in questo
caso.
Presidente
- La parola al consigliere Restano.
Restano (GM) -
Brevemente cerco di rispondere al collega.
Io ho citato il regolamento 178, che è quello che prevede i
controlli, se lei va sul sito della Regione dice che "la Struttura
Igiene e sanità pubblica e veterinaria è individuata quale autorità
competente, che è quella che dispone i controlli".
(
incomprensibile
)
ha la responsabilità se viene
sanzionato, ma noi qua parliamo di altro, collega, parliamo della
volontà politica. Ho fatto quella premessa per far capire che
l'Assessorato può agire d'iniziativa senza bisogno di convocare
tanti tavoli e che ha molte competenze, poi condivido che dopo
devono venire i tavoli per dare un altro tipo di segnale.
Io ritengo che i colleghi del Dipartimento siano all'altezza dei
ruoli e non ci sia bisogno di ristrutturare un bel niente dal punto
di vista delle professionalità, sanno fare il lavoro, sono i più
esperti che ci sono in Valle d'Aosta, compreso chi si occupa di
nutrizione, poi se vuole smentirmi il collega Guichardaz, può
liberamente farlo, ma sono formati per questo e sono stati formati
dalla Regione, così come tutti i professionisti della sanità.
Convengo che qualche modifica all'interno della sanità in
generale vada fatta e anche all'interno del Dipartimento.
Assessore, lei ha parlato di
audit
e ha centrato in parte la
questione: andranno fatti degli audit dove andranno anche valutati
determinati aspetti che fino ad oggi forse non sono mai stati
valutati, a leggere gli articoli di giornale; sappiamo tutti,
almeno chi è stato nei Comuni, che a inizio anno le Giunte
deliberano le tariffe per i servizi offerti, tra queste vi è il
servizio di mensa. Ora, le informazioni che ho raccolto laddove si
spende, l'amministrazione... 11 euro e 40 per un pasto...
probabilmente nel capitolato si sarà indicata anche la qualità
degli alimenti, poi se con l'audit si va a verificare queste cose,
senza voler perseguire nessuno perché l'audit viene annunciato,
viene verificato, si riesce magari a dare la giusta indicazione a
chi gestisce e a chi riceve il servizio.
Credo, Assessore, proprio perché noi ci fidiamo di lei, che le
daremo fiducia, però a sua volta deve accettare un compromesso,
come è giusto in politica: deve intervenire subito e darne
evidenza, cioè la prossima settimana deve comunicare che ha fatto
qualcosa, non il tavolo che ha disposto, senza alcun intervento
persecutorio, che venga ottemperato ai dettami dei primi 5, 6, 7, 8
articoli, dall'articolo 5 all'articolo 9 del regolamento CE, senza
attività persecutoria, così la politica si è mossa; poi dopo siamo
disponibili a qualsiasi attività di programmazione, di confronto
per andare verso un futuro che sia migliore, soprattutto per i
nostri ragazzi. Sono quelli che aspettano una risposta celere e
probabilmente le loro famiglie che vogliono ritornare a frequentare
la mensa come si faceva una volta. Grazie. Ritiriamo quindi tutti
d'accordo, soprattutto quelli del mio gruppo, l'ordine del
giorno.
Il Consiglio prende atto.
Presidente
- Una decisione presa all'unanimità... Ordine
del giorno n. 2 del Gruppo Misto. Consigliere Restano, a lei la
parola.
Restano (GM) -
Con questo ordine del giorno trattiamo la
questione dell'invecchiamento attivo che avevamo già trattato
all'atto della discussione del piano della salute e del benessere,
che ci ha visto in questi giorni depositare un progetto di legge
sull'invecchiamento attivo e allora potreste chiedervi: "ma perché
hai presentato quest'ordine del giorno?", perché anche in questo
caso chiediamo un coinvolgimento politico, la legge è un testo
martire ma se noi andiamo a vedere la relazione di accompagnamento
del progetto di legge, emerge chiaramente che nel 2019 è stata
avviata un'ambiziosa iniziativa a livello nazionale che è ancora in
corso e ha dato vita a un coordinamento partecipato a più livelli
che riguarda le politiche sull'invecchiamento attivo. Questo
progetto è stato rinnovato anche nel 2022 ed è in corso tra il
Dipartimento Politiche della Famiglia e l'Istituto Nazionale Riposo
e Cura per gli Anziani a livello ministeriale; le attività
coinvolgono tutti gli
stakeholder
, gli stakeholder sono la
Regione, i Ministeri, la società civile e la ricerca ai vari
livelli, a tutti i livelli, quindi nazionale, regionale e locale
per realizzare in maniera più partecipata, attraverso un processo
co-decisionale, un modello di interventi e buone politiche in
materia di invecchiamento attivo.
Vi è poi stato un altro documento molto importante proveniente
sempre dal Ministero, che è datato marzo 2022 e che ha il titolo:
"Politiche per l'invecchiamento attivo in Italia. Quali possibili
obiettivi nelle Regioni, nelle Province Autonome, nei Ministeri e
nei Dipartimenti presso la Presidenza del Consiglio dei ministri",
è stato gestito dalla Presidenza del Consiglio dei ministri. La
nostra Regione ha collaborato anche in questo caso e nelle
conclusioni, in piccola parte si legge, dopo tanti complimenti per
quello che viene fatto in Valle d'Aosta, e questo va detto, viene
scritto a chiare lettere: "In Regione sono ancora assenti strumenti
di coordinamento e di monitoraggio degli interventi e un solido
impianto legislativo in materia di invecchiamento attivo,
evidenziando come attualmente l'invecchiamento attivo non sembra
ancora essere oggetto di attenzione politica". Ebbene, con quel
progetto di legge abbiamo posto almeno l'attenzione della minoranza
di una parte della politica valdostana, con questo ordine del
giorno vi chiediamo di condividere non i contenuti, ma l'iniziativa
per avviare nella giusta maniera il confronto.
Presidente
- La parola all'assessore Marzi.
Marzi (SA) -
Il piano per la salute e il benessere
sociale approvato dal Consiglio contiene quale obiettivo quello di
perseguire la promozione dell'invecchiamento attivo con
l'individuazione delle attività a esso correlate; sono quindi in
corso le interlocuzioni tra il Dipartimento politico e sociale e
l'Istituto nazionale riposo e cura per anziani, che, in
collaborazione con il Dipartimento per le politiche della famiglia
della Presidenza del Consiglio dei ministri, ha avviato un
coordinamento partecipato sulle politiche di invecchiamento attivo
a livello nazionale.
L'obiettivo, come lei, tra l'altro, ha richiamato, è di avviare
il percorso di predisposizione di una normativa regionale in
materia, di cui mi impegno sin d'ora a condividere i contenuti
nell'apposita Commissione. In tale ambito, nel corso del 2024, è
prevista l'attivazione di un tavolo permanente e interistituzionale
nell'ambito del piano di zona regionale, con la contestuale
organizzazione di un evento su questo tema in collaborazione con le
parti sociali interessate e il terzo settore. Nel tavolo
interistituzionale di cui sopra sarà condivisa la proposta di legge
appena depositata e da lei richiamata dalla Presidenza del
Consiglio dei ministri inerente alla promozione e alla
valorizzazione dell'invecchiamento attivo, che servirà quale base,
come nel caso della sua legge, di predisposizione di una specifica
legge regionale.
Il programma PP2 delle comunità attive contenute nel piano
regionale della prevenzione ha come obiettivo strategico quello di
favorire nella città contesti favorevoli alla salute inclusivi e
accessibili anche alle persone più anziane. L'obiettivo, come lei
ha richiamato, è quello di ridurre le condizioni di fragilità degli
anziani, anche con l'attuazione di programmi di introduzione e di
promozione dell'attività fisica.
In questo ambito dal 2022 il Dipartimento di prevenzione
dell'Azienda USL ha proposto, tra l'altro - e sono ancora in corso
-, passeggiate in percorsi urbani, in colline e aree verdi e a
queste attività hanno partecipato circa 200 persone comprese nella
fascia di età tra i 55 e i 75 anni. Altre attività di
sensibilizzazione, prevenzione e informazione si sono svolte
attraverso la coprogettazione anziani attivi, in collaborazione
sempre con l'Azienda, l'Assessorato e il Comune di Aosta, oltre che
le associazioni e le cooperative del terzo settore coinvolte in tal
senso. Altre iniziative hanno poi riguardato giornate di
screening
, in collaborazione con l'associazione del
territorio, a cui hanno preso parte sempre circa 200 persone; le
attività hanno consistito nell'informazione e nelle visite di
controllo della pressione e lo screening contro l'ictus cerebrale,
effettuando esami di controllo del colesterolo e della
glicemia.
Cogliendo quindi positivamente questo ordine del giorno, ma
sperando lei condivida a sua volta quanto stiamo già facendo e
quanto siamo già sul punto di fare, oltre che la condivisione anche
della stessa semplicità sul tema, le chiediamo di ritirare
l'iniziativa, altrimenti ci asterremo.
Di fatto, nel caso specifico, l'azione di lavoro sulla legge che
lei ha richiamato e tutte le azioni amministrative, non solo in
termini di intenzione, nonostante anche da parte sua ci sia la
predisposizione di una proposta di legge in tal senso, credo che si
possano assolutamente convergere. Aggiungo che il fatto che lei
abbia presentato quest'ordine del giorno accolto in maniera
assolutamente positiva anche dal Dipartimento, per cui, per venire
a meglio esplicitare tutte le azioni di cui sopra, oltre che quelle
che sono già in attività, siamo assolutamente disposti anche a
venire in Commissione.
Presidente
- Consigliere Aggravi, a lei la parola.
Aggravi (RV) -
Molto sinteticamente, non per invitare il
collega proponente all'astensione, ma per dire che il nostro gruppo
Rassemblement Valdôtain sosterrà l'ordine del giorno del Gruppo
Misto, saremo anche disponibili a dare il nostro contributo in
Commissione.
Abbiamo apprezzato comunque la volontà dell'Assessore e anche
indirettamente delle strutture tecniche di approfondire e valutare
il contenuto di questa legge. Ci spiace che non ci possa essere una
condivisione complessiva, però sappiamo come funziona questo mondo,
da parte nostra, comunque, ci sarà il voto favorevole.
Presidente
- La parola al consigliere Restano.
Restano (GM) -
Grazie, Assessore per la risposta che
accolgo con grande piacere. Io porterei i voti per una questione di
verbalizzazione e poi l'aspettiamo in Commissione.
Presidente
- Metto in votazione l'ordine del giorno. La
votazione è aperta. La votazione è chiusa.
Presenti: 33
Votanti: 14
Favorevoli: 14
Astenuti: 19 (Barmasse, Bertin, Bertschy, Carrel, Caveri,
Chatrian, Cretier, Grosjacques, Guichardaz Jean-Pierre, Jordan,
Lavevaz, Malacrinò, Marguerettaz, Marzi, Padovani, Rollandin,
Rosaire, Sapinet, Testolin)
L'ordine del giorno non è approvato.
Passiamo all'ordine del giorno successivo: il n. 3 del Gruppo
Misto. Ha chiesto la parola il consigliere Restano, ne ha
facoltà.
Restano (GM) -
L'8 luglio 2021 questo Consiglio ha
approvato una mozione dal titolo: "Impegno a ricollocare il
personale OSS con capacità lavorative ridotte presso l'Azienda USL
o gli Enti del comparto unico". La mozione era firmata
trasversalmente da maggioranza e minoranza, nasceva da una lettera
ricevuta da un sindacato che chiedeva l'applicazione dell'articolo
43 commi 1 e 4 della legge 22/2010 relativamente al personale
utilizzato all'interno dei servizi socio-assistenziali appartenenti
prevalentemente agli Enti locali e aveva capacità lavorative
ridotte.
La proposta impegnava il Governo regionale a ricollocare presso
l'Azienda USL della Valle d'Aosta presso gli Enti del comparto
unico attraverso l'istituto previsto dall'articolo 43 il personale
OSS con capacità lavorative ridotte debitamente riconosciute anche
in considerazione dei corsi di formazione attualmente in atto e che
ancora oggi sono in atto presso la nostra Regione, attivare con le
organizzazioni sindacali e gli Enti interessati un apposito tavolo
di confronto finalizzato al raggiungimento di quanto esplicitato al
punto sopracitato.
Ad oggi non si è ancora ottenuta la risposta, nel frattempo il
personale è invecchiato e le capacità lavorative non sono certo
migliorate. Vi risparmio tutto il resto dell'intervento, che feci
già due anni fa, e lascio la parola al Presidente.
Presidente
- La parola al Presidente della Regione.
Testolin (UV) -
Vogliamo individuare nelle parole e
nell'ordine del giorno del collega Restano l'intenzione di andare
avanti con impegno assunto, al fine di procedere in questo senso,
chiediamo solo di poter emendare l'ordine del giorno eliminando il
primo punto dell'impegno, mantenendo il secondo e modificandolo in
questo senso: "attivare con le organizzazioni sindacali e gli Enti
interessati un apposito tavolo di confronto finalizzato al
raggiungimento delle soluzioni possibili", che è quello, in
definitiva, che si vorrebbe raggiungere con quello che già a suo
tempo si era indicato come una necessità. Se è d'accordo, io avrei
già firmato l'emendamento.
Presidente
- La parola al consigliere Restano.
Restano (GM) -
Presidente, sono d'accordo
sull'emendamento che lei propone, ma più che sull'emendamento
confido nella sua proverbiale praticità e da oggi inizierò a
contare i giorni per vedere quanto ci metteremo ad applicare questa
norma.
Presidente
- Ha chiesto la parola la consigliera Erika
Guichardaz, ne ha facoltà.
Guichardaz E. (PCP) -
Sì, sinceramente non lo avrei
fatto, fossi stata il consigliere Restano, ma giustamente è una sua
iniziativa.
Vorrei però evidenziare al consigliere Restano che in questo
momento c'è appena stato un concorso da C all'interno dell'USL e,
dalle notizie che ho recuperato in questi giorni, molti continuano
a fare il lavoro da BS, che svolgevano prima e che potrebbe essere
proprio invece occupato dalle persone che lei ha indicato nel suo
ordine del giorno. Molto probabilmente ci potrà essere una mozione
invece successiva che possiamo fare anche insieme dove inviteremo
anche a guardare i posti che sono stati assegnati in questo
momento, perché sinceramente se un C svolge il ruolo di un BS o
prima lo abbiamo pagato in maniera sbagliata e svolgeva delle
mansioni superiori oppure adesso gli stiamo facendo svolgere delle
mansioni inferiori. Sotto questo punto di vista, ci sarà una nostra
iniziativa ispettiva, ma sicuramente quello che lei oggi ha
proposto ci vede d'accordo.
Presidente
- Metto in votazione l'ordine del giorno così
come modificato. La votazione è aperta. La votazione è chiusa.
Presenti, votanti e favorevoli: 33
L'ordine del giorno è approvato all'unanimità.
Passiamo all'ordine del giorno successivo: il n. 4 del Gruppo
Misto. Ha chiesto la parola il consigliere Restano, ne ha
facoltà.
Restano (GM) -
Come già anticipato dall'Assessore alla
sanità, parliamo del Dipartimento di prevenzione.
Nel documento di economia e finanza al punto 1.7, dove si parla
dell'Assessorato sanità, salute e politiche sociali, si afferma:
"Nell'ambito degli interventi di riorganizzazione, in particolare
in attuazione del piano regionale per la prevenzione 2021/2025, una
specifica attenzione sarà riservata alla revisione organizzativa
del Dipartimento di prevenzione". Già si è parlato di questo tema
all'interno della macroarea 1 denominata "La prevenzione al centro
delle politiche per la salute e il benessere, nel piano della
salute e benessere sociale", nel punto 1.1 delle macroaree si legge
come obiettivo "riorganizzare e riqualificare il modello
organizzativo e funzionale del Dipartimento di prevenzione,
prevedendo il coinvolgimento di operatori di diverse
discipline".
Magari potrebbe non balzare agli occhi di ognuno di noi, ma
queste due affermazioni non sono proprio la stessa cosa, sarebbe
interessante programmare - ed è quello che si propone nell'ordine
del giorno - un'audizione del Direttore sanitario dell'Azienda USL
della Valle d'Aosta, che venga a illustrare, all'apposita
Commissione competente, il progetto di organizzazione indicato nei
due documenti, per capire quali sono i suoi obiettivi.
Le anticipo che sono più di 20 anni che si parla di
riorganizzazione del Dipartimento di prevenzione, soprattutto
quando ci sono le discussioni di budget, ma questa non è mai
avvenuta, sono aggiunti dei servizi, dei tasselli, però forse,
visto il fenomeno pandemico che abbiamo vissuto, si è percepita
l'importanza di questo Dipartimento e l'importanza del personale
che ci lavora; ritengo che sia doveroso procedere a questa
audizione.
Presidente
- Ha chiesto la parola l'assessore Marzi, ne
ha facoltà.
Marzi (SA) -
Lei prima ha richiamato in maniera ironica
il fatto che è d'accordo con il suo gruppo, è una cosa che capita
di dover dire spesso anche a me.
Per arrivare a una sintesi e
pluribus unum,
non sto a
ripetere quanto da lei richiamato, prendendo contezza del piano
della salute e del benessere sociale, lo stesso per il punto da lei
richiamato del DEFR e aggiungerei anche l'approvazione in Giunta
regionale il 6 di novembre scorso, quindi lunedì di questa
settimana dell'atto aziendale, sarei a proporre di emendare questa
iniziativa. L'emendamento che le proporrei riguarda solo la parte
impegnativa, laddove lei richiama a programmare un'audizione io
metterei: "del Direttore generale, del Direttore sanitario dell'USL
della Valle d'Aosta, del Direttore dell'area prevenzione in V
Commissione", resterebbe tutto uguale, aggiungendo queste due
figure professionali.
Presidente
- Ha chiesto la parola il consigliere Restano,
ne ha facoltà.
Restano (GM) -
Sì, direi che è opportuno e condivido
quanto da lei indicato, rimane da valutare se procedere
all'audizione della Direzione strategica in un momento e
separatamente dal Direttore del Dipartimento.
Presidente
- Metto in votazione l'ordine del giorno così
come modificato e illustrato dall'Assessore. La votazione è aperta.
La votazione è chiusa.
Presenti, votanti e favorevoli: 33
L'ordine del giorno è approvato all'unanimità.
Ordine del giorno n. 5 del Gruppo Misto. Consigliere Restano, a
lei la parola.
Restano (GM) -
Come già accaduto questa mattina, parliamo
di pista ciclabile, una pista ciclabile che oggi definirei
struttura sportiva, perché se le strutture sportive vengono
definite in base al numero di persone che le frequentano superiamo
abbondantemente ogni altra struttura sportiva della Valle d'Aosta,
oltre che la struttura sportiva è uno strumento di promozione
turistica per l'intera Regione, quindi è un'infrastruttura da
coccolare, da curare, ma vorrei porre la vostra attenzione riguardo
alle dimensioni di questa struttura. Nel Documento di economia e
finanza regionale nel capitolo "Infrastrutture e viabilità" si
dice: "si intende proseguire nella realizzazione della ciclovia
Baltea di fondovalle da Courmayeur a Pont-Saint-Martin collegata
con la rete ciclabile nazionale che abbia la funzione di supporto e
collegamento con le viabilità ciclopedonali di livello locale già
esistenti o da realizzare".
Chi ha il privilegio di frequentare questa struttura sportiva
avrà potuto rilevare che è frequentata da un'utenza di diverso
tipo, di diverso genere: c'è chi passeggia, c'è chi passeggia
accompagnato dal proprio animale d'affezione, c'è chi corre, c'è
chi pedala, c'è chi la frequenta con i pattini a rotelle e anche
chi la frequenta con gli skiroll, ben venga, io direi, perché è
stata fatta per essere utilizzata. Se però andiamo a vedere la
normativa in uso, è molto chiara, perché la normativa, il DM sui
lavori pubblici 557 del 1999, dà una definizione chiara e precisa
delle piste ciclabili, indicando le dimensioni. C'è un importante
lavoro, un interessante lavoro che è stato fatto nel 2019 dal
Comune di Lecco dove si va ad approfondire la questione delle piste
ciclabili e si chiarisce che a volte si trae in inganno utilizzando
il termine "ciclopedonale", "ciclabile" o "ciclovia" chi frequenta
questo tratto di strada, ma soprattutto si danno delle indicazioni
sulle dimensioni in larghezza delle piste ciclabili o delle
ciclopedonali.
Ora, visto il numero elevato di utenti e la differenza tra
questi utenti, soprattutto di sport praticato, sarebbe opportuno,
qualora si progettassero dei nuovi tratti di ciclovia o si
intervenisse sulla vecchia, di allargare un pochino la struttura
sportiva di cui stiamo parlando, perché per passare da un 1 metro e
25 a un 1 metro e 50, come è indicato adesso per corsia... arrivare
anche a un 1 metro e 80. Non si ha la pretesa poi con quest'ordine
del giorno di andare a indicare delle misure, ma si chiede
solamente di valutare in fase di progettazione, per tutelare la
sicurezza degli utilizzatori e incentivarne l'uso, la realizzazione
di una pista con caratteristica di larghezza superiore a quella
prevista per la sola ciclabile. Questo anche per il fatto che
frequentare con i pattini, con la bicicletta e con gli skiroll le
strade curate dall'ANAS o quelle regionali in certe stagioni
diventa sempre più rischioso, quindi la pista ciclabile viene
sempre più utilizzata. Grazie per la risposta.
Presidente
- La parola all'assessore Sapinet.
Sapinet (UV) -
Il tratto di ciclovia del fondovalle in
quanto pista ciclabile è stato progettato e realizzato, come diceva
lei, con una larghezza di 2,5 metri, per i tratti ancora da
progettare si potrebbe fare sicuramente questa valutazione in base
a quelle che saranno le disponibilità economiche o in base a quelle
che saranno le valutazioni che dovranno essere fatte con le
Amministrazioni locali e anche le valutazioni di impatto sul
territorio.
Ci viene chiesto di fare delle valutazioni, questa mattina si è
parlato di piste ciclabili in un'iniziativa del collega Brunod, ci
si è dati una sorta di appuntamento in Commissione da qui a sei
mesi proprio per fare il punto sui punti critici della zona tra
Montjovet e Saint-Vincent, della zona di Bard, quindi potrà essere
anche quello l'appuntamento per fare un po' il punto su queste
valutazioni che oggi ci vengono chieste e che noi accogliamo. Si
voterà a favore dell'iniziativa.
Presidente
- Restano, a lei la parola.
Restano (GM) -
Grazie Assessore per aver accolto la
proposta.
Presidente -
Metto in votazione l'ordine del giorno. La
votazione è aperta. La votazione è chiusa.
Presenti, votanti e favorevoli: 33
L'ordine del giorno è approvato all'unanimità.
