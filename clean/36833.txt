Classificazione
DEMANIO E PATRIMONIO REGIONALE



Oggetto del Consiglio n. 749 del 9 ottobre 2014 - Resoconto
OGGETTO N. 749/XIV - Interrogazione: "Notizie in merito agli
sviluppi del dossier relativo all'edificio denominato ex Hôtel
Lanterna di Saint-Pierre".
Presidente
- Punto 9 all'ordine del giorno. La parola al
Presidente della Regione.
Rollandin (UV) -
Grazie Presidente.
Il tema della "Lanterna" ha occupato quest'aula credo da
vent'anni...no, meno...e regolarmente arrivavano le richieste,
giustamente, su che si fa della Lanterna, di chi è, come si
pronuncia, da chi dipende, e puntualmente cercavamo di chiarire
quali erano le difficoltà, perché dall'UNRRA, dal vecchio
proprietario, si era passati in teoria prima al Ministero
dell'interno che decideva che era di competenza sua. Noi abbiamo
fatto non so quanti viaggi a Roma per cercare di capire che cosa di
fatto si poteva fare per renderci conto che quello stabile
era...non solo fatiscente, ma era oggetto di attenzioni da parte di
persone che si introducevano, tant'è che sono state murate porte e
finestre, per arrivare poi al momento in cui, nel 2009, la Regione
ha promosso un ricorso al TAR del Lazio per l'annullamento del
bando d'asta pubblica, perché il Ministero ha detto: "è nostro, lo
vendiamo". Noi abbiamo fatto ricorso contro l'asta pubblica di
vendita dell'immobile.
Il TAR del Lazio, nel 2012, ha però declinato la propria
giurisdizione in favore di quella del giudice ordinario,
trattandosi di questioni inerenti all'appartenenza dell'uno e
dell'altro soggetto, e quindi noi abbiamo ripetuto la causa
all'inizio del 2013; il giudizio è stato promosso dalla Regione
davanti al Tribunale di Torino, foro competente sulla base della
regola del cosiddetto "foro erariale", essendo stato convenuto in
giudizio il Ministero dell'interno. La causa è stata trattenuta in
decisione nell'udienza del 17 maggio 2014 e - colpo di scena! -
martedì 7 ottobre abbiamo ricevuto la sentenza del Tribunale
ordinario di Torino del 29 settembre 2014 che, dopo tutto questo
contenzioso, ha dato ragione alla Regione, dichiarando che la
Regione Valle d'Aosta è la proprietaria del complesso immobiliare
ex Hôtel Lanterna di Saint-Pierre. Questa è la sentenza, quindi
credo che oggi possiamo dare una buona notizia. Ora, la sentenza,
in più...come?
(interruzione di alcuni Consiglieri, fuori microfono)
...no, la buona notizia perché...no, qui veramente, a parte la
coincidenza in questo caso, ma veramente qui tra Amministrazione
comunale e regionale abbiamo fatto di tutto e di più: carteggi,
volumi...per chi vuol fare un libretto lo si fa, ma non lo
pubblichiamo, un libretto lo si può fare sulla storia della
Lanterna, promettiamo di non pubblicarlo, eh, ma obiettivamente si
può. Quindi oggi non solo, ma la sentenza condanna il Ministero
dell'interno al rilascio del bene libero da persone e cose e a
rimborsare alla Regione le spese di lite pari a 8 mila e 500
euro...c'è anche un po' poco spirito...
È interessante sottolineare le motivazioni della sentenza. Dice
il Tribunale di Torino:
"La domanda della Regione deve essere
accolta in forza dell'articolo 6 dello Statuto speciale
(da noi
più volte evocato),
per cui i beni immobili e patrimoniali dello
Stato sono trasferiti al patrimonio della Regione senza eccezioni
legate a eventuali vincoli di destinazione dei beni
(perché
questa era un'altra delle condizioni che erano state messe).
La
disciolta Amministrazione per le attività assistenziali italiane e
internazionali
...la famosa "associazione" da cui
dipendeva...
proprietaria dell'immobile, svolgeva anche attività
di carattere assistenziale, che poi sono poi state trasferite alle
Regioni ordinarie e anche parte dei beni dell'Amministrazione. Di
conseguenza, anche per l'ex Hôtel Lanterna non si può sostenere che
debba necessariamente appartenere allo Stato e, anzi, il suo
trasferimento alla Regione, se è stato disposto alle Regioni
ordinarie"...
quelli che erano i beni di quest'associazione sono
stati già disposti, difatti era quello che noi da anni chiedevamo,
e quindi può certamente derivarne un motivo in più perché siano
trasferiti anche alle Regioni speciali. Infine, il Tribunale di
Torino dice che non può essere condivisa l'argomentazione dello
Stato per cui l'articolo 6 si applicherebbe solo ai beni
appartenenti allo Stato al momento dell'entrata in vigore dello
Statuto, perché sennò non avrebbe senso. Ecco, questo per dire che
finalmente sappiamo chi è il proprietario, e dovremo vedere appunto
con il Comune come e in che termini utilizzare giustamente
questa...però credo che finalmente si chiude una storia, che è
stata fin troppo lunga, ma che oggi almeno ha un punto fermo su cui
discutere.
Si dà atto che dalle ore 15,40 assume la presidenza il
Vicepresidente Follien.
Follien (Presidente) -
La parola alla Consigliera
Morelli.
Morelli (ALPE) -
Merci Président.
Adesso le malelingue si eserciteranno a dire che questa era una
cosa che era stata concordata, che io le ho fatto un'alzata per
permetterle di dire che finalmente la questione della "Lanterna" si
è conclusa e, quindi, viva
l'embrassons-nous
...beh, no, se
io l'avessi saputo non l'avrei presentata questa interrogazione!
Comunque prendo atto che si è conclusa questa vicenda, che - come
lei ha ricordato - dura da anni e che ha preoccupato, credo, non
solo il Comune di Saint-Pierre, ma un po' tutta la zona, perché
quell'immobile di dimensioni considerevoli (7.000 metri quadrati)
in completo abbandono, circondato ormai da una boscaglia incolta,
preda, sì, dei vandali, che potrebbe invece essere utilizzato per
scopi pubblici, veramente era uno spreco che gridava vendetta.
Accogliamo quindi con favore questa risposta e adesso si aprirà
il capitolo della destinazione e dell'utilizzo di questa struttura.
Grazie.
Président -
Point 10 à l'ordre du jour.
