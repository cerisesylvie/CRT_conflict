Classificazione
AGRICOLTURA



Oggetto del Consiglio n. 1676 del 9 marzo 2011 - Resoconto
OGGETTO N. 1676/XIII - Interpellanza: "Ritardi
nell'erogazione delle indennità previste dal Programma di sviluppo
rurale 2007/2013".
Interpellanza
Richiamate le recenti lamentele apparse su alcuni organi di
stampa secondo cui il ritardo nei pagamenti degli aiuti al reddito
previsti dal PSR 2007/2013 sta creando notevoli disagi alle aziende
agricole della Valle d'Aosta;
Preso atto della fondatezza di tali lamentele, verificata dal
nostro gruppo consiliare presso un congruo numero di aziende
agricole valdostane, le quali lamentano generalmente la mancata
erogazione dell'indennità compensativa e dei pagamenti
agroambientali riferite all'annualità 2010 e, in alcuni casi,
addirittura il mancato pagamento delle annualità
precedenti;
Preso atto, inoltre, della grande confusione indotta negli
agricoltori dall'erogazione di anticipi o di acconti di varie
annualità da parte di AREA VdA e dalla successiva richiesta di
restituzione di somme non sempre coincidenti con gli importi
effettivamente ricevuti da AGEA;
i sottoscritti Consiglieri regionali
Interpellano
l'Assessore competente per sapere:
1) a cos'è dovuto il reiterato ritardo nell'erogazione delle
indennità previste dal PSR 2007/2013;
2) quali indicazioni sono state eventualmente impartite ad
AREA VdA al fine di dare un'accelerazione alle procedure di
pagamento suscettibile di colmare l'ormai insopportabile ritardo
nell'erogazione agli agricoltori dei fondi loro spettanti in tempi
ragionevoli;
3) se l'Assessorato dell'Agricoltura o l'AREA VdA hanno allo
studio delle iniziative in merito, in caso affermativo se intendono
informare in modo chiaro e sintetico i beneficiari delle misure
citate della situazione di ognuno di loro in rapporto al ricevuto e
al dovuto.
F.to: Chatrian - Bertin - Giuseppe Cerise - Louvin - Patrizia
Morelli
Presidente
- La parola al Vicepresidente Chatrian.
Chatrian (ALPE)
- Grazie Presidente.
Sinceramente gradiremmo da parte sua, Assessore, un po' di
chiarezza sullo stato dell'arte dell'erogazione delle indennità
compensativa e agroambientale, le due misure di peso, la 211 e la
214. Registriamo numerose lamentele fondate e documentate nel
comparto zootecnico che si fanno sempre più insistenti. Ci risulta
- speriamo di essere smentiti - che per la campagna 2010 nessun
elenco è stato ancora autorizzato per entrambe le misure, sia la
211 che la 214, e persino sull'annualità 2009 l'elenco non è ancora
completo.
Faccio un passo indietro. A dicembre ci disse che la Valle
d'Aosta si era messa al riparo dal rischio del disimpegno; lo
abbiamo registrato quel riparo, quel disimpegno automatico, e ha
permesso il rispetto dell'equilibrio degli obiettivi e della spesa
prevista all'interno dell'intero PSR dovuto anche all'ultima
annualità sul piano precedente, quella del 2006. Le chiedo per
favore di non snocciolarci o non citare altre piccole misure
strutturali che in questi ultimi due anni sono state messe in
campo, come le misure per i giovani agricoltori, per i villaggi,
per il fotovoltaico piuttosto che la qualità dei prodotti o
l'eventuale benessere animale, la misura 215.
L'iniziativa che abbiamo presentato vorrebbe conoscere nel
dettaglio lo stato dell'arte e quando soprattutto andrà a regime il
tutto. Sappiamo che per le due indennità annualmente l'aiuto
corrisponde a circa 15.000.000 di euro, quindi la sostanza è su
queste due misure, il cosiddetto "ex verde agricolo". La situazione
a noi nota è ancora drammatica e un po' confusa. Due numeri che lei
conosce meglio di noi: i beneficiari sono circa 3.000 per
l'indennità compensativa e circa 2.600 per quella agro ambientale;
ci risulta - aspettiamo con quasi trepidazione le sue risposte -
che per la campagna 2007 l'agroambientale sia completa, mentre per
l'indennità compensativa 1.200 domande sono ancora da perfezionare
o sono state pagate solo al 75 percento (parliamo del 2007). Per
quanto riguarda il 2008 sono state autorizzate regolarmente 1.800
domande per l'indennità compensativa e i 4/5 delle domande relative
ai pagamenti agroambientali. Sempre per le 1.200 domande relative
all'indennità compensativa, anche qui sono state inoltrate e pagate
solo al 75 percento. Non sappiamo a che punto siano le 500 domande
relative ai pagamenti agroambientali (mi riferisco ancora alla
campagna 2008). Per quanto riguarda la campagna 2009, non siamo
ancora a conoscenza di autorizzazioni ufficiali, e ci risulta
l'invio di un centinaio di domande relative alla misura 215,
benessere animale, che è collegata ai pagamenti agroambientali e
permette ad AGEA di pagare il 75 percento del dovuto. Nel contempo,
come dicevo prima, qualche misura strutturale è partita. Per il
2010 non ci risulta nulla. Non è un bel momento, la situazione ci
pare difficile e soprattutto sta diventando caotica proprio per i
beneficiari stessi, ecco perché nel terzo quesito le chiediamo
anche una fotografia per ogni beneficiario in rapporto al ricevuto
e al dovuto.
Aspettiamo le sue risposte. Grazie.
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- Grazie Presidente.
Per fare il punto della situazione in merito alla problematica
approfittiamo dell'interpellanza. È importante ricordare che da
quando è stato possibile pagare le prime domande, a partire dal
luglio 2009, non è stato accumulato alcun ulteriore ritardo, anzi
si è proceduto ad una progressiva velocizzazione dei pagamenti che
procede tuttora da parte degli uffici AREA per quel che è della
trasmissione; poi c'è la procedura di controllo di AGEA.
Come è stato ricordato, la nostra Regione aveva evitato il
disimpegno automatico, non solo per il 2007, ma anche per il 2008,
ponendosi - lo ricordo perché poi sembra che siamo in una
situazione diversa dalle altre regioni - al sesto posto in Italia
per capacità di spesa e, come giustamente lei ha ricordato, le
misure di maggior peso sono queste che ha citato, quindi significa
che proprio su questi temi non siamo in una situazione diversa
rispetto ad altre realtà.
Per quanto concerne l'annualità 2010 riguardo alle misure a
superfici a cui fa riferimento, l'apertura delle procedure su scala
nazionale è iniziata solo ad inizio febbraio, rendendo possibile di
fatto solo pagamenti individuabili come acconto AGEA.
Per quanto concerne il secondo punto, anche su specifica
richiesta da parte del Presidente della Giunta in occasione di una
riunione, l'Assessorato e la dirigenza AREA VdA hanno formalizzato,
in occasione di un incontro presso la sede AGEA, la proposta al
coordinamento AGEA, il quale ha assunto formale impegno di saldare
le spettanze 2009 entro la fine di aprile. Con tale procedura verrà
pagato il 90 percento delle domande valdostane delle tre misure:
indennità compensativa, misure agroambientali e benessere. Io il
benessere non lo lascerei proprio in maniera marginale perché
incide, anche se in maniera minore, ma per le aziende agricole è
importante anche il benessere animale. Immediatamente dopo, sempre
in quella sede, è stato concordato che AREA VdA procederà all'invio
a pagamento della campagna 2010 su indennità compensativa,
benessere animale, sulla base di quello che ho detto in precedenza
della tempistica di erogazione di AGEA, secondo le modalità
ratificate con AGEA. Tale procedura avrebbe seguito un iter
parallelo a quello del 2009 e avrebbe comportato il pagamento entro
il mese successivo, quindi a inizio giugno.
Qui bisogna evidenziare un problema che è emerso: purtroppo, in
seguito alla preparazione e alla validazione delle liste di
pagamento effettuate proprio in questi giorni, cioè da quando sono
aperte le procedure 2010 da parte di AGEA, sono emerse delle
criticità riguardo alla completezza delle domande di premio
presentate dagli agricoltori tramite i CAA, centri di assistenza
agricoli, che raccolgono le domande. Interpellati a tal proposito i
CAA - questo si è verificato durante una riunione recente - hanno
segnalato che AGEA, nelle proprie procedure, allineava le superfici
della nuova fotointerpretazione, che è quella del 2010, il refresh,
e non le dichiarazioni degli agricoltori, e che le domande 2010
sono state presentate al fine di bloccare i termini senza certezza,
che le istanze di riesame venissero tenute in considerazione per il
2010. Questo sta a significare che il pagamento del 2010 fa
riferimento alle risultanze della fotointerpretazione e non alle
dichiarazioni rese dai CAA, quindi questo deve essere corretto da
parte degli uffici. La conseguente completezza delle domande di
fronte alla quale AREA si era già imbattuta nelle annualità
precedenti in relazione alle anomalie particellari è dovuta a
questioni tuttora al vaglio dell'Amministrazione e dei CAA, i quali
saranno tenuti a motivarle. Risulta chiaro fin d'ora che ciò
determinerà un surplus di lavoro per far fronte al quale AREA VdA,
che nell'attuale fase di domanda è già formalizzata, quindi non
correggibile dai CAA, è l'unico ente autorizzato alla sua
risoluzione; si sta comunque organizzando per poter garantire il
pagamento dell'acconto, quello che è stato riconosciuto come
possibile da AGEA da febbraio in avanti (stiamo parlando del 2010)
entro giugno e la conclusione dell'intera campagna entro la fine
dell'anno, secondo quanto preventivato dai protocolli con AGEA.
A proposito del terzo punto concernente gli anticipi regionali,
ricordo che l'adesione è avvenuta su base volontaria, questo per le
informazioni alle aziende, naturalmente. L'erogazione dell'anticipo
ha riguardato oltre 11.000 domande delle campagne 2007-2008-2009;
per l'evasione di ognuna di esse è stata effettuata una simulazione
di istruttoria all'epoca dell'erogazione degli anticipi
evidentemente, numerose attività informative sono state compiute
nei vari momenti delle campagne anticipi, cioè con trasmissione dei
quadri singoli per ogni azienda della situazione personalizzata e,
in particolare lo scorso anno, in attuazione della legge
finanziaria n. 47/2009, articolo 27. Inoltre, al fine di poter dare
corretta informazione riguardo alla restituzione delle
anticipazioni regionali, in corrispondenza di ogni pagamento di
AGEA, i beneficiari vengono puntualmente informati da AREA in due
momenti: all'autorizzazione del pagamento, cioè quando AREA
autorizza il pagamento attraverso il passaggio presso le autorità
di gestione che sono i nostri uffici e vengono trasmessi a Roma, e
all'effettiva decretazione AGEA generalmente 40 giorni dopo, quando
viene fatto il decreto (in questo caso vengono informati i
beneficiari).
Infine, il fatto che gli importi non coincidano con quanto
erogato da AGEA costituisce la normalità, poiché ciò è connesso
agli esiti istruttori che possono ridurre la superficie a premio
durante l'istruttoria, a sanzioni e recuperi comminati al
comandatario e questo dipende dalla situazione INPS, da problemi
con Equitalia, a debiti che i beneficiari possono avere nei
confronti della pubblica amministrazione e di privati, alla
possibilità di liquidazione parziale rispetto a singoli interventi
o azioni, al fatto che l'anticipo regionale nel 2007 copriva il 100
percento dell'indennità compensativa e il 50 percento
dell'agroambiente, mentre nel 2008 non aveva le stesse percentuali,
in quanto nel 2008 rispettivamente era il 70 percento
dell'indennità compensativa e il 50 percento delle misure
agroambientali, quindi era diverso, era ridotto rispetto a quella
che era stata l'anticipazione del 2007. In effetti una era nel 2007
di circa 12.000.000 di euro, mentre nel 2008 era stata inferiore di
circa 10.000.000 di euro, quindi delle discordanze sui dati
emergono anche da questo, a volte può aver ingenerato della
confusione. Comunque è stata data informazione dettagliata su
questo con comunicazioni scritte. È evidente che non ci può essere
corrispondenza fra anticipato ed erogato.
In ogni evenienza, e questo succede regolarmente, il front
office di AREA VdA è strutturato in modo da fornire ogni tipo di
informazione ai beneficiari; capita molto spesso che ci siano delle
ulteriori richieste per fare il punto della situazione, per cui il
front office è a disposizione per andare ad inquadrare la posizione
del singolo richiedente sulla base della situazione erogata o
anticipata, della situazione dell'istruttoria per quello che
riguarda la specifica. In tempo reale questo può essere fatto nel
caso di quelle sintetiche, nel più breve tempo possibile per quelle
più strutturate riguardante l'accesso ai documenti amministrativi;
comunque gli agricoltori lo sanno che possono andare in qualsiasi
momento a verificare la loro posizione proprio per questa
situazione complessa che si ha.
Presidente
- La parola al Vicepresidente Chatrian.
Chatrian (ALPE)
- Grazie Presidente.
Avevo cercato di darle qualche suggerimento nella premessa,
citando un po' di dati in nostro possesso, di suggerimenti, e non
ha colto nulla di tutto ciò! Ci ha risposto dicendo che si sta
cercando di andare verso un'eventuale normalità, ma noi avremmo
gradito oggi un punto fermo: da giugno, da aprile la normalità ci
sarà. Mi sarebbe piaciuto essere stato smentito anche sulle
premesse che ho fatto, perché il problema non è solo sull'annualità
2010, l'autorizzazione comunque non c'è ancora sul 2009, le
chiarezze e i dati non ci sono ancora sul 2009, centinaia di
domande non sono ancora state blindate sulle campagne 2007, 2008 e
2009!
Con il punto tre le chiedevamo di porre fine a questa
confusione, questo caos che c'è, perché 3.000 domande sulle
indennità compensative e 2.600 domande sull'agroambientale...le
assicuro che arrivano tantissime lamentele perché non c'è
chiarezza, c'è confusione più totale sulla singola pratica. Lei,
oggi, cosa ci dice? Che cercheremo di dare acconti tramite AGEA
ancora per il 2009 e per il 2010 le certezze non ci sono!
Presidente, chiedo nuovamente un aiuto. Oggi abbiamo cercato di
aiutare, come sovente cerchiamo in queste occasioni...l'obiettivo
nostro è andare a regime, l'obiettivo nostro è che le due indennità
più importanti, la 211 e la 214, siano erogate in tempi dignitosi.
Alla nostra domanda di ieri, se avremmo avuto finalmente delle
risposte...io l'auspicavo sinceramente, aspettavo quasi una sua
risposta, Presidente, che dicesse che si stava andando a
regime...così non è! Cosa dobbiamo registrare? Registriamo
nuovamente che non siamo a regime, che parliamo ancora di
"acconti", ma la cosa più grave è che non ho avuto risposte sulle
vecchie campagne! In premessa ho citato dati in nostro possesso,
non ho avuto risposte, mi sembra che la situazione sia a dir poco
drammatica!
Per quanto riguarda il fatto che le aziende stanno nuovamente
cercando di avere il punto della situazione sul dovuto e sugli
anticipi, le dico, Presidente, che queste lettere di intimazione
fanno paura perché sono superficiali. Queste grandi o medie
aziende, proprio su questi aiuti, sono indietro di decine di
migliaia di euro e si vedono recapitare delle lettere di
intimazione, in dieci giorni, quando l'Amministrazione regionale,
tramite AREA, è indietro di diversi anni e di diverse campagne! Le
dico di andare a verificare, e soprattutto di registrare lo stato
della situazione.
Auspicavamo oggi una risposta concreta e chiara, così non è.
Siamo molto preoccupati, perché non solo non siamo a regime, ma sul
pregresso ci sono ancora tanti punti di nebbia e soprattutto non
c'è un qualcuno che in questo momento sta facendo il punto della
situazione. Non sappiamo più come mettere in campo altre
iniziative. Più che dirvi le cose, più che mettere in campo tutti i
dati in nostro possesso, non sappiamo più cosa fare: ci arrendiamo,
Presidente! Le indennità compensative agroambientali non arrivano
nelle tasche dei 3.000 beneficiari, non so se ci dobbiamo arrendere
oppure no; abbiamo cercato con tutte le nostre possibilità di
mettere in campo le notizie in nostro possesso, vi abbiamo tirato
anche una
volée
, non sono un grande giocatore di tennis, ma
una
volée
ve l'abbiamo messa!
Per favore, fate il punto della situazione con i singoli
beneficiari. Vi chiediamo quanto meno questo, perché il caos è
totale. Non è stato fatto, Assessore, e mi spiace! Grazie.
