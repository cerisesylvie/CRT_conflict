Classificazione
ARTIGIANATO
COMMERCIO
Fiere, mostre e mercati


Resoconto integrale del dibattito dell'aula
Oggetto del Consiglio n. 451 del 24 febbraio 1999 - Resoconto
SÉANCE DU 24 FÉVRIER 1999 (APRÈS-MIDI)
OGGETTO N. 451/XI Composizione della Giuria preposta alla
valutazione delle opere esposte alla Fiera di Sant'Orso.
(Interpellanza)
Interpellanza Richiamata la pubblica polemica innescata da
autorevoli espositori della Fiera di S. Orso in merito alle
valutazioni espresse da uno dei componenti la giuria preposta alla
valutazione delle opere esposte
I sottoscritti Consiglieri regionali
Interpellano
L'Assessore all'Industria, artigianato ed energia per
conoscere:
- quali siano le modalità e i criteri di composizione della
giuria;
- se il giudizio dei giurati sia fondato sulla discrezionalità
individuale o se debba tenere conto di parametri valutativi
predeterminati;
- quale sia il suo giudizio sulla vicenda;
- se alla luce dei fatti su esposti ritenga opportuno modificare
i meccanismi relativi alla formazione della giuria e al
funzionamento della stessa.
F.to: Frassy - Tibaldi
Presidente La parola al Consigliere Frassy.
Frassy (FI) La vicenda sicuramente è nota al Consiglio perché è
stata trattata ampiamente dalla stampa locale ed è una vicenda che
può aver dato una nota di colore ma, secondo me, al di là di quella
che è la nota di colore del dopo fiera, ed è di questa settimana il
festival con il dopo festival, qui abbiamo avuto il nostro dopo
fiera; si tratta però di capire se questo dopo fiera non importi
anche delle riflessioni in considerazione dell'importante
appuntamento della prossima edizione cioè della millesima edizione
della Fiera di Sant'Orso.
Siamo rimasti un po' perplessi nel leggere tutto ciò che è
accaduto anche perché, al di là di quello che abbiamo letto, non
abbiamo capito più di tanto sui meccanismi che stanno alla base
della Giuria stessa. E penso - questo è il fatto più grave forse -
che non lo abbiano capito nemmeno gli espositori stessi.
Allora sarebbe opportuno che prendendo spunto da questa
situazione, che si è così appalesata con clamore di stampa e che
peraltro non è nuova, perché senza clamore di stampa già nelle
passate edizioni c'era un mormorio su cosa faceva e su come lo
faceva o su come non lo faceva il proprio lavoro la Giuria,
quest'anno la notizia è uscita in maniera abbastanza roboante.
Penso che la valutazione la si debba fare serenamente per capire
se non debba essere cambiato qualcosa nei meccanismi che il
Presidente e l'Assessore poi vorranno sinteticamente illustrare al
Consiglio circa i criteri - se ci sono - di scelta e di nomina e i
criteri - se ci sono - di valutazione della Giuria stessa. Anche
perché non vorremmo che la funzione premiante, nel senso di
incentivante che dovrebbe avere la Giuria nell'andare a riconoscere
i vari lavori, diventi invece una funzione che ottenga il risultato
opposto ossia di disincentivo a quegli artigiani che per certi
versi hanno fatto il salto dall'artigianato cosiddetto hobbistico
all'artigianato artistico ritenendo che la Fiera di Sant'Orso non
debba più avere spazio per gli artigiani artisti o per gli artisti
artigiani a seconda dei punti di vista.
Riteniamo che l'espressione artistica presente nella Fiera di
Sant'Orso sia un'espressione che qualifichi la fiera stessa e che
qualifichi quella che è una forma di espressione culturale e
artistica valdostana.
Siamo perplessi su quello che è accaduto, vorremmo capire le
valutazioni che l'Assessore e il Presidente ne hanno tratto e ci
riserviamo in sede di replica di fare eventualmente altre
considerazioni.
Presidente La parola all'Assessore all'industria, artigianato ed
energia, Ferraris.
Ferraris (GV-DS-PSE) Prendo atto delle perplessità del
Consigliere Frassy rispetto al pronunciamento della Giuria. Non ha
parlato dell'andamento della fiera per cui penso che le perplessità
non si possano estendere al funzionamento della fiera in sé stessa.
Per cui affrontiamo il problema della Giuria.
I problemi che sono stati posti dagli interpellanti riguardano
quali siano modalità e criteri di composizione della Giuria. La
Fiera di Sant'Orso è regolata da un regolamento che definisce fra
le varie cose anche le modalità di composizione della Giuria e
conseguentemente anche dei criteri. I criteri riguardano il fatto
di avere all'interno della Giuria dei giurati che abbiano capacità
e competenza nel campo dell'artigianato di tradizione sapendo che
si tratta di affrontare una materia di una notevole
complessità.
Elencherò adesso quali sono i rappresentanti della Giuria che
sono indice anche di quelli che sono i criteri di composizione,
quindi quali sono le professionalità rappresentate.
All'interno della Giuria, che è nominata con decreto
dell'Assessore regionale, sono presenti: un rappresentante
dell'Assessorato regionale dell'industria, artigianato ed energia
con funzioni di presidente, un rappresentante dell'Assessorato
regionale dell'agricoltura e risorse naturali, un rappresentante
del Comune di Aosta, un rappresentante dell'IVAT, un rappresentante
dell'Istituto d'arte regionale, un rappresentante dell'Istituto
professionale regionale, un rappresentante dell'ASIV (Associazione
scultori e intagliatori valdostani), un rappresentante del GIA
(Gruppo intagli Aosta), un rappresentante del Comité des traditions
valdôtaines, un esperto di storia dell'artigianato segnalato
dall'Archivio storico e due rappresentanti dell'Assessorato
dell'agricoltura per quanto riguarda la valutazione degli oggetti
agricoli. Questo tipo di composizione indica comunque una pluralità
di competenze.
Si chiede anche se il giudizio sia fondato sulla discrezionalità
individuale o se debba tenere conto di parametri valutativi
predeterminati. Visto il numero di espositori - come tutti sapete
per quanto riguarda l'artigianato di tradizione c'erano più di 700
espositori alla Fiera di Sant'Orso e la valutazione doveva essere
fatta sul complesso delle opere presentate - il giudizio era
decisamente complesso. Credo che l'opera dei giurati sia un'opera
particolarmente gravosa da questo punto di vista.
Entrando nel merito, il regolamento prevede che la Giuria valuti
la produzione esposta nel suo complesso con particolare riferimento
alle tecniche impiegate e al rispetto della tradizione pur
considerando la naturale evoluzione artistica sia dei temi che
delle lavorazioni, quindi non ci sono da questo punto di vista
criteri oggettivi. D'altronde su un tema come quello
dell'oggettività della scienza si sono sprecati volumi e anche un
rappresentante importante di Forza Italia come Lucio Colletti ha
fatto dei saggi estremamente brillanti sul problema della non
oggettività della scienza, pertanto credo che pretendere
l'oggettività del giudizio da parte della Giuria di Sant'Orso non
sia possibile.
Detto questo, per quanto riguarda la questione legata alle
valutazioni che vengono fatte, queste avvengono all'interno di un
meccanismo che prevede la possibilità di premiare il 15 percento di
ogni categoria e, come veniva ricordato dal Consigliere Frassy,
rispetto ai giudizi della Giuria c'è sempre stato nel passato e
questa volta più che nel passato un'accesa discussione. A questo
proposito vorrei fare alcune considerazioni. Mi si chiede di dare
un giudizio personale sulla vicenda. Ora, che ci siano valutazioni
diverse sull'esito della Giuria è un fatto naturale, però si tratta
di andare alla radice delle cose e prima di tutto va fatta una
precisazione.
Rispetto ad una Giuria che ha esaminato più di 700 artigiani
artisti, come sono stati definiti, note polemiche sono venute da un
gruppo ristretto. Sono indubbiamente gli artisti rappresentativi,
sono gli scultori professionisti della fiera, quindi hanno un ruolo
particolare, ma sicuramente il giudizio riguarda un aspetto
particolare che è quello della scultura, mentre sull'insieme delle
diverse categorie che si sono presentate alla fiera non c'è stata
discussione.
Che la discussione sia fisiologica alla fiera è vero, ma al di
là di questo dobbiamo andare alla radice delle questioni tenuto
conto di quello che viene detto nel comunicato stampa dei 7
artigiani artisti che hanno preso posizione sulle decisioni della
Giuria, decisioni peraltro assunte all'unanimità della Giuria
stessa. Si evidenzia come la premiazione e i risultati della Fiera
di Sant'Orso non siano che la punta di un iceberg rispetto ad
argomenti che si ripropongono di anno in anno e quello che stiamo
cercando di fare è quello di andare a vedere quali sono gli
argomenti che si ripropongono di anno in anno.
Un primo problema è quello di una valorizzazione del ruolo degli
artigiani professionisti, un altro è quello di mantenere un'unicità
della fiera che vive su delle straordinarie capacità di alcuni
artisti, questo è indubbio, ma che vive anche su un numero di
artigiani che riescono ad esprimere comunque un'ampia gamma di
significati.
Si tratta di tenere insieme questi due aspetti, cioè alcune
capacità individuali molto spiccate e una dimensione della fiera
che non sarebbe tale se si limitasse ad un numero ristretto di
artigiani sia pure molto bravi. Abbiamo avviato degli incontri con
gli artigiani interessati proprio per cercare di rispondere a
questo problema e far sì che quest'aspetto dell'artigianato
professionistico venga valorizzato sempre tenuto conto del contesto
generale che una fiera vive se ci sono sia gli hobbisti sia gli
artigiani professionisti.
Ci si chiede per la fiera del 2000 cosa succederà. Ora, se il
meccanismo di premiazione rimane quello attuale, credo che così
come è stata strutturata la Giuria, il fatto di dividersi per
sottogruppi a secondo delle categorie sia funzionale rispetto
all'obiettivo che ci si era proposti. Si tratta invece di
interrogarsi, e qui la riflessione è aperta, se non vada modificato
il meccanismo della premiazione in sé, cioè questo meccanismo che
assegna al 15 percento di ogni categoria un premio che è uguale per
tutti e che mette sullo stesso piano gli artigiani professionisti e
gli artigiani hobbisti.
Su questo terreno è aperta una riflessione tenuto conto del
fatto che questa è una questione che si discute da anni e
l'orientamento è quello di sentire quali sono le opinioni delle
associazioni degli artigiani scultori e intagliatori, ma non solo.
Ci sono pervenuti anche dei suggerimenti da parte di alcuni membri
della Giuria che intendono superare l'attuale meccanismo, si pensa
in alcuni casi ad un fuori concorso per gli artigiani
professionisti, questa è un'ipotesi che mi limito ora a riportare
come tale.
Si tratta quindi di verificare come affrontare la fiera prossima
tenuto conto che il problema fondamentale non è il funzionamento
della Giuria in sé perché, stante le attuali regole, la Giuria si
trova a dover operare all'interno di limiti ben definiti, ma è
piuttosto il sistema di premiazione così come si è verificato in
questi anni. Da questo punto di vista abbiamo ancora del tempo per
trovare delle soluzioni e se ci sono suggerimenti ben vengano, ma
in ogni caso questa discussione che è venuta nel dopo fiera - nel
dopo festival si diceva prima - possa essere utile per andare ad un
miglioramento di una fiera che ha ricevuto degli apprezzamenti
positivi.
Si tratta di far sì che anche quest'elemento premiante venga
modificato sapendo che un elemento intrinseco della fiera è anche
questa polemica, questa discussione successiva che dimostra che
questa è una fiera fortemente viva e fin quando una cosa è viva fa
discutere e fin quando fa discutere vuol dire che ha un peso.
Presidente La parola al Consigliere Frassy.
Frassy (FI) Penso di dover iniziare la mia replica con una
riflessione presa a prestito da un compagno di coalizione del
Consigliere Beneforti che con un'infelice espressione parlava di
cerchiobottismo; sicuramente la risposta dell'Assessore è un
capolavoro di questo cerchiobottismo coniato da Di Pietro.
L'assenza di riflessione sulla fiera analogicamente l'Assessore
l'ha interpretata come una manifestazione di assenza organizzativa,
il che può essere; non vorrei che l'estensione dell'analogia
portasse ad un'approvazione di certi operati di Giunta che non
abbiamo discusso in quest'interpellanza, perciò l'estensione
analogica limitiamola alla fiera.
Rimanendo sempre su queste premesse non entro nel merito della
relatività del giudizio espresso da Colletti che se è vero che è in
Forza Italia, è pur sempre vero che ha una comunanza che lo
avvicina di più a tutta una certa filosofia marxista che può essere
più facilmente interpretata dall'Assessore che non da chi sta
esponendo l'interpellanza, perciò il discorso è un altro,
ritornando seriamente sull'argomento.
La valorizzazione dei professionisti, che è la preoccupazione
che ha mosso quest'interpellanza e che è stata anche affermata
dall'Assessore, non mi sembra che abbia trovato grossa rispondenza
nelle polemiche che sono nate. Lungi da noi voler essere i giudici
dei giudici, cioè i giudici della Giuria, però se è vero che è
difficile trovare l'oggettività, è altrettanto vero che sarebbe
auspicabile la serenità nel giudizio. E allora diventa difficile
capire, leggendo le affermazioni non smentite, come mai una Giuria
composta da tre giurati abbia espresso risultati che fanno scalpore
perché due giurati esprimono 20 e 20, il terzo giurato esprime 5;
essendo questa una valutazione in ventesimi vuol dire che il 5
corrisponde in decimi al 2,5 scolastico.
Ora, il 2,5 scolastico dato a quei professionisti che si dice
unanimemente sono per certi versi la parte nobile della fiera, sono
l'espressione della crescita culturale e artistica di un certo
"modus" di essere dell'artigiano valdostano, mi sembra che,
lasciando perdere l'oggettività e la relatività, lasci il sospetto
ad una carenza di serenità anche perché questo meccanismo: 20, 20,
5, si è ripetuto per tutto quello che è il comparto dei
professionisti.
Detto questo, non dico altro; invito solo l'Assessore
nell'organizzare la fiera del 2000 a valutare se certi meccanismi
non debbano essere cambiati e soprattutto se certi personaggi forse
un po' troppo eclettici non è meglio lasciarli fare agli artisti
piuttosto che chiamarli a giudici degli artisti.
Si dà atto che, dalle ore 17,50, riassume la presidenza il
Presidente Louvin.
