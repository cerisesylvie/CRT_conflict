Classificazione
ASSISTENZA SOCIALE
Assistenza socio-sanitaria
Famiglia, tutela dell'infanzia



Oggetto del Consiglio n. 3298 del 7 febbraio 2008 - Resoconto
OGGETTO N. 3298/XII - Interpellanza: "Bilancio dell'attività
dei consultori familiari".
Interpellanza
Preso atto che la Conferenza Nazionale Stato-Regione il
20.09.2007 ha sancito l'accordo con il Ministero delle Politiche
per le famiglie per avviare nelle Regioni progetti sperimentali
finalizzati alla riorganizzazione dei consultori familiari per
potenziare gli interventi sociali a favore delle famiglie;
Considerata la situazione di fragilità che caratterizza le
famiglie in Valle d'Aosta;
Ritenendo che sarebbe importante che anche in Valle d'Aosta
si intervenisse per rilanciare la funzione sociale a favore della
famiglia attraverso i consultori familiari, al fine di rimuovere
problemi collegati alla vita di coppia, alla genitorialità e al
complessivo benessere della famiglia;
la sottoscritta Consigliera regionale
Interpella
l'Assessore competente per sapere:
1) se i consultori familiari presenti sul territorio in Valle
d'Aosta prevedono servizi di mediazione familiare, con quali figure
professionali e per quante ore;
2) se ritiene che anche nella nostra Regione sia opportuno
rilanciare e sostenere l'attività dei consultori familiari, al fine
di trasformarli in un punto di riferimento per la famiglia e, in
questi casi, quali figure professionali andrebbero
potenziate;
3) se ritiene che anche la Regione Valle d'Aosta debba
accedere ai finanziamenti previsti a livello nazionale e se intende
attivarsi perché presso i nostri consultori siano avviate
sperimentazioni riguardanti in particolare la mediazione
familiare.
F.to: Squarzino Secondina
Presidente
- La parola alla Consigliera Squarzino
Secondina.
Squarzino (Arc-VA)
- Vogliamo tornare con questa
iniziativa sulla questione della famiglia e dei servizi che
giustamente vanno posti in sostegno alle famiglie, in tutte le loro
attività e anche difficoltà e problematiche. Ricordo che a maggio
dello scorso anno c'è stata la Conferenza a livello nazionale sulla
famiglia, sulle politiche familiari e proprio in quella occasione
erano nate una serie di proposte, che hanno trovato un loro
riscontro in successive azioni da parte del Ministero delle
politiche per la famiglia. Vediamo che la Conferenza unificata
Stato-Regione del giugno 2007 aveva individuato una serie di temi
su cui intervenire e la Conferenza unificata del 20 settembre 2007
Stato-Regione aveva meglio chiarito una serie di iniziative per le
quali era possibile attingere a risorse nazionali. Fra le varie
iniziative c'erano quelle per anziani e disabili, ma in questo
momento a noi interessa essenzialmente puntare l'attenzione su un
obiettivo preciso che era stato individuato ed era quanto vado a
leggere (cito dal resoconto della Conferenza unificata
Stato-Regione 2007):
"È necessario rilanciare le funzioni sociali a favore della
famiglia, svolte dai consultori familiari, comunque denominati e
articolati nell'ambito della programmazione regionale, promuovendo
politiche ed interventi di integrazione socio-sanitaria a favore
dei minori, della donna e dei nuclei familiari, al fine di
rimuovere problemi collegati alla vita di coppia, alla
genitorialità, al complessivo benessere della famiglia, ivi
comprese problematiche di ordine economico, sviluppare iniziative
di solidarietà, sussidiarietà e di mutuo aiuto"
.
Leggendo questi obiettivi e verificando che qui noi abbiamo già
attivato iniziative di mutuo aiuto e anche iniziative che già qui
sono individuate, rilevando che, rispetto alla funzione dei
consultori familiari e al fine di rimuovere problemi collegati alla
vita di coppia, credo che su questo aspetto probabilmente ci sono
ancora delle grosse riflessioni che possono essere fatte ed
iniziative che possono essere attuate o sviluppate ulteriormente.
Ci siamo chiesti se anche la nostra Regione era disponibile ad
accedere ai finanziamenti che per questi obiettivi sono
individuati. Sempre nella Conferenza unificata del 20 settembre
2007 era stato detto che l'attuazione dei progetti da finanziare
con fondi del Ministero doveva essere preceduta dalla stipula di un
accordo fra le singole Regioni e il Dipartimento delle politiche
per la famiglia. Recentemente, il 12 gennaio 2008, abbiamo visto
che diverse Regioni hanno stipulato gli accordi con il Dipartimento
delle politiche per la famiglia e sono state individuate una serie
di risorse che sono a carico del fondo nazionale, collegate con
cofinanziamento regionale. La Liguria, la Sardegna, la Sicilia, il
Lazio, la Toscana, il Veneto, la Provincia di Trento hanno tutte
quante stipulato questi accordi con il Dipartimento delle politiche
per la famiglia e hanno ottenuto una serie di finanziamenti
naturalmente completati con quelli regionali (come esempio, grosso
modo i 3/4 sono pagati dallo Stato e 1/4 dalle Regioni). Ci siamo
chiesti: rispetto a queste possibilità che sono messe sul tappeto,
che cosa intenda fare la nostra Regione. Vorremmo intanto capire se
i consultori presenti sul territorio svolgono tale servizio di
mediazione familiare e lo svolgono avendo questo come uno dei
progetti chiari, per cui ci sono professionalità a ciò destinate
con un numero congruo di ore, quindi capire se i consultori
familiari qui hanno le risorse per svolgere appieno il loro ruolo.
Nel caso in cui vi fossero delle possibilità di miglioramento, come
credo sia innegabile che vi siano, se non sia possibile potenziare
dei progetti e per questo attingere ai finanziamenti previsti a
livello nazionale. Questo è il senso della nostra interpellanza:
capire, rispetto a tale possibilità di utilizzare risorse
nazionali, come si colloca la Regione e quali progetti ha per
quanto riguarda il sostegno alle famiglie sui problemi collegati
alla vita di coppia. Perché la mia attenzione vuole concentrarsi su
questo aspetto? Perché sappiamo che nella nostra regione la coppia
comunque costituita è molto fragile e questo dovrebbe essere un
punto su cui potenziare e forse anche integrare e innovare le
iniziative di sostegno.
Presidente
- La parola all'Assessore alla sanità, salute
e politiche sociali, Fosson.
Fosson (UV)
- Tutto quello che si fa per la promozione
sociale della famiglia è ben accetto e positivo. Credo che tutti
siamo preoccupati della funzione sociale della famiglia, sia in
Valle, sia in tutta Italia, e sulla stampa vedrà che in questo
periodo elettorale tutti parleranno di sostegno alla famiglia,
essendo un problema cardine da affrontare nel futuro dello sviluppo
delle politiche sociali in Italia. In questi anni abbiamo cercato
di fare molto in questo campo, ma sono d'accordo che bisogna fare
di più, trovare delle soluzioni innovative perché sembra che tutti
gli interventi messi in atto siano una piccola goccia in un mare in
tempesta, in particolare per quello che si intende adesso per
mediazione familiare, che nasce proprio dal Ministero delle
politiche familiari, che dopo la conferenza di maggio 2007 ha
lanciato questa come una delle iniziative, dei tentativi per
smuovere la situazione giustamente, mettendo a disposizione dei
fondi - e non ne aveva molti il Ministero - per finanziare dei
progetti sperimentali di promozione di un'attività sociale
riguardante la famiglia nei consultori. Noi guardiamo sicuramente
con molta attenzione e valutiamo positivamente tutte le iniziative
in questo senso, che nascono d'altronde già da altre iniziative
specifiche come la mediazione legale o come la mediazione
interculturale, strade che abbiamo già percorso. Sono quindi delle
iniziative utili, anche se non bisogna nasconderci che, anche senza
quello che nello specifico è il concetto di mediazione familiare
come viene inteso dal Ministro, ossia degli specialisti "ad hoc"
preparati - e comunque saranno dei progetti sperimentali -, i
nostri consultori già "fanno fuoco con la legna" che hanno in
questo settore, perché non si chiama mediazione familiare, ma
spesso si chiama presa in carico, assistenza, partecipazione ai
casi difficili, proprio perché una fragilità in tale settore è più
che documentata. Non vorrei che questa parola: "mediazione
familiare" si presentasse come la panacea che risolve tutto, è
sicuramente una cosa positiva, ma i problemi sono tanti. Dicevo che
viene già svolta nei nostri consultori un'attività di attenzione e
di aiuto alla fragilità della famiglia, che esiste da sempre;
sottolineo come il nostro sistema consultoriale sia molto diffuso:
abbiamo 18 consultori sul territorio regionale che svolgono diverse
attività molto utili e che sono una sinergia fra quello che è
sociale e quello che è sanitario. Si pensi che nei consultori viene
fatta tutta un'attività di prevenzione, di attenzione alla donna...
Questa attività dei consultori, così diffusa sul territorio, copre
più di 200 ore la settimana, e per rispondere ai quesiti vede
impegnate per 36 ore delle assistenti sociali e per 38 ore degli
psicologi. A queste "attività" si presentano per consulenze e per
aiuti famiglie con fragilità sia spontaneamente, sia inviate dai
tribunali, che, a fronte di situazioni di disagio, fanno partecipe
l'assistente sociale del consultorio... di una presa in carico di
queste situazioni. Una consulenza familiare, un'attenzione alla
fragilità della famiglia quindi i consultori già la svolgono. Mi
permetto di sottolineare come in questi anni tale mediazione
familiare sia stata sottolineata anche con nuove iniziative, per
esempio quella dell'ADE, l'assistenza domiciliare educativa con
educatori e psicologi, che seguono, spesso su segnalazione del
tribunale, casi di minori a rischio per prevenire
l'istituzionalizzazione, entrando a sostenere una famiglia laddove
c'è una debolezza, ma non solo, e ci tornerò dopo. L'iniziativa del
Comune di Aosta di fare questo Centro famiglia detto "Il Cortile"
ha ricevuto già da subito un sostegno regionale e dallo scorso anno
il Centro famiglia "Il Cortile" ha intrapreso delle iniziative a
livello regionale, non è più solo limitato ad iniziative nel comune
di Aosta, ma anche iniziative rivolte alla regione. Fra l'altro,
adesso si sta svolgendo un meraviglioso corso di sostegno alle
politiche familiari, a cui aderiscono diverse istituzioni, in 4
sabati consecutivi.
Quanto alla seconda domanda: "se siamo d'accordo su una
riorganizzazione dei consultori": sì, penso sia necessario
rilanciare la funzione del consultorio. Mi permetto di dire che
questi 18 consultori presenti in tutta la Regione sono un'ottima
rappresentazione geografica, ma forse non in tutti si riesce a dare
una competenza di assistenza e una specializzazione come certi casi
richiedono. Ho fatto presente prima che i consultori svolgono
un'importante rete di prevenzione con la presenza del ginecologo e
dell'assistente sanitario, rete che dovrà essere sostenuta perché
la prevenzione è la nostra arma vincente. Dobbiamo riorganizzarli
come numeri e localizzazione, anche perché, dal punto di vista
medico-sanitario, i ginecologi che sono disponibili ad andare sul
territorio sono sempre meno, adesso abbiamo 2 ginecologi in
malattia e fatichiamo a trovare altri specialisti per cui dovremo
collegare questa attività all'Ospedale. I consultori hanno, dal
punto di vista di prevenzione sanitaria, un obbligo di rilancio e
di riorganizzazione, che stiamo facendo a seguito di una
riorganizzazione di tutti i servizi ginecologici. Certo che la
funzione sociale dei consultori, e in particolare tale apertura ad
una dimensione familiare con eventuali specialisti, è molto
importante, perché proprio i consultori, fra le tante funzioni che
hanno, svolgono quella di pensare ad uno dei problemi maggiori - lo
sottolineo per la stampa - che è il rilancio di una funzione
sociale della famiglia, che è determinante. Non vorrei rimandare
sempre agli stessi tavoli, ma, visto che stiamo lavorando in modo
attivo nelle varie zone sui piani di zona, tali piani dovranno
rivedere, alla luce dei bisogni - e l'Atlante dopo lo farà vedere
bene - delle singole zone, se sviluppare dei servizi a fronte della
riorganizzazione di altri.
"Se vogliamo accedere a questi finanziamenti": certo, anche noi
abbiamo la circolare del Ministero e abbiamo subito provveduto ad
inviare con un progetto studiato dai nostri tecnici... fra l'altro,
anche l'USL sta aprendo un servizio di mediazione familiare come
aveva fatto la mediazione interculturale nei reparti, così
l'azienda ha sempre più la necessità, per situazioni sociali che
vengono a riscontrarsi nei vari reparti, di istituire dei servizi
di mediazione familiare al suo interno. Con questo tavolo quindi
abbiamo prodotto un progetto mi sembra valido, anche se legato alle
nostre dimensioni: è il progetto di allargamento della mediazione
familiare nell'ambito del Centro famiglia "Il Cortile" di Aosta,
allargandolo anche ad un'utenza regionale. Questo progetto è stato
presentato a gennaio, la Presidenza del Ministro ha valutato
positivamente tale progetto per un finanziamento, non è ancora
stato fatto l'accordo, perché non è ancora stato deliberato di
finanziare anche questo nostro progetto sperimentale; speriamo che
nei successivi accordi che il Ministro aveva previsto vi sia anche
quello della nostra Regione, che a tale punto è già stato valutato
positivamente; quindi, se possiamo accedere ad un finanziamento,
come ne abbiamo diversi su nostri progetti sperimentali, siamo
molto contenti.
Vorrei finire con un'osservazione che deriva da quanto ho
imparato seguendo questi corsi a "Il Cortile" sulle politiche
familiari, un argomento che sarà da sostenere, lo vorrei
sottolineare alla stampa, in quanto il più importante di tutte le
politiche sociali future. Bisogna rilanciare, come è stato detto
correttamente, la funzione sociale della famiglia, ma mi sembra
che, oltre ai servizi che bisogna dare, la casa, il lavoro, sia da
rilanciare soprattutto un fattore culturale valoriale della
famiglia, perché, finché non si riporta e non si sottolinea
l'importanza sociale, valoriale per la crescita dell'individuo e
del figlio, della famiglia, secondo me manca il pilastro che
sostiene tutto. D'altronde la stampa aveva sottolineato
efficacemente come il dato del rapporto delle politiche sociali in
Valle evidenziasse come molti giovani vivono in famiglia, non
vogliono assumersi responsabilità genitoriali e non accedono
neanche ai servizi perché sono ancora a monte di tale problema, nel
senso che non vogliono fare famiglia. Penso che in questi anni
forse si è sottolineato in modo eccessivo l'importanza della
libertà individuale su ogni vincolo sociale. Adesso è il momento di
risottolineare l'importanza sociale, culturale e valoriale della
famiglia; laddove c'è famiglia, il disagio è minore, laddove c'è
famiglia, gli anziani sono assistiti in un certo modo, laddove c'è
famiglia, i disabili hanno tutto un altro rapporto di integrazione
con la società, per cui penso che negli anni a venire il rilancio
della funzione sociale della famiglia sia determinante; tutte le
iniziative che si dimostreranno valide in questo senso e che
andranno sostenute troveranno il nostro apporto.
Si dà atto che dalle ore 9,42 assume la presidenza il
Presidente Perron.
Président
- La parole à la Conseillère Squarzino
Secondina.
Squarzino (Arc-VA)
- Quando parliamo a livello generale
sui grandi valori e sulle grandi prospettive, credo che nessuno non
possa concordare su alcuni punti fissi, poi, quando "scendiamo",
ciascuno cerca di sottolineare giustamente l'aspetto che interessa
di più: questo per dire come, anche se si concorda sulle grandi
finalità, ci si può confrontare sottolineando un aspetto, piuttosto
che l'altro. Procediamo con ordine. Primo punto: avevo chiesto una
serie di dati sui consultori...
(interruzione dell'Assessore Fosson, fuori microfono)
... sì, che sono stati forniti, non stavo dicendo che non mi
sono stati forniti, lei interpreta malamente una mia pausa,
Assessore! Sia più disponibile ad ascoltare le persone, ma proprio
mentalmente e non subito dire che... "quella pausa significa che
non era d'accordo". Avevo chiesto una serie di dati sui consultori,
sui servizi di mediazione, sulle figure professionali. Lei ha detto
che ci sono 18 consultori con 200 ore la settimana
complessivamente, ci sono 38 ore degli psicologi e 36 ore di
assistenti sociali alla settimana. Se noi teniamo conto che sono 18
i consultori, 38 le ore di psicologi, ci sono poco più di 2 ore
alla settimana per ogni consultorio per gli psicologi: a me sembra
che questo dato sia molto carente. Già altre volte lo avevamo
sottolineato, anche gli stessi Comuni avevano sottolineato tale
aspetto a livello distrettuale, perché la persona che può
contribuire insieme ad altri è lo psicologo e questa non è una
figura così presente che può seguire i casi. Lei ha detto: "noi
seguiamo tutti i casi che il tribunale ci segnala", vorrei ben
vedere! Ma la scommessa, Assessore, lei lo sa meglio di me, è di
prevenire i casi in modo che non si giunga a casi terribili per cui
il tribunale debba intervenire. D'accordo la funzione sociale della
famiglia, ma quando appunto questa famiglia è lì con grosse
difficoltà e magari è possibile intervenire, ma con maggior tempo,
con maggiori strumenti per seguire la coppia o i figli, credo che
questo vada fatto e non è possibile farlo con 38 ore di psicologi
suddivisi sui 18 consultori! Io chiederei allora di ripensare un
pochettino a tali figure professionali.
Sul documento che discuteremo più avanti: l'Atlante della
geografia sanitaria, a pagina 51 sono indicate le specialità per
distretto di erogazione, quindi le specialità che sono erogate sul
territorio; qui vediamo che la consulenza legale che potrebbe
essere importante è solo per il distretto 4 di Donnas, gli altri
distretti non prevedono questo tipo di consulenza. Lei capisce che
possiamo parlare tanto, ma se non mettiamo sul territorio figure
professionali - non una sola figura, qui sono d'accordo con lei -
che possano sostenere la famiglia, non si riesce a realizzare un
progetto.
Sono contenta che si pensi a questo progetto sperimentale de "Il
Cortile" che c'è ad Aosta, il quale rientra già nelle forme di
auto-aiuto; può essere interessante chiedere i finanziamenti
nazionali per realizzare tale progetto, ma lei deve pensare un
attimo alle difficoltà che hanno le famiglie in Valle e "Il
Cortile" che c'è ad Aosta... pensa che le persone che sono a La
Thuile, a Gressoney, a Champorcher, piuttosto che a Cogne o a
Perloz, vengono al Centro "Il Cortile" di Aosta? Non lo so. Credo
che sul territorio vadano previste figure che aiutino, che
intercettino i bisogni della famiglia. Lei ha detto: "d'ora innanzi
tutti parleranno di famiglia", vorrei solo ricordarle - lo
accennavo ieri, ma vorrei ricordarlo - che questa crisi di Governo
ha interrotto dei progetti per la famiglia, il riordino dei congedi
familiari, l'equiparazione dei figli naturali e la disciplina delle
unioni di fatto, il "bonus" unico per i figli a carico, tutte
queste provvidenze non solo economiche, ma regolamenti, interventi
normativi a favore della famiglia sono stati bloccati dalla crisi
di Governo.
Concordo con lei che bisogna rilanciare la funzione sociale
della famiglia, ma ancora una volta qui credo che non possiamo
chiedere alle singole famiglie di farsi carico di cose che non
dipendono da loro e le faccio alcuni esempi che riguardano anche
l'Assessore ai trasporti. Cosa vuol dire rilanciare la funzione
sociale della famiglia? Bisogna fare in modo che la famiglia sia
aiutata dalla società, da chi organizza la società; quando mai i
trasporti sono stati pensati con il criterio della famiglia, delle
donne che vanno a lavorare? Ad eccezione dei figli che vanno a
scuola... tutto il resto no. Non solo, anche l'orario scolastico
non è pensato in funzione della famiglia, né l'orario scolastico,
né la scelta delle vacanze...
Viérin L.
(fuori microfono)
- ... come no? Una
settimana alla Fiera di Sant'Orso a carnevale... il calendario
scolastico...
Squarzino (Arc-VA)
- ... sì, questo sì...
Presidente
- ... Assessore, non intervenga, altrimenti mi
chiede ancora i minuti in più...
Squarzino (Arc-VA)
- ... come mi capisce bene,
Presidente! Non so se sperare che lei continui a rimanere fra noi
per tutelarci o se sperare che lei possa accedere come "Titanic"
verso...
Presidente
- ... il "Titanic" è affondato... lei non mi
vuole per niente bene, collega!
(ilarità dell'Assemblea)
Squarzino (Arc-VA)
- ... mi dispiace, Presidente...
ritornando al nostro tema, le famiglie che hanno più figli che
frequentano ordini di scuola diversi e vanno anche in scuole
diverse e in Comuni diversi si trovano a dover fare i conti con
delle realtà che impediscono un'organizzazione familiare e anche
per quanto... è scaduto il tempo, ma continuo ancora, grazie,
Presidente... ma c'è un "feeling" fra noi, lei lo deve consentire,
dopo tutti questi anni che lavoriamo insieme bene...
Presidente
- ... però non abusi...
Squarzino (Arc-VA)
- ... concludo. C'è un altro aspetto,
e qui non c'è il Presidente Caveri perché occupato in altri
progetti... il part-time, l'organizzazione del lavoro. Come
facciamo a chiedere che vi sia una funzione sociale della famiglia
quando noi stessi, come Regione o come enti locali, non la pensiamo
nel momento in cui decidiamo i trasporti, il part-time, le varie
leggi, nell'ottica della famiglia? Non parlo poi del precariato.
Credo che l'unico modo in cui in questa Regione è tenuta in conto
la famiglia è la risposta che molti mi dicono: "quando vado a
votare, io tengo famiglia, quindi non posso che votare quella tal
persona che mi ha garantito un posto di lavoro".
Presidente
- La parola all'Assessore alla sanità, salute
e politiche sociali, Fosson, per una precisazione.
Fosson (UV)
- Spero di approfittare anch'io di un poco
della sua benevolenza, perché se non mi si ascolta o si travisa...
la precisazione è questa: il Centro famiglie "Il Cortile", che
nasce con un'iniziativa del Comune di Aosta, dal 2007, a seguito di
un finanziamento regionale di 100mila euro, svolge un'attività non
solo ad Aosta. In questo progetto che abbiamo chiesto di finanziare
al Ministero, è previsto che il Centro famiglie "Il Cortile" svolga
l'attività ad Aosta - vede che la dott.ssa Fontana sottolinea -, a
La Thuile, a Perloz... proprio in tali centri, io ho detto questo e
lei lo ha ripetuto in un altro modo. Solo per precisare...
Squarzino
(fuori microfono)
- ... questo non lo
avevo colto, d'accordo, condivido.
Presidente
- La parola all'Assessore all'istruzione e
cultura, Viérin Laurent, per un'integrazione.
Viérin L. (UV)
- Simplement pour dire que je concorde
avec Madame Squarzino et pour la première fois en effet cette année
nous avons concordé avec les dirigeants scolaires le calendrier
unique pour les vacances, pas seulement les vacances d'hiver, mais
pour tout le calendrier le long de l'année, avec la seule exception
d'une institution scolaire il y a eu l'unanimité. Celui-ci est un
bon signal, car il y a souvent des familles qui ont des enfants
dans une institution scolaire et un autre enfant dans l'autre et
souvent pour des problèmes de programmation de vacances il y avait
des difficultés.
Presidente
- Collega, non si indirizzi più alla Giunta
così, altrimenti qui...
La parola all'Assessore al turismo, sport, commercio e
trasporti, Pastoret.
Pastoret (UV)
- Juste pour dire qu'il y a une initiative
du collègue Bortot dans quelques minutes, alors je préciserai
quelques éléments quant à ce que vous avez évoqué tout à l'heure,
Madame.
