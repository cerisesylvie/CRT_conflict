Classificazione
(Nessuna classificazione presente)


Trascrizione informale del dibattito dell'aula
Oggetto del Consiglio n. 276 del 7 novembre 1967 - Resoconto
OGGETTO N. 276/67 - Costruzione di un edificio scolastico nel
capoluogo del Comune di St-Denis. Richiesta di informazioni.
(Interrogazione)
Colombo (P.S.I.) -
Sul problema debbo dire che la
costruzione di questo municipio è già stata oggetto da parte nostra
di sollecitazioni nei confronti del Comune per poter avere progetto
e disponibilità dei terreni. Il nostro ufficio si era già
interessato fin dal mese di maggio, prendendo contatti con il
progettista stesso, e, alla fine attraverso a tutti i solleciti
fatti dall'Ufficio e fatti dall'Assessore Dujany - mi risulta che è
intervenuto anche l'Assessore Dujany - e fatti anche dal
sottoscritto, direttamente con gli amministratori comunali, abbiamo
avuto il progetto approvato dal Comune stesso, in data
30.8.1967.
Il 12 di settembre il progetto stesso è stato trasmesso alla
Sovraintendenza per il parere di competenza; so che la
sovraintendenza l'ha già esaminato e a giorni dovrebbe essere
trasmesso all'Assessorato. Naturalmente poi il problema va ancora
visto da parte dell'istruzione pubblica, dopo di che daremo corso a
quello che è l'appalto dei lavori che penso possano essere anche
eseguiti nel periodo invernale, in quanto la zona è una zona che si
presta, in quanto molto soleggiata.
Manganoni (P.C.I.)
- Io qui devo fare due osservazioni:
primo, dice, il progetto ci è pervenuto, la sovraintendenza deve
esaminarlo, lo sta esaminando, poi dovrà esaminarlo l'istruzione
pubblica, poi, poi, la solita burocrazia.
Ora, io sono di questa tesi...
Colombo (P.S.I.)
- ...che avete instaurato voi con una
delibera di Giunta.
Manganoni (P.C.I.)
- Ma, non è la questione della
procedura, è la questione del tempo, perché, anche se questo
progetto deve passare alla sovraintendenza e alla pubblica
istruzione, e la sovraintendenza lo esamina in otto giorni, la
pubblica istruzione lo esamina in altri otto giorni, sono quindici
giorni; se invece ci mette un paio di mesi la sovraintendenza, un
paio di mesi l'istruzione, passa mezzo anno; ecco il problema dove
è, mi spiego? Quello del tempo, perché è giusto che la
sovraintendenza lo veda, è giusto che la pubblica istruzione lo
veda, però ci mettano un tempo limitato e non tirino per le lunghe,
perché noi andiamo incontro a questo fatto, perché là, d'inverno,
non si lavora, d'inverno le imprese, non lavorano, per una ragione.
Noi abbiamo fatto i cantieri a St. Denis, però d'inverno dovevamo
mettere l'antigelo, perché se no gelava, proprio a St. Denis; ora
l'impresa proprio quello non lo fa, è comprensibile; lo si fa nei
cantieri, perché è uno scopo sociale, per fare lavorare d'inverno
gli operai, quindi, quella, prima considerazione.
Seconda considerazione: quando abbiamo approvato questo piano di
lavori pubblici noi abbiamo detto che questo piano di edifici per
la pubblica istruzione, per cui mancavano i progetti per i due
terzi delle opere, noi abbiamo detto che questo è un programma di
lavori pubblici fatto male, allora noi abbiamo detto: "voi queste
opere non le eseguirete". Purtroppo, purtroppo, i fatti ci danno
ragione, perché quanti di questi ne avete appaltati? Cinque o sei
su 40.
Colombo (P.S.I.)
- ...no, molto di più.
Manganoni (P.C.I.)
- Beh, mettiamo sette o otto, perché
mancavano i progetti, non solo, ma allora voi ci avete detto: "ma
no, ma sì", naturalmente vi siete arrampicati sui vetri come fate
sempre, però i fatti, i fatti, oggi ci danno ragione: mentre voi
avete escluso dal piano delle opere per cui c'erano i progetti - e
noi ve lo abbiamo segnalato! - vi abbiamo segnalato noi delle opere
per cui c'erano i progetti e non le avete incluse qui, noi abbiamo
segnalato per esempio delle fognature, per esempio: allora è
inutile che noi stanziamo tanti, non so, centinaia di milioni per
questi edifici, che poi non li eseguiamo, sono 641 milioni, quando
non le eseguiamo, però per quelle fognature, c'erano i progetti, a
quest'ora potevano essere eseguiti, non l'avete accettato di
includerli, quelli. Ora, questo fatto vi dimostra che voi altri
dovreste ascoltare qualche volta i nostri suggerimenti, quando sono
basati su dei fatti e non solo su delle chiacchiere; in secondo
luogo, avete fatto approvare un regolamento, no, che di fatto già
vigeva, di fatto, ma noi l'abbiamo approvato come regolamento,
l'anno scorso, mi pare nella stessa seduta che abbiamo approvato il
piano dei lavori pubblici, nel quale si diceva che verranno presi
in considerazione solamente quelle opere richieste dai Comuni per
cui ci sia e il progetto e la disponibilità dei terreni. Voi, ci
fate approvare un regolamento, giusto, che noi condividiamo, però
voi lo violate, quel giorno stesso, col piano dei lavori, con
queste conseguenze che noi vediamo oggi; quindi, io mi dichiaro non
soddisfatto di queste risposte, non solo ma, vi dirò, che questo vi
serva almeno di insegnamento per il prossimo piano di lavori,
perché è inutile che facciamo dei piani di lavori gonfiati con dei
miliardi di opere, che poi ne eseguiamo la metà o neanche, perché o
il progetto, o la storia o l'altra. Vedete prima che ci siano i
progetti, che ci siano i terreni, poi vedrete che voi realizzate il
piano di lavori pubblici, ma è inutile che stanziate dei fondi per
"épater le bourgeois", miliardi stanziati, e poi ne spendiamo
neanche la metà, trovate le scuse, già, ma la colpa non è nostra
perché non c'era il progetto; questi sono dei sistemi che non
vanno, che bisogna cambiare.
Marcoz
(U.V.)
- L'Assessore Colombo ci ha spiegato
che sono motivi burocratici che hanno causato quel ritardo, e noi
non vogliamo entrare nel merito, se non per fare una osservazione,
che, siccome gli edifici scolastici di 30 milioni non se ne fanno,
è vero, a centinaia nel corso di un anno, io penso che, dato che
parliamo sempre di priorità, bisognerà ad un certo momento
stabilire una certa priorità anche nella burocrazia,
nell'esaminare, è vero, i lavori che sono in corso, i relativi
progetti, quindi ha già detto bene Manganoni, se naturalmente
questi uffici, per i lavori grossi, è vero, anziché dare un po' di
fretta, un po' di premura alla pratica li pongono sullo stesso
piano di lavoretti magari di 500.000 lire, naturalmente la
burocrazia prenderà la mano, e saremo ridotti a fare i lavori in
inverno, ma è soprattutto sotto questo riflesso e su questo secondo
punto che voglio, è vero, fare una raccomandazione all'Assessore.
Io ci credo poco che nella zona di St. Denis si possano fare dei
lavori in inverno, anche se St. Denis è esposto al sole, ma
comunque anche se i lavoratori possono attendere all'opera per le
particolari condizioni del clima, io mi dichiaro contrario a che si
spendano 30 milioni per fare dei lavori in inverno e qui ci sono
molti tecnici, potrebbero forse convincermi del contrario, ci sono
degli ingegneri nella Giunta, ci sono dei geometri che fanno la
libera professione. Ora, 30 milioni, anche per la ricchissima
amministrazione della Valle d'Aosta, non sono poi mica due soldi
per cui si debba fare un edificio di 30 milioni per guadagnare due
mesi di tempo. Lo sappiamo, tutti i momenti - edifici - abbiamo
visto qui, c'è da riparare la caserma forestale, c'è da riparare
l'edificio scolastico; quando è stato costruito? Quattro anni fa, e
magari sono stati costruiti in piena estate quegli edifici lì;
adesso noi ci accingiamo a costruirne uno in inverno, che costa 30
milioni, perché ci dicono, c'è l'antigelo, oggi giorno, è vero, c'è
la tecnica che supplisce; tutte belle storie, un lavoro fatto
d'inverno sarà sempre un lavoro fatto d'inverno, e quindi io dico,
facciamolo pure in estate, si ritardi magari due mesi a portare
l'opera a compimento ma si facciano i lavori quando le condizioni
climatiche danno buon affidamento per la riuscita dei lavori
stessi, che le magagne vengono già fuori, è vero, abbastanza
facilmente così, quando si fanno, è vero, nella epoca giusta.
Queste sono le raccomandazioni che io rivolgo all'Assessore ai
lavori pubblici.
