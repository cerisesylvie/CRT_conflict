Classificazione
LAVORO



Oggetto del Consiglio n. 2695 del 9 maggio 2007 - Resoconto
OGGETTO N. 2695/XII - Risultanze dell'ispezione sul rispetto
delle norme vigenti in materia di lavoro. (Interpellanza)
Interpellanza
Venuto a conoscenza che quasi la metà delle 258 aziende
ispezionate dai funzionari del Ministero del lavoro presentano
irregolarità nella messa in regola dei propri lavoratori, che una
percentuale simile interessa le aziende ispezionate dall'INPS, ove
si è riscontrato tra gli irregolari il 100% di lavoratori in nero,
e che l'INAIL ha evidenziato, nell'oltre 80% di aziende irregolari
tra le 28 ispezionate, una prevalenza di lavoratori in nero pari a
circa il 30%;
Tenuto conto non solo della rilevanza giuridica di tali
irregolarità, ma anche del grave effetto di precarietà e di degrado
sociale che tali pratiche di elusione ed evasione delle
prescrizioni del Ministero del lavoro, della Previdenza Sociale e
dell'Assicurazione antinfortunistica comportano;
Evidenziata la necessità di atti non solo diretti a colpire
la diffusa pratica del lavoro nero, ma anche diretti a tutelare le
aziende che si comportano correttamente, che subiscono una
concorrenza illecita e sleale da parte delle aziende
irregolari;
il sottoscritto Consigliere regionale
Interpella
Il Governo per conoscere se intenda:
1) acquisire tutti i dati delle ispezioni del Ministero del
lavoro, dell'INPS e dell'INAIL, al fine di escludere tutte le
aziende che si siano rese responsabili di irregolarità legate alla
pratica del "lavoro nero" da qualunque appalto o affidamento di
servizio regionali;
2) escludere le aziende responsabili del suddetto
comportamento da qualunque beneficio finanziario previsto dalla
normativa regionale, nonché dall'erogazione di carburanti in
esenzione fiscale;
3) predisporre tutti gli interventi necessari affinché gli
enti locali e tutti gli enti, aziende, fondazioni, società,
associazioni afferenti all'Amministrazione regionale attuino un
identico comportamento;
4) coordinare iniziative volte a prevenire tale
fenomeno.
F.to: Sandri
Presidente
- La parola al Consigliere Sandri.
Sandri (GV-DS-PSE)
- Con ritardo non certo dovuto alla
minoranza, perché eravamo tutti presenti alle ore 9,00, ma la
maggioranza ha fatto mancare il numero legale fino alle 9,24,
prendiamo la parola per approfondire questo tema a nostro parere
abbastanza rilevante. Devo fare una premessa in qualche modo un po'
emotiva, nel senso che questa riflessione mi è venuta ricordando un
incidente sul lavoro capitato il 7 giugno 2006 ad Antey, quando un
ragazzo, Giovanni Falbo, 20 anni di Aosta, dipendente di un'impresa
di Châtillon, è morto folgorato in quanto il carrello su cui lui
stava lavorando per tagliare dei rami si è avvicinato troppo a dei
cavi della luce.
Riflettendo su questo incidente e sugli altri 4 incidenti
mortali - 5 nel 2006 in Valle d'Aosta - ho fatto questa
riflessione: com'è che è possibile seriamente e onestamente
tagliare tali morti bianche? Fra l'altro, non so se vi ricordate,
ma lo stesso Presidente della Repubblica, in occasione del 1°
maggio, aveva richiamato tutti all'attenzione su questo tema. Credo
che un dato fondamentale - un po' come si diceva prima sull'Ufficio
clienti della "Casinò S.p.a." - è quello di pretendere su un certo
argomento il rispetto più puntuale delle regole e delle norme dei
buoni funzionamenti, dell'organizzazione, della correttezza e della
fiducia e questo diventa la base essenziale di sviluppo di
positività, invece l'accettare mancanza di organizzazione, mancanza
di regole, mancato rispetto, elusioni, non dico omissioni penali,
ma elusioni di altro genere comporta che si prepara l'"humus" ai
fatti più gravi. Qual è l'"humus" per quanto riguarda gli incidenti
sul lavoro? Certamente il lavoro nero. Proprio nelle scorse
settimane è emerso che dalle ispezioni dei funzionari del Ministero
del lavoro quasi metà delle 258 aziende ispezionate presentavano
irregolarità nella messa in regola dei propri lavoratori. La stessa
cosa vale per l'INPS, ma qui è interessante che il 100% delle
irregolarità riscontrate dall'INPS sono legate alla presenza di
lavoratori in nero. All'INAIL abbiamo trovato invece sulle 28
aziende ispezionate ben l'80% di aziende irregolari con una
prevalenza di lavoratori in nero pari al 30%. Teniamo conto che
l'INAIL è l'assicurazione sugli infortuni e allora si capisce come
mai succedono questi disastri proprio perché su tali temi esiste
una rilevante elusione in qualche caso anche evasione delle
prescrizioni. Noi vogliamo tutelare i lavoratori dalla pratica del
lavoro nero, vogliamo tutelare i lavoratori rispetto agli
incidenti, ma vogliamo anche tutelare le altre aziende, quelle
serie ed oneste che pagano i contributi, che mettono in regola,
perché si trovano di fronte a una concorrenza sleale da parte delle
aziende irregolari. Chiediamo allora al Governo regionale se
intende darsi da fare su questi temi, acquisire tutti i dati delle
ispezioni del Ministero del lavoro, dell'INPS e dell'INAIL al fine
di escludere tutte le aziende che siano risultate responsabili di
irregolarità legate alla pratica del lavoro nero da qualunque
appalto o affidamento di servizio regionale. Questo è fondamentale
per capire se vogliamo davvero contrastare tale fenomeno e non solo
formalmente, ma anche contenutisticamente. Ci risulta, ad esempio,
che alcune aziende, i cui lavoratori hanno subito incidenti più o
meno gravi, chiudono e riaprono con un altro nome, fanno fallire la
precedente azienda e la riaprono in un'altra maniera. Quelle
persone che sono state dirigenti, amministratori, proprietari di
quelle imprese, anche se cambiano nome, devono essere tagliate
fuori da ogni tipo di appalto o affidamento regionale, ovviamente
questo deve poi associarsi al fatto - quindi chiediamo se il
Governo intende seguire questa impostazione - che tali aziende
siano esclude per quanto riguarda qualunque tipo di normativa
regionale, tutte le varie normative per quanto riguarda il
finanziamento e acquisto di attrezzature, corsi di aggiornamento,
qualificazione professionale, ovviamente chi non è in regola per un
certo periodo di tempo... e verificato che si sia messo in regola e
che abbia continuato ad essere in regola per un certo periodo di
tempo... non può ricevere contributi regionali. Altra intenzione
che vogliamo capire è se la Regione vuole muoversi seriamente su
questo tema e se tale tipo di impostazione vuole essere esteso a
tutti gli enti locali e alle aziende, fondazioni, società,
associazioni afferenti comunque all'Amministrazione regionale.
Questi sono gli intendimenti che vorremmo capire se
l'Amministrazione li vuole recepire, penso sia un tema molto
importante, ci aspettiamo una risposta non solo esaustiva, ma anche
positiva.
Presidente
- La parola all'Assessore alle attività
produttive e politiche del lavoro, La Torre.
La Torre (FA)
- Credo che non vi siano dubbi da che parte
ci schieriamo. Ci schieriamo tutti insieme dalla parte della
legalità, è evidente. La cosa su cui non sono d'accordo è quella di
dire che questa è una Regione che è attraversata da questa...
definita da qualcuno illegalità, la nostra è una società sana che
vuole e cresce nella legalità, ha una cultura della legalità su cui
dobbiamo lavorare, su cui dobbiamo inserire i valori della
sicurezza, farli capire di più, ma assolutamente rifiuto il fatto
di catalogare questa Regione come una Regione a poco rispetto delle
regole. Devo dire che però partendo dalla sua interpellanza,
cominciamo da un paradosso, perché lei fa un'esercitazione non
scientifica dell'uso delle percentuali e dice: "mettiamo in
rapporto fra le varie aziende" e arriva a stabilire fino al 30% di
lavoratori in nero sulle ispezioni che sono state fatte. Mi sono
scritto, parafrasando quello che ha fatto lei in questa
esercitazione e dico: se mettiamo in rapporto gli 81 lavoratori in
nero scoperti dagli organi ispettivi con i 41.000 occupati alle
dipendenze in Valle d'Aosta, il confronto produce un numero pari
allo 0,2% e non al 30%. Io faccio il confronto con i dipendenti,
perché di questi stiamo parlando, non si può prendere "a spicchi"
la questione. È chiaro che le statistiche come le presenta lei sono
facilmente impugnabili e discutibili, quello che conta è il senso
che vogliamo dare alle cose. È evidente che vi possono essere dei
dati riflessione che ci vengono forniti dagli enti preposti, ma è
pure evidente che abbiamo una realtà che è attraversata da presenze
di società esterne che operano in questa Valle. Siamo quindi
attraversati da realtà che ci contagiano rispetto a un mondo del
lavoro: questo è un dato di fatto, anche se lei lo contesta, e su
cui al limite potremmo dire come dobbiamo - perché un riferimento
che lei ha fatto era molto giusto - difendere le nostre imprese
facendo apprezzare i valori della legalità, perché proprio
attraverso una legalità diffusa, attraverso una sicurezza sul
lavoro che si garantiscono le nostre imprese a difesa dalle imprese
esterne che vengono qui e di volta in volta vincono gli appalti e
non hanno quelle caratteristiche che lei ha citato... La situazione
della Valle d'Aosta è nota, infatti, le ultime stime disponibili
pubblicate dall'ISTAT su questo grave e sfuggente fenomeno
continuano ad essere riferite all'anno 2003 e sono state gia
esposte in quest'aula recentemente. In sintesi: la misura
dell'economia sommersa secondo l'indagine ISTAT relativa all'anno
2003 colloca, in ordine decrescente di gravità, la Valle d'Aosta
all'ottavo posto fra le Regioni italiane come tasso di irregolarità
delle unità di lavoro. Analizzando in dettaglio la situazione della
Valle d'Aosta, si evidenzia una situazione ben differenziata con il
settore agricolo ed industriale che hanno un tasso di irregolarità
ben inferiore alla media nazionale e il settore dei servizi privati
che registra un tasso di irregolarità più elevato della media
nazionale, che da solo spiega la collocazione in graduatoria
regionale della Valle d'Aosta all'8° posto.
È importante anche un'altra precisazione: il lavoro nero non è
tutto uguale, infatti nella grande categoria del lavoro irregolare
coesistono situazioni molto differenziate che vanno dalle attività
che violano ogni legge alle attività svolte senza il rispetto delle
norme in materia di lavoro, fisco e contributi, alle attività che
invece tendono ad evadere solo alcuni aspetti contributivi o
fiscali con conseguenze diverse per il lavoratore e la società nel
suo complesso, il cosiddetto "lavoro grigio" (che forse è un
fenomeno su cui dovremmo ragionare di più per quel che riguarda la
nostra Regione). Tutte queste diverse forme però sono classificate
come lavoro irregolare con riferimento all'evasione totale di
contributi ed imposte e al mancato rispetto delle norme in materia
di sicurezza del lavoro, a forme di evasione contributiva parziale
come, ad esempio, l'occultamento del lavoro straordinario o
festivo. Un'ultima osservazione non di poco conto: una parte del
lavoro nero o irregolare si realizza in situazioni in cui il
rapporto di lavoro non è tra lavoratore e impresa, ma con un datore
di lavoro che non opera professionalmente in quanto tale, come
avviene nel caso del lavoro di cura o badantato domestico. Si
tratta di contesti differenti che comunque sono anch'essi
sottoposti al rispetto delle regole e dei doveri di un datore di
lavoro, anche se all'interno dei servizi privati convivono
situazioni molto differenti tra di loro.
Un'ultima annotazione: le informazioni che provengono dagli enti
che svolgono funzione di vigilanza sono importanti per avere
notizie sul fenomeno del lavoro irregolare, ma in linea di massima
non consentono una stima realistica della percentuale del lavoro
irregolare in quanto, per numero e qualità, le aziende ispezionate
non sono una rappresentazione fedele del mondo delle imprese nel
suo complesso, infatti sovente le ispezioni vengono effettuate
presso situazioni per cui sono state raccolte segnalazioni dirette
ed in certi casi anche anonime di irregolarità e per questo motivo
è probabile che l'attività ispettiva evidenzi situazioni irregolari
o anche di lavoro grigio; di conseguenza, il rapporto fra aziende
irregolari e aziende ispezionate è particolarmente elevato.
Fatte queste premesse, per chiarezza sull'uso delle informazioni
in materia di lavoro irregolare, si ribadisce il sostegno
incondizionato alla lotta al lavoro irregolare per le pesanti
ricadute negative sul piano sociale, dalla precarietà economica
all'assenza di tutele, alle ricadute in materia di sicurezza e
salute sul luogo di lavoro, al moltiplicarsi dei rischi di
infortuni sul lavoro, per finire con i danni economici per la
concorrenza sleale con le imprese che rispettano le regole, per
finire con l'evasione fiscale e previdenziale che rende difficile
mantenere i livelli di benessere sociale raggiunti ed acquisiti.
Chiarito che non esistono dubbi di sorta in merito alla volontà di
contrastare il lavoro irregolare e che si condividono gli sforzi
del Governo contro questo pericoloso fenomeno, nel merito dei
singoli punti proposti dall'interpellante si precisa quanto
segue.
Punto n. 1:
"acquisire tutti i dati delle ispezioni del
Ministero del lavoro, dell'INPS e dell'INAIL, al fine di escludere
tutte le aziende che si siano rese responsabili di irregolarità
legate alla pratica del "lavoro nero" da qualunque appalto o
affidamento di servizi regionali"
. Dal punto di vista operativo
e della legittimità, credo sia necessario prima di tutto verificare
se esiste la possibilità di escludere da appalti e affidamenti o se
siano necessari e possibili interventi legislativi ad "hoc". Allo
stato attuale, le norme regionali e nazionali in materia di appalti
di lavori pubblici e di servizi richiedono già alle aziende
partecipanti una situazione di "regolarità contributiva" che
presuppone una situazione di per sé ancora più vincolante. Per
quanto riguarda l'accesso alle informazioni rispetto alle imprese
oggetto di ispezione, credo siano diversi gli aspetti da valutare a
partire dalle ispezioni che possano essere considerate definitive,
ossia senza possibilità di ricorso, al fatto se queste informazioni
possano essere fornite in assenza di specifica previsione
normativa. Resta ferma la volontà di collaborare con gli enti di
vigilanza e la disponibilità a sottoscrivere protocolli per azioni
concordate nei limiti dell'attuale legislazione vigente.
Alla sua seconda domanda:
"escludere le aziende responsabili
del suddetto comportamento da qualunque beneficio finanziario
previsto dalla normativa regionale..."
, dirò che anche per
queste iniziative proposte dall'interpellante valgono le cautele
esposte nella risposta al punto n. 1. Si possono aggiungere 2
osservazioni: la prima evidenzia che, nel caso di accesso a tutte
le misure di incentivazione dell'occupazione previste dal Piano
triennale regionale di politica del lavoro 2004-2006, viene
richiesta la documentazione necessaria a dimostrare la regolarità
del rapporto di lavoro in essere: buste paga, contratti individuali
sia di lavoro o collaterali, con lo scopo evidente di favorire
l'occupazione regolare, la seconda proprio per la sua specificità e
discrezionalità dovrebbe essere sostenuta da adeguati interventi
legislativi. Pur comprendendo la ferma volontà dell'interpellante
nel perseguire il lavoro nero, limitare l'accesso a benefici non è
un esercizio di piena discrezionalità e soprattutto richiede l'uso
di strumenti normativi e regolamentari idonei.
Al punto n. 3:
"predisporre tutti gli interventi necessari
affinché gli enti locali e tutti gli enti, aziende, fondazioni,
società..."
, alle cautele esposte ai punti n. 1 e n. 2 si
aggiungono oggettive difficoltà ad individuare presso quali enti,
organismi e persone giuridiche la Regione possa esercitare un tale
potere direttivo, si precisa che questa osservazione è fatta pur
condividendo le finalità di lotta al lavoro irregolare esposte
dall'interpellante; d'altro canto, visto il gran numero di enti e
persone giuridiche comprese nella definizione, è ancora più
difficile immaginare a quali rapporti che tali soggetti possono
instaurare si debbano applicare eventuali e possibili direttive
della Regione.
Per quanto riguarda la domanda n. 4:
"coordinare iniziative
volte a prevenire tale fenomeno"
, si mette in luce che
l'attuale legislazione in materia, la suddivisione di competenze
fra Stato e Regioni assegna la vigilanza in materia di lavoro alla
competenza esclusiva dello Stato. Infatti, se alla Regione è stata
assegnata un'importante funzione di coordinamento tra i diversi
enti che si occupano di salute e sicurezza del lavoro, altrettanto
non è stato fatto in materia di emersione del lavoro irregolare
soprattutto per gli aspetti di sorveglianza, vigilanza e
repressione, pur esercitando le Regioni importanti funzioni in
materia di politiche del lavoro e di regolazione del mercato del
lavoro. L'unico spazio percorribile è la via di accordi con gli
uffici periferici dello Stato e degli enti pubblici a dimensione
nazionale, è un tentativo che eventualmente può essere realizzato
anche alla luce dell'esperienza di attività comune svolta in
occasione della conferenza stampa che abbiamo fatto recentemente
con il Presidente: "Esci dal lavoro nero".
In conclusione, un'ultima breve osservazione: tra i possibili
interventi per contrastare il lavoro irregolare grande efficacia
potrebbe avere l'indicazione del Ministro del lavoro Cesare Damiano
di escludere dal ribasso negli appalti i costi relativi alle
risorse umane, il costo del lavoro, creando le condizioni per una
competizione tra imprese che non penalizzi il lavoro. Ritengo che
su questo argomento la sensibilità vi sia, non credo che lei possa
essere l'unico detentore di tale sensibilità, quindi rifiuto
l'immagine di una Regione che tende a non rispettare le regole di
base di una società civile, che sono quelle della dignità del
lavoro.
Presidente
- La parola al Consigliere Sandri.
Sandri (GV-DS-PSE)
- Credo di non poter accettare la
prima parte dell'intervento dell'Assessore semplicemente perché si
riferisce ad un'interpellanza che non ho scritto. Ha cominciato a
fare una "excusatio non petita", il seguito della citazione latina
gliela lascio... qui non è scritto che bisogna intervenire... le
aziende valdostane che si siano rese responsabili di
irregolarità... le aziende valdostane, non valdostane, estere...
non c'è scritto. Non è neanche vagamente messo in evidenza il fatto
che la Valle d'Aosta è, come ha detto all'inizio, illegale o una
roba del genere. Non so che interpellanza le hanno passato, non era
la mia, per cui credo che lei sia cascato nel solito inghippo, che
è una malattia infettiva nella Giunta in cui lei si ritrova: è
quella che prima bisogna cambiare la realtà e poi si prendono le
dovute decisioni, nel senso che si adatta la realtà alle decisioni
che si è già deciso di prendere, generalmente è il contrario,
guardiamo la realtà per quella che è, non abbia paura, Assessore!
Sarà una percentuale dello 0,1 o una percentuale dell'80%,
significa che però più di 100 lavoratori in Valle d'Aosta erano
stati "beccati" in nero e non abbiamo fatto la verifica e
l'ispezione di tutte le aziende, sono andati a cercare certo
aziende, come giustamente lei ha detto, che "a naso" potevano
essere più a rischio di queste cose e, fra l'altro, dicono l'INPS e
l'INAIL soprattutto quelle in ambito edilizio, che sono proprio
quelle più care all'Assessore Cerise, perché partecipano agli
appalti dei lavori del suo Assessorato, non sono quelle
informatiche, sono quelle edili. La sensazione che si ha fuori da
quest'aula è che sono plausibili immagini che passano a livello di
bar, di come in Valle d'Aosta, quando vi è un incidente, capita
ogni tanto che vi è l'impresario che prende l'infortunato sulla
macchina e lo porta in un altro cantiere, perché in quel cantiere
non era previsto, quando va bene, oppure lo mette da qualche altra
parte... sono cose vere, sono cose false, ma la percezione in
questo settore è che non vi sia quella attenzione che meriterebbe.
Quando uno fa un'interpellanza, una Giunta che fosse intenzionata a
fare il bene della Valle d'Aosta e non ad arroccarsi su sé stessa,
ne prenderebbe atto e deciderebbe su questa cosa di fare qualcosa
di più.
Passo alla seconda questione, per cui devo dire anche che ho un
certo apprezzamento della sua risposta, nel senso che, a parte le
premesse su cui mi sembra che abbia risposto ad altre
interpellanze, non alla mia... e comunque ha cercato di giocare sui
numeri per esorcizzare, ma i numeri sempre quelli sono, sempre quei
100 sono e, fosse anche uno solo in nero, sarebbe grave, invece
sono molti di più e lei lo sa... mi sembra vi sia il dato
interessante della volontà di capire se la normativa permette di
fare certe cose ed eventualmente intervenire sulla normativa, credo
che una collaborazione ci potrebbe anche essere e potremmo anche
vedere qualcosa.
Mi cade poi sui punti n. 3 e n. 4, dove sono meno soddisfatto
della risposta, in quanto sul punto n. 3 dice che sono tanti, ma
non è che una disposizione di legge, nel senso che se la legge dice
che in Valle d'Aosta gli enti pubblici devono attenersi a
determinare regole, punto, poi tutti se lo fanno... si manda una
lettera al CPEL, al CPEL mandate tante cose che non date neanche ai
Consiglieri regionali, potreste anche mandarne una di più. Quello
che poi mi fa sorridere - e non dico di più perché si tratta di
questioni gravi che interessano il diritto sancito dall'articolo 1
della Costituzione, il diritto al lavoro, non al lavoro nero - è
quando dice: "abbiamo fatto una conferenza stampa". Credo che
questa sia la Giunta delle conferenze stampa e non ho altro da
aggiungere.
