Classificazione
FINANZA REGIONALE E LOCALE
TRASPORTI E VIABILITÀ



Oggetto del Consiglio n. 576 del 13 maggio 2021 - Resoconto
OGGETTO N. 576/XVI - Interrogazione: "Coinvolgimento di tutti
i componenti della Giunta regionale al raggiungimento
dell'obiettivo di inserimento del progetto di elettrificazione del
tratto ferroviario Ivrea-Aosta nel PNRR".
Bertin (Presidente)
- Ritorniamo al punto n. 26
dell'ordine del giorno. Per la risposta il Presidente della
Regione.
Lavevaz (UV) -
Innanzitutto chiedo scusa all'Aula, non
volevo sembrare maleducato ma mi stavano cercando già da diversi
minuti, ho ascoltato la risposta fino allo scadere del tempo.
Quanto all'interrogazione in oggetto, si chiede al Presidente
della Regione di sapere se è vero che le trattative messe in atto
per il raggiungimento degli obiettivi in questione - ovviamente
parliamo dell'introduzione, nelle schede del PNRR, della
riqualificazione dell'elettrificazione della nostra ferrovia -
abbiano coinvolto esclusivamente le figure elencate nel comunicato
stampa, che quindi il merito dei risultati sia da attribuire
all'azione condotta dall'Assessorato all'ambiente e i trasporti
escludendo gli altri componenti della Giunta e, in caso contrario,
qual è stata la collaborazione operata dagli altri membri della
Giunta e dal Presidente stesso e, in caso sia noto, dal senatore
Lanièce.
Occorre, credo, molto semplicemente ricordare che anzitutto
l'elettrificazione della tratta Ivrea-Aosta è parte del programma
di legislatura che abbiamo presentato qualche mese fa ed è stato
riproposto anche nel DEFR approvato alcune sedute fa, quindi
l'assessora Minelli si è attivata in tal senso cercando le
interlocuzioni dovute con il Ministero e con RFI, ha informato la
Giunta, in ultimo nella seduta del 23 marzo, di un'interlocuzione
appunto con il direttore del Ministero infrastrutture trasporti
Pujia e poi di altri incontri avuti con il professor Catalano
sempre coordinatore della struttura tecnica del Ministero.
Quindi, facendo seguito a quanto inserito nel DEFR, l'Assessore
credo abbia operato in maniera corretta per addivenire a quanto era
l'obiettivo da raggiungere.
Senza entrare nel merito della conferenza stampa organizzata
dalla deputata e dal comunicato stampa o di chi sia stato citato o
meno, semplicemente vorrei sottolineare che questo è un risultato
molto positivo, innanzitutto per tutta la Valle d'Aosta, perché per
la prima volta, dopo tanti anni, verranno di nuovo investiti dei
soldi sulla linea ferroviaria in maniera importante, ma direi
soprattutto che questo è un ottimo risultato per RFI, perché RFI ha
ottenuto il risultato d'inserire all'interno delle schede del PNRR
importanti risorse relative a impegni che RFI aveva con lo Stato e
che quindi avrebbe dovuto onorare negli anni successivi.
Devo dire che il risultato che questo intervento sia stato
inserito all'interno delle schede del PNRR da parte di RFI l'ho
saputo a cose avvenute, non ho avuto interlocuzioni
precedentemente, ma credo come anche l'Assessore, nel senso che
l'inserimento è stato comunicato nel momento in cui poi la deputata
ha organizzato quella conferenza stampa.
Presidente -
Per la replica, il consigliere Distort.
Distort (LEGA VDA) -
Grazie, presidente Lavevaz, per la
risposta alla mia interrogazione. Innanzitutto - chiaramente
rispettando la sua figura ma permettendomi semplicemente per l'età
anagrafica che mi potrebbe permettere di essere ben altro che il
suo fratello maggiore - le confesso che ha espresso molta abilità
nel gestire le risposte a queste due interrogazioni che erano
estremamente puntigliose e anche insidiose, un'abilità nella quale
comunque la risposta vera e propria esattamente ai quesiti non è
emersa. Ha allargato il campo e ha risposto con una sorta di
ampiezza per cui le do merito, però non ha risposto esattamente ai
quesiti.
Le confesso ancora, Presidente, che il fatto di evidenziare con
un'iniziativa di Consiglio un semplice comunicato stampa poteva
sembrare eccessivo, ma è parso ancora più eccessivo il contenuto e
il tenore del comunicato stampa in questione, tanto da innescare il
bisogno di ricevere in aula delle spiegazioni.
Il comunicato stampa in questione, redatto da un Assessore della
sua Giunta, ha dipinto la totale esclusività del merito per alcuni
precisi soggetti, quali referenti di un risultato inteso come una
sorta di obiettivo raggiunto in una battaglia che - per come ha
escluso gli altri membri della Giunta e lei Presidente e il nostro
senatore - si rivela come una battaglia privata, di una ben precisa
forza politica e dei suoi vicini sostenitori.
Ribadisco, sempre in tema di confessioni, e le confesso che le
due alternative proposte costituiscono in realtà le due ipotesi o
letteralmente i due lemmi o corni del cosiddetto "dilemma cornuto",
non tanto secondo l'accezione autentica della logica secondo cui
ogni dilemma in quanto "di lemma" è cornuto, cioè pone la
possibilità di soltanto due soluzioni, questo è il termine del
"cornuto", non è certo riferito ad altri usi di questo termine,
però secondo l'accezione che ne ha dato una certa trattazione
secondo la quale, qualunque scelta si attui, si genera una
situazione critica e penalizzante. Nello specifico: se è vero che
il risultato dell'elettrificazione della linea ferroviaria è un
merito dal quale sono esclusi la Giunta, il Presidente e il
Senatore, allora la Giunta, il Presidente e il Senatore rimangono
con il cerino in mano. Se invece il merito è anche della Giunta,
del Presidente e del Senatore allora significa che per
l'elettrificazione, che intenderà spendere come minimo 81 milioni
di euro per ottenere una linea che risparmia l'1% delle emissioni
globali nell'atmosfera e oltre a 30 secondi sui tempi di
percorrenza tra Aosta e Chivasso, è un obiettivo condiviso da tutto
il Governo regionale e da tutte le forze politiche che lo
rappresentano, così lei comunque ha detto e ha risposto: è nella
seconda parte del dilemma cornuto, nella seconda situazione.
Il fatto è questo, il dilemma così si pone, o è vera un'ipotesi
o è vera l'altra,
tertium non datur.
A questo punto, le chiedo comunque se può far pervenire alla
Commissione competente le schede ufficiali del PNRR, dalle quali si
può capire come si è passati dalle previsioni che anche noi abbiamo
letto, che escludevano la presenza d'investimenti su questa tratta,
perché si specificava molto bene tutta una serie di altre ipotesi,
e come invece si sia raggiunta la soluzione definita dal comunicato
stampa.
