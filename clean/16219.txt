Classificazione
ARTIGIANATO


Resoconto integrale del dibattito dell'aula
Oggetto del Consiglio n. 2569 del 21 maggio 1997 - Resoconto
SEDUTA ANTIMERIDIANA DEL 21 MAGGIO 1997
OGGETTO N. 2569/X Necessità di ridefinizione del ruolo
dell'Institut Valdôtain de l'Artisanat Typique. (Interpellanza)
Interpellanza Presa visione dello studio della società CAST di
Milano, consegnato nell'ottobre dello scorso anno e relativo alla
necessità di ridefinire il ruolo dell'I.V.A.T. e di aumentarne
l'efficacia gestionale;
Rilevati i risultati di tale consulenza, approvata dal Consiglio
di amministrazione dell'I.V.A.T., dai quali emerge che:
a) l'attività commerciale registra un andamento economico
negativo, con disavanzo nel 1995 del -33 percento;
b) l'attività promozionale non appare pianificata;
c) l'attività di formazione è correntemente ferma;
d) esiste una mancanza di direzione strategica nella conduzione
dell'Ente;
Rilevato altresì che lo studio CAST propone una serie di
interventi atti a rilanciare il ruolo dell'I.V.A.T., tra i quali
risulta la necessità di modificare in primis la legge costitutiva
dell'Ente;
Sottolineato che tale necessità era già stata più volte espressa
dal precedente Consiglio di amministrazione, come risulta dal
resoconto dell'allora Presidente consegnato in data 26 ottobre
1994;
i sottoscritti consiglieri regionali
Interpellano
l'Assessore all'Industria, Commercio ed Artigianato per
conoscere:
a) se condivide l'analisi dello studio CAST e quali eventuali
riflessioni ha da fare in merito alla responsabilità di una
gestione così fallimentare;
b) se condivide tutte le proposte avanzate dallo studio per
riqualificare l'I.V.A.T.;
c) cosa si è fatto finora in merito, cosa si intende fare nel
futuro e con quali scadenze.
F.to: Marguerettaz-Collé- Viérin Marco
Président La parole au Conseiller Marguerettaz.
Marguerettaz (PpVA) Nell'ottobre dello scorso anno la Società
CAST di Milano, che tutti voi conoscete perché è la stessa società
che aveva svolto quello studio inerente l'INVA di cui avemmo modo
di discutere un po' di tempo fa, ha consegnato all'Institut
Valdôtain d'Artisanat Typique un suo studio che era stato
commissionato dall'Institut stesso, inerente appunto la situazione
di quest'Istituto.
Leggendo i risultati di questo studio era inevitabile la
presentazione di un'interpellanza, qual è quella che stiamo
discutendo, perché appare evidente come la situazione dell'Institut
sia tutt'altro che florida.
Leggerò alcuni passaggi di questo studio per supportare questa
mia affermazione. Nello studio si parla ad esempio di aree di
insoddisfazione generalizzata che necessitano di interventi
correttivi, si fa riferimento al fatto che vi sia un personale di
vendita scarsamente motivato, si fa riferimento ad un preoccupante
decremento degli artigiani conferitori, si fa riferimento ad
un'esposizione merceologica dei negozi che non consente di
differenziare i prodotti, ma la parte più preoccupante è certamente
la parte economica, commerciale dell'Institut.
Per quanto concerne l'attività commerciale dallo studio risulta
come economicamente si sia registrato un andamento in valore
assoluto negativo con un margine lordo che indica il disavanzo fra
ricavi e costi di gestione in meno il 33 percento nel 1995. Così
come si dice pure che organizzativamente si è registrato un
peggioramento dell'efficienza operativa in quanto, a fronte di un
incremento delle vendite del 9,89 percento annuo, nel periodo
?92-'95 si è registrato un incremento del margine lordo solo
dell'1,55 percento.
Per quanto concerne l'attività promozionale si fa presente come
essa appaia non pianificata e gestita di anno in anno; per quanto
riguarda l'andamento economico si sottolinea la perdita di
efficacia dell'ente derivante da opportunità di investimento non
sfruttate; per quanto riguarda la struttura organizzativa si fa
presente come per la Commissione qualità, che è quella che dovrebbe
fare la cernita dei prodotti, non esistono dei criteri definiti per
l'assegnazione del marchio per cui la decisione sui conferimenti
sembra essere molto legata alla discrezionalità dei membri. Faccio
presente che alcuni dei membri dei consigli sono anche dei
conferitori dell'Institut. Da qui la sintesi dei risultati, così
come appare scritta nell'interpellanza.
Non è da oggi che..., il sottoscritto sì è da poco tempo nel
senso che... quando ha preso visione di questo studio e quindi ha
ricostruito un po' la situazione dell'IVAT, ma non è da oggi che
perlomeno chi è preposto a seguire quest'Institut era a conoscenza
della situazione, perché - come ricordato nell'interpellanza - il
Presidente uscente del precedente Consiglio di amministrazione
scriveva nella sua relazione consegnata nell'ottobre ?94 di aver
fatto più volte presente con relazioni e verbalmente la necessità
di modificare la legge per consentire all'IVAT di avere una
gestione snella e manageriale di tipo privatistico e svolgere
l'attività commerciale con profitto seguendo le regole del mercato,
non potendo seguire un ente, che persegue finalità di sviluppo,
promozione e commercializzazione, le rigide regole della gestione
pubblica.
Così come, sempre nella relazione del ?94, il Rag. Raimo faceva
presente come la gestione commerciale dell'IVAT, pur non essendo
istituzionalmente almeno la principale, assorbisse dal punto di
vista finanziario ed economico oltre l'80 percento delle risorse
dell'Institut stesso, non dando per contropartita risultati
economici apprezzabili. Poi più avanti diventa più chiaro quando
dice che per la gestione dell'ente ha avuto modo di rilevare come
la medesima risulti economicamente assolutamente
insoddisfacente.
Se tutto ciò non bastasse, forse tornando allo studio CAST,
potrebbe dire in conclusione come fra i vari punti a
giustificazione del crac di quest'Istituto venga messa la mancanza
di direzione strategica nella conduzione dell'ente.
A fronte di questa situazione con l'interpellanza in oggetto
chiediamo all'Assessore anzitutto di darci un giudizio sull'analisi
fatta dallo studio CAST e se, a suo avviso, ci possono essere delle
responsabilità così come apparirebbe dallo studio medesimo.
In seconda istanza gli chiediamo se condivide le proposte che lo
studio ha avanzato per la riqualificazione dell'IVAT e poi vorremo
sapere cosa si è messo in cantiere per il futuro, ma al tempo
stesso saremmo ben lieti se l'Assessore ci desse una qualche
giustificazione per il fatto che dal 1994 ad oggi tutto è proceduto
senza colpo ferire, come se non ci fosse nessun bisogno di
intervento presso quest'Istituto. Ricordo infatti che nei tempi di
intervento che lo studio CAST prevedeva come utili per porre mano
al problema dell'IVAT si indicavano entro il novembre del ?96 la
proposta di modifica della legge e dello Statuto, sempre entro lo
scorso anno si prevedeva l'approvazione del documento di
pianificazione, riservando invece all'anno in corso le modifiche
della pianta organica, l'assunzione del direttore generale e la
concessione dei negozi a privati.
Si dà atto che, dalle ore 10,18, presiede il Vicepresidente
Marco Viérin.
Presidente Ha chiesto la parola l'Assessore all'industria,
commercio ed artigianato, Mafrica.
Mafrica (GV-PDS-SV) Come il Consigliere Marguerettaz ben
conosce, quest'Ente ha una duplice funzione. Ha innanzitutto il
compito di promuovere la tutela, la valorizzazione, l'incremento
dell'artigianato tipico e artistico della Valle d'Aosta e in
secondo luogo quello di commerciare i relativi prodotti.
Quindi rispetto alla situazione complessiva dell'Ente e
all'analisi che è stata fatta posso dire che, da un confronto che
ha avuto luogo prima con la CAST, poi con i responsabili dell'IVAT,
poi con entrambi, è venuta l'esigenza di apportare miglioramenti.
Miglioramenti che, per ciò che riguarda l'analisi tecnica di CAST,
sicuramente sono necessari, quindi questo tipo di analisi, se
riferita al puro esame della parte commerciale, dal punto di vista
tecnico è ineccepibile e le soluzioni che vengono proposte
sicuramente devono essere prese in considerazione.
Il giudizio invece complessivo sull'attività dell'Ente credo che
possa essere meno drastico, possa essere di considerare un ente che
ha delle difficoltà, che però sta prendendo, ha preso e prenderà
iniziative per migliorare la sua efficienza.
Prendiamo per esempio la questione dei negozi: se i negozi
fossero pure strutture commerciali, le cifre sulle vendite, sul
fatturato, sul margine lordo, sarebbero estremamente negative.
Questi negozi però hanno anche una funzione di sede espositiva, di
presa di contatto del turista con opere dell'artigianato, di
collegamento con l'intero mondo - che è complesso -
dell'artigianato tipico, con dei costi non valutabili, ma che sono
relativi a funzioni positive dell'Istituto.
Le cifre sono le seguenti. Le vendite erano di 615 milioni nel
?94, 686 nel ?95 pur in presenza della chiusura del punto di
Valtournenche, 713 nel ?96, in presenza della chiusura di
Valtournenche e della chiusura per ristrutturazione di Ayas quindi,
da questo punto di vista, sicuramente le spese non sono coperte dai
ricavi, ma i ricavi sono crescenti e sono crescenti in una
situazione in cui si va a qualificare la presenza commerciale
dell'Ente nei diversi centri turistici.
Dal punto di vista dei conferimenti si è passati dai 439 milioni
del ?94 ai 445 del ?95, ai 518 del ?96. Quest'incremento dei
conferimenti come valore, pur in presenza di fenomeni di
diminuzione del numero dei conferitori, va rapportato al tipo di
mercato, vale a dire esiste nel settore dell'artigianato tipico un
ridotto numero di imprese artigianali che producono oggetti in
serie, mentre è molto vasto il numero degli hobbisti, però non
tutti si mettono nelle condizioni fiscali per poter avere rapporti
con un ente pubblico. Quindi è un mercato complesso.
Quanto al giudizio sulla conduzione dell'Ente, credo che come il
precedente Presidente aveva consapevolezza delle difficoltà, anche
l'attuale gestione ha questa consapevolezza. La cosa è dimostrata
dal fatto che è stato avviato un concorso per la promozione, sono
state invitate agenzie pubblicitarie e grafici della Valle d'Aosta,
è stata avviata con una spesa annua di 150 milioni una campagna
pubblicitaria per rafforzare l'immagine dell'IVAT attraverso lo
studio Seghezio e Grivon, campagna che è tuttora in fase di
realizzazione.
Per migliorare la rete distributiva si sono chiusi i punti
vendita che non avevano un riscontro significativo, cioè quelli di
Valtournenche e Gressoney-La-Trinité e si stanno potenziando le
attività per Aosta, Courmayeur, Cogne e Antagnod; ad Aosta e ad
Antagnod sono in fase di realizzazione proposte di ristrutturazione
che tendono anche ad una migliore esposizione. Ad Antagnod si
utilizzerà la Maison de l'Ours per esporre gli oggetti e i prodotti
in una sede adeguata e anche con un significato culturale
specifico, ad Aosta si predisporranno ambientazioni particolari per
gli oggetti esposti.
Il Consiglio di amministrazione ha affrontato le questioni del
ruolo dell'Ente in un convegno specifico con il supporto tecnico
del Centro di sviluppo già nel dicembre del ?95 ed ha in
quell'occasione confrontato le esperienze con quella dell'Isola
della Sardegna, che è la struttura organizzativa per l'artigianato
tipico della Sardegna, e con il Rettaz in Savoia.
Sempre dal punto di vista della consapevolezza e delle
iniziative prese, proprio l'aver affidato ad una società
specializzata l'analisi tecnica del proprio andamento è
significativo dell'interesse portato ad un miglioramento della
gestione.
Sicuramente le osservazioni tecniche fatte da CAST sulla
necessità di avere un direttore generale, di avere un consiglio di
amministrazione più snello, di rendere di tipo privatistico la
gestione dei negozi, separandola dalla complessiva attività di
promozione, formazione e tutela, sono indicazioni che vengono
ritenute positive.
Per ciò che riguarda la formazione, faccio presente che
l'Amministrazione regionale ha organizzato più di 30 corsi per la
formazione di artigiani nei settori della vannerie, della
tornitura, della scultura e dell'intaglio e che anche corsi più
specializzati sono organizzati dall'Agenzia del lavoro e
dall'Assessorato stesso, quindi la formazione sicuramente in questo
campo non è trascurata, anche se non svolta attraverso l'IVAT. Si
tratta di definire chi fa e che cosa in questo quadro complesso
della formazione.
Per quel che riguarda gli interventi proposti, le iniziative che
dovranno andare avanti con l'assestamento di bilancio finanzieremo
la ristrutturazione dei locali di Aosta e di Antagnod per oltre 200
milioni; dal confronto con i Responsabili dell'IVAT e con quelli
della CAST abbiamo preso l'impegno di accogliere le indicazioni con
una riformulazione del testo di legge nel senso indicato.
I problemi ancora da valutare riguardano il ruolo della
Commissione qualità perché, secondo le indicazioni di CAST,
dovrebbe dipendere gerarchicamente dal Direttore. Si tratta di
vedere - questo è un punto da approfondire - la presenza di una
commissione che abbia un suo ruolo, con criteri magari più precisi
come veniva suggerito da Marguerettaz, e che possa porsi in
relazione dialettica con le strutture operative.
Lo sforzo fatto comunque dall'IVAT si è tradotto, oltre che in
una diminuzione dei punti di vendita, aumento del fatturato,
aumento del valore di conferimento da parte dei produttori, anche
in una riduzione degli addetti che ha portato da 13-14 a 8 addetti,
per cui il risanamento è avviato con l'adeguamento di questa
struttura e con la separazione più netta dei compiti commerciali
dai compiti di promozione e tutela. Ci auguriamo che in questa
materia complessa si possa ulteriormente migliorare.
Sicuramente questo studio va preso nel senso di un contributo al
miglioramento e non come una sentenza negativa sul complesso
dell'attività; sono suggerimenti utili per un Consiglio di
amministrazione, per dei responsabili che hanno presente i
problemi, che stanno già operando per modificare in meglio la
situazione.
Presidente Ha chiesto la parola il Consigliere Marguerettaz.
Marguerettaz (PpVA) Stavo pensando a come dichiararmi:
soddisfatto, non soddisfatto, quasi sufficiente verrebbe da dire.
Non del tutto sufficiente, però Assessore per alcune osservazioni
che credo doveroso fare.
È evidente Assessore che, quando si vuole porre mano - come mi è
sembrato dalle sue parole - ad un istituto quale l'IVAT per
migliorarne l'efficacia, si può partire da due posizioni: una è la
sua che, consapevole di alcune difficoltà, intende andare verso un
miglioramento; l'altra è quella di CAST che ha una consapevolezza
maggiore e che vede non tanto le difficoltà, quanto una situazione
pressoché drammatica alla quale occorre mettere mano con una certa
risolutezza.
L'importante è che si vada nella direzione di migliorare questa
situazione che ad alcuni appare sufficiente, ad altri, come al
sottoscritto, decisamente insufficiente. Anche perché alcuni punti
portati a difesa della conduzione dell'IVAT da parte dell'Assessore
non sono poi così convincenti. L'Assessore ha accennato
all'incremento delle vendite, ed avevo fatto riferimento anch'io a
questa cosa, ma abbiamo visto come sull'incremento del 10 percento
abbiamo avuto un margine lordo di incremento dell'1,5 percento;
questo è indice di una non oculata gestione sicuramente.
L'Assessore ha accennato alla chiusura di punti vendita che non
erano produttivi, ed è vero, ma ha evitato di dire - giustamente,
vista la sua posizione - da quanti anni questi punti vendita erano
improduttivi e dopo quanti anni ci si sia decisi a chiuderli,
perché questo sarebbe anche interessante.
Penso che quando lo studio fa riferimento alle mancate
opportunità per quanto riguarda gli investimenti si riferisca in
parte a questo, o magari a soluzioni che ancora oggi si stanno
prendendo; l'Assessore accennava al discorso di ristrutturare due
punti vendita, quello di Aosta e quello di Antagnod, e qui faccio
una piccola parentesi. Sul punto vendita di Antagnod, che non mi
risulta essere uno dei più favorevoli dal punto di vista
dell'andamento delle vendite, mi risulta che ci fosse
un'opportunità per situare il punto vendita IVAT a Champoluc,
mentre si è scelto di ristrutturare il vecchio punto vendita ad
Antagnod. Credo che per tutti noi, che conosciamo il flusso di
turisti che transita in quel di Champoluc e quello che va ad
Antagnod, appare evidente come sarebbe stato assai più conveniente
dal punto di vista degli investimenti spostare il punto vendita a
Champoluc. Questo per dire che ancora oggi ci sarà questa
consapevolezza forse, Assessore, ma le scelte non sono sempre
conseguenti, in questo senso la inviterei proprio ad essere un po'
più vigilante.
Capisco che lei ha tanto da fare, ma credo sia necessaria una
maggiore vigilanza sulle scelte che il Consiglio di amministrazione
dell'IVAT sta tuttora prendendo, anche perché lei non mi ha dato un
giudizio - ma è anche qui comprensibile l'omissione - su uno dei
punti più pesanti che appare dallo studio CAST, che è quello in cui
si sottolinea la mancanza di direzione strategica. Lei dice che
l'Amministratore e il Presidente hanno la consapevolezza, ma
verrebbe da chiedersi: forse hanno la consapevolezza di non saper
dirigere? Perché questo appare dallo studio CAST.
Infine due ultime osservazioni. I corsi di formazione per gli
artigiani è vero che sono svolti prevalentemente dall'Assessorato,
ma mi risulta anche che, probabilmente a causa di quella non chiara
funzione che ha oggi la Commissione qualità, vi siano stati dei
pezzi fatti artigianalmente durante i corsi di formazione di un
certo pregio - non però in legno, a questo riguardo so che lei,
Assessore, ha investito per quanto riguarda l'acciaio, le ceramiche
eccetera - che non hanno ottenuto il marchio qualità.
Sono tutta una serie di situazioni alle quali credo vada messo
mano con forza perché, se il concetto della privatizzazione dei
punti vendita è sacrosanto, come lei stesso ha detto, bisogna fare
sì che questo risulti possibile. A fronte dell'esempio che ho fatto
prima bisogna rendere appetibili i punti vendita se li si vuole
privatizzare. Lo stiamo facendo? Mi auguro di sì, ma non ne sono
così certo.
Un'ultima considerazione, ma capisco che quando l'opposizione
chiede dei tempi, non sempre ha delle risposte; in genere si usa
dire tempi brevi e spero che davvero la riforma della legge
costitutiva possa avvenire in tempi brevi.
