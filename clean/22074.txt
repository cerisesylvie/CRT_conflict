Classificazione
CASA DA GIOCO



Oggetto del Consiglio n. 1755 del 25 gennaio 2006 - Resoconto
OGGETTO N. 1755/XII - Ritiro di mozione: "Incorporazione delle
attività della Gestione Straordinaria in capo alla Casinò
S.p.a.".
Mozione
Ricordato che, ripetutamente, sia in sede di 4a Commissione
permanente, sia in Consiglio regionale, si è posto il problema del
superamento della Liquidazione della Gestione Straordinaria del
Casinò de la Vallée attraverso l'incorporazione delle sue attività
residue in capo alla Casinò S.p.a.;
Preso atto che la liquidazione della Gestione Straordinaria
si sta ora occupando esclusivamente del contenzioso
pregresso;
Osservato che tale incorporazione si rivelerebbe opportuna,
specie in riferimento alla possibilità di superare l'attuale
duplicazione di contabilità e di costi;
Tenuto conto che il governo regionale ha più volte
manifestato la volontà di affrontare il problema, senza peraltro
assumere finora iniziative concrete;
Il Consiglio regionale
Impegna
il Governo regionale ad attivare le procedure per la chiusura
della Liquidazione della Gestione Straordinaria del Casinò de la
Vallée e per l'assunzione delle sue attività residue in capo alla
Casinò S.p.a., adottando tutti gli atti conseguenziali; il tutto da
realizzarsi nel termine di quattro mesi dall'approvazione della
presente mozione.
F.to: Curtaz - Riccarand - Squarzino Secondina
Presidente - La parola al Consigliere Curtaz.
Curtaz (Arc-VA) - Voglio ripercorrere brevemente gli eventi e i
passi che ci hanno condotto a presentare questa mozione e fare
alcune valutazioni circa il parere legale che nel frattempo è stato
acquisito dalla Giunta, circa la fattibilità - fra virgolette -
giuridica dell'operazione che in tale mozione viene sollecitata. In
diverse occasioni, sia in Commissione che in Consiglio, si è posto
il problema della convenienza - uso il termine nell'accezione più
ampia, quindi convenienza gestionale, finanziaria e quant'altro -
di avere in riferimento alla casa da gioco sostanzialmente due
strutture gestionali: una attiva per l'attualità, la "Casinò
S.p.a.", e l'altra di liquidazione, la Gestione straordinaria in
liquidazione, che abbiamo evidenziato più volte non ha più nessuna
attività di liquidazione da portare avanti, perché le partite
contabili sono chiuse, ma ormai deve la sua esistenza solo perché
c'è ancora un contenzioso in atto. La liquidazione della Gestione
straordinaria quindi sta in piedi con degli oneri notevoli solo per
mandare avanti il contenzioso. Ci chiedevamo allora - un discorso,
ancor prima che giuridico o politico-amministrativo, di buon senso
-: ma non è possibile incorporare queste attività in modo da
trasferirle dalla "GS" alla "Casinò S.p.a."? Si eliminerebbe così
un soggetto giuridico con benefici in termini di convenienza
generale. Avevamo cercato attraverso una serie di iniziative di
stimolare il Governo regionale ad una riflessione su questo punto,
ottenendo risposte che avevamo ritenuto insoddisfacenti, perché non
andavano a sviluppare il tema, soprattutto a studiare realmente la
possibilità giuridica di fare questo trasferimento di funzioni da
un ente gestore all'altro, in modo da esaurire l'attività della
"GS" in liquidazione. Finalmente, dopo che alle interrogazioni e
interpellanze è seguita una mozione - che comporta la necessità di
votare su questa cosa -, la Giunta ha chiesto un parere. Il parere
l'ho studiato, è un parere commissionato dalla Giunta e fornito
dagli Avvocati Alberto Caveri e Patrizia Serasso, in cui vengono
indicate tre possibilità procedurali per giungere a questo
eventuale traguardo. Sulle prime due possibilità il parere è
esaustivo nell'analisi e convincente nell'escludere non la
possibilità teorica che queste due fattispecie si realizzino, ma
nel sottolineare le difficoltà dei passaggi procedurali. Mi spiego.
Il parere indica la prima possibilità teorica: quella di operare
una fusione della Gestione per incorporazione nella "Casinò S.p.a."
ed elenca tutta una serie di criticità che renderebbero inopportuna
questa scelta. La seconda possibilità procedurale è quella del
trasferimento dei debiti e crediti dalla "GS" alla "Casinò S.p.a.";
anche in questo caso il parere in modo, a mio avviso, ancora più
convincente spiega perché, se questo è possibile non solo dal punto
di vista teorico, ma anche agevole dal punto di vista sostanziale,
prevede tutta una serie di problematiche procedurali in riferimento
al contenzioso in atto. Adesso lo sintetizzo, questo è spiegato in
dettaglio. Viene individuata una terza possibilità, che avrebbe il
merito di aggirare queste problematiche di carattere civilistico,
commerciale e processuale e che consiste nel chiudere la fase della
liquidazione della gestione approfondendo l'ipotesi di una legge
regionale ad hoc, che preveda la definitiva cessazione ed
estinzione della gestione, con conseguente passaggio a titolo
universale di tutte le posizioni di debito e credito e di tutte le
posizioni processuali attive e passive in capo alla Regione. Questa
alternativa non viene sviluppata, perché? Io credo per un motivo
abbastanza banale: perché, trattandosi di ipotesi che pone problemi
di carattere giuridico-costituzionale, gli estensori del parere,
che sono dei noti civilisti esperti nel campo del diritto
societario commerciale, non erano in grado per questioni di
specializzazione di fornire il parere sotto il profilo
costituzionale. Preso atto che questo parere dà delle risposte
sensate, per quanto mi riguarda, anche convincenti, rispetto a due
opportunità procedurali che vengono evidenziate, ma nulla dice in
riferimento alla terza possibilità se non che andrebbe approfondita
e gli estensori si fermano a questa segnalazione, chiedo al
Governo, prima che ci si pronunci definitivamente sulla questione
in un senso o nell'altro, che vi sia un approfondimento anche in
riferimento ai possibili rilievi di costituzionalità o di
incostituzionalità di una legge che prevedesse la cessazione della
"GS" e il trasferimento delle attività, delle passività, eccetera
come da ultima parte del parere.
Nel presentare questa mozione, in riferimento a questo aspetto,
chiedo alla Giunta, che pure si è attivata per fare un primo e
forse dal punto di vista quantitativo più importante
approfondimento, che il lavoro venga completato, approfondendo
tutte le ipotesi in modo che vi sia da parte di tutti la
possibilità di decidere secondo scienza e coscienza il futuro della
liquidazione della "GS". Perché poi il problema è se vogliamo
tenere in piedi questo tipo di gestione - e "se lo vogliamo tenere
in piedi" significa un costo importante che si protrarrà per un
numero di anni abbastanza consistente, anche perché sappiamo quanto
durano i contenziosi in questo Paese - oppure se troviamo, come
sarebbe auspicabile, una soluzione, in modo da evitare questa
duplicazione di gestione e di costi per l'Amministrazione. Questo
perché, come si dice spesso, che l'attività passata o recente si
esplichi attraverso una forma giuridica piuttosto che un'altra,
alla fine i soldi che vengono spesi per queste attività sono pur
sempre dei soldi pubblici provenienti dall'Amministrazione
regionale.
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - La descrizione fatta del parere legale -
acquisito non dal Governo, ma avevo dato al collega Curtaz una
sollecitazione che avevamo fatto a dicembre alla "GS" e alla S.p.a.
affinché verificassero le possibilità, quindi per precisione il
parere è stato acquisito e ci è stato trasmesso dalla "Casino della
Vallée" - mette in relazione in modo più preciso non tanto
un'inopportunità, ma un'inutilità nell'ambito della cessione del
credito o nell'incorporazione, perché non farebbe venir meno il
soggetto che è la "GS", in quanto, cambiando le responsabilità, la
"GS" non potrebbe sciogliersi, perché rimarrebbe titolare di una
responsabilità qualora, nell'ambito del contenzioso, dovessero
esserci delle condanne tali da compromettere l'equilibrio della
S.p.a.. In questo caso la "GS" dovrebbe rispondere e, dovendo
rispondere, non può sciogliersi, in quanto ha ancora un gravame e
delle obbligazioni. La parte che non viene - dice il collega Curtaz
- approfondita è la parte dove si ipotizza un intervento
legislativo; in realtà, non si parla solo di incostituzionalità,
perché si dice che la soluzione suggerita per la quale potrebbero
sorgere rischi di incostituzionalità è meramente ipotetica e
andrebbe verificata e approfondita. Precisa poi il parere: dovranno
infatti essere puntualmente analizzati, oltre i profili di
costituzionalità, tutte le eventuali conseguenze che tali ipotesi
potrebbero comportare per la Regione. Non è quindi solo un problema
di costituzionalità, il parere evidenzia anche altri aspetti e, per
quanto mi riguarda, non ho nessun tipo di problema nel fare un
supplemento di indagine o un approfondimento su questo tema.
Condivido però con il Consigliere Curtaz un aspetto: che questo
processo deve dare un beneficio, deve semplificare il quadro,
perché, se tutto quello che facciamo alla fine non deve
semplificare il quadro, sarebbe inutile intraprendere un percorso
legislativo e andare a dire delle cose.
Ricordo che anche dal punto di vista dei costi... i costi di una
liquidazione, come ben sa, vengono definiti sulla base di tariffe
professionali che vengono ricondotte all'attivo realizzato e al
passivo identificato, quindi il costo grosso della liquidazione è
maturato nella prima fase della liquidazione. Oggi la prosecuzione
è una prosecuzione passiva, cioè la rappresentanza nei vari
contenziosi. Se c'è una strada che può semplificare e azzerare la
posizione della "GS", riportandola in un quadro diverso, quindi ben
venga e in virtù di questo posso, a nome del Governo, impegnarmi, o
tramite la "Casinò" o direttamente, a chiedere un approfondimento
specifico su questa terza via. Rispetto a tale discorso, da un
lato, chiedo se è possibile ritirare la mozione e, dall'altro,
chiedo di condividere tale approfondimento in Commissione, quindi
darci tempo per metà marzo come termine per affrontare in
Commissione questa terza via, per poi scegliere in "scienza e
coscienza" la strada da intraprendere, riproponendo un percorso che
a tale punto, visto che le altre due strade non vanno bene, deve
essere un percorso legislativo, cioè bisogna proporre un disegno di
legge e fare poi gli atti conseguenti.
Presidente - C'è una proposta dell'Assessore.
La parola al Consigliere Curtaz.
Curtaz (Arc-VA) - Prendo atto dell'impegno formale rappresentato
dall'Assessore in ordine all'approfondimento anche sulla terza
possibilità che viene evidenziata dal parere e del suo impegno di
portare a conoscenza della Commissione competente in un tempo
ragionevole: si è parlato del mese di marzo, è un mese che oggi è
stato spesso richiamato e che sarà molto intenso, perché molti
impegni della Giunta sono stati posticipati a marzo... a parte
tutto, ci sembra una proposta ragionevole, quindi ritiriamo la
mozione, ovviamente liberi di ripresentarla se questi
approfondimenti non verranno dati.
Presidente - Sulla base dell'impegno assunto dal Governo, la
mozione è ritirata.
Il Consiglio prende atto, concordando.
