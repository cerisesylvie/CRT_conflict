Classificazione
ZONA FRANCA



Oggetto del Consiglio n. 1927 del 19 ottobre 2022 - Resoconto
OGGETTO N. 1927/XVI - Interpellanza: "Posizione del Governo
regionale sull'istituzione di una zona franca in Valle
d'Aosta".
Marguerettaz (Presidente) -
Punto n. 32 all'ordine del
giorno. Per la presentazione, la parola al collega Lavy.
Lavy (LEGA VDA) -
Quest'interpellanza nasce dalla lettura
di un articolo, o meglio, di un'intervista rilasciata dal
segretario del Partito Democratico che testualmente diceva "La zona
franca, se pensata fuori da retoriche di populismi, può essere
realtà".
Una volta letto quest'articolo, sono sobbalzato sulla sedia,
perché ho detto: "Ma dai, il segretario del Partito Democratico che
si preoccupa della Valle d'Aosta, si preoccupa addirittura della
zona franca in Valle d'Aosta".
Poi mi sono reso conto che la data del rilascio dell'intervista
era il 23 settembre, in piena campagna elettorale, due giorni dopo
ci sarebbero state le elezioni, e quindi allora ho capito il
giochino. Comunque con quest'interpellanza volevo anche chiedere se
lei; presidente Lavevaz, sia stato un poco messo al corrente di
questa tematica, visto che il Partito Democratico fa parte della
sua maggioranza, anche se credo che lei di queste dichiarazioni non
ne sapesse nulla e quello è un gran dispiacere, perché si capisce
l'intento che c'era alla base di queste dichiarazioni, cioè gettare
un poco di fumo negli occhi, come purtroppo su questo tema tante
volte lo si fa.
È brutto da dire, ma non siamo al Luna Park, perché questo è un
tema che soprattutto in questo momento è facilmente
strumentalizzabile, perché, se non si conosce un poco a monte quali
sono le spade di Damocle che pendono sulle teste riguardo
all'istituzione possibile di una zona franca, è ovvio che tutto il
discorso cade, perché appunto abbiamo una normativa nazionale che
non permette tutto e soprattutto abbiamo quest'articolo 107 del
trattato dell'Unione Europea, per quanto riguarda gli aiuti di
Stato, che limita di molto le azioni su un'eventuale istituzione
delle zone franche, però qualcosina magari si potrebbe fare.
Sul territorio nazionale ci sono alcuni esempi delle zone
franche, ad esempio le zone franche urbane che sono state copiate
dal modello francese, per cui c'è una sorta di esenzione
dell'Irpef, dell'Irap, dell'Imu, e spesso vengono utilizzate queste
zone franche soprattutto nell'occasione di eventi calamitosi - il
terremoto dell'Aquila, recentemente il crollo del ponte Morandi -
però sappiamo benissimo che attuare un tipo di zona franca del
genere in Valle d'Aosta che di aree urbane ne ha, ma non in maniera
così esagerata, è un poco limitativo e forse neanche
contestualizzato al territorio valdostano.
Ci sono poi quelle famose altre zone economiche speciali e che
qui hanno una sorta di fregatura dietro, proprio perché sono
concesse in territori in cui il PIL pro-capite della popolazione è
inferiore al 75% rispetto alla media europea. E dove sono queste
zone? Praticamente solamente al Sud, e poi sono permesse in regioni
in cui comunque c'è un'area portuale collegata alla rete
transnazionale dei trasporti, noi di certo non abbiamo un porto e
quindi saremmo già tagliati fuori.
Queste sono le classiche politiche all'italiana per cui vengono
create queste sorte di zone in cui c'è un'esenzione fiscale,
un'agevolazione amministrativa in aree in cui già magari c'è
un'altissima evasione fiscale, quindi si crea questo circolo
vizioso per cui c'è una sorta di condono dell'evasione fiscale,
perché tanto se in queste aree non bisogna pagare certe imposte di
Irpef o quant'altro - non si pagava già precedentemente - si ha
questo circolo vizioso.
C'è poi l'ultima categoria che è quella delle zone franche
doganali che è quella che potrebbe riguardarci un poco di più e che
qui va al di là... c'è l'esenzione delle imposte doganali regolate
dal Codice doganale dell'Unione...
Il problema qual è? Se si vanno a vedere a oggi gli esempi
presenti di queste zone franche doganali, riguardano essenzialmente
dei porti, il porto di Venezia, di Trieste, di Portovesme.
La domanda che dobbiamo porci allora è: come è possibile a oggi
attuare quell'articolo famoso del nostro statuto sulla zona
franca?
È molto complesso, non c'è la bacchetta magica, e di sicuro non
si potrà attuare quello che nell'immaginario collettivo si ha.
Quindi abbassiamo un poco i toni riguardo a questa zona franca
che sicuramente potrebbe portare a dei grandi vantaggi se impostata
in maniera corretta con alcuni correttivi riguardo al territorio
valdostano, ma non immaginiamoci chissà che, perché il problema sta
proprio in quello e il problema magari anche a monte sta nel capire
gli effetti che ci sono su un'eventuale impostazione e creazione di
una zona franca sul territorio valdostano, perché, se si guarda un
poco le analisi dell'Urban Group, dove sono state create delle zone
franche non è che i risultati siano così eccelsi, purtroppo, perché
di certo si riesce un poco a colmare il divario di certe zone
disagiate con altre zone, ma non è che ci sia un'attrazione così
importante di capitali e di investimenti di know out su quel
territorio e sicuramente poi, dopo un certo effetto iniziale, c'è
un rallentamento.
Si è già parlato in quest'aula più volte di zona franca, anche
nell'ultima interpellanza portata dal collega Aggravi che aveva
concluso questa sorta di discorso con l'obiettivo di portare questo
tema in I Commissione; è ovvio che può essere interessante, però a
monte deve essere fatta una sorta anche di riflessione.
Come possiamo noi discutere in I Commissione di eventuali
ipotesi di zone franche se non sappiamo:
1) se alcuni tipi di zone franche sono attuabili sul nostro
territorio;
2) quali effetti ci potrebbero essere nell'applicazione di
queste zone franche sul nostro territorio perché, attenzione, una
volta che ci potesse essere una zona franca non è che dobbiamo fare
in modo che questa zona franca alimenti ancora di più alcune
problematiche che già ha la Valle d'Aosta con lo spopolamento della
montagna. Sfruttiamo eventualmente certe esenzioni, certe
possibilità che vengono date da un'implicazione di alcune questioni
riguardo alla zona franca per limitare certe problematiche che oggi
sono molto presenti in Valle d'Aosta: lo spopolamento della
montagna è una di queste, il concentramento della popolazione nel
Fondovalle è una di queste, quindi attenzione anche qui, perché, al
di là degli slogan, poi comunque bisogna costruire qualcosa che sia
efficace in toto e che non faccia dei danni ulteriori alla Valle
d'Aosta.
Nel DEFR di quest'anno ho visto che è stata inserita la
questione della zona franca della ricerca che rientra nell'alveo
delle zone economiche speciali; questo potrebbe essere un primo
passo per portare a una sorta di attrazione di capitale, attrazione
di know out, attrazione di conoscenze sul territorio valdostano, ma
anche lì dev'essere impostata molto bene, perché se si concentra il
centro principale di quest'ipotetica zona franca della ricerca in
centri già più popolosi - Aosta, Pont-Saint-Martin, Châtillon o
Saint-Vincent - è ovvio che sicuramente ci sarebbero certi effetti
positivi su quei territori, ma per il bene della Valle d'Aosta non
so quanto sarebbe utile.
Ed ecco che anche qui si potrebbe invece lanciare una sorta di
proposta, di idea, di valutazione molto interessante, di
contestualizzazione di quest'eventuale sede principale di questa
zona franca della ricerca.
C'è un Comune che dovrà ricevere 20 milioni di euro per il
rifacimento dei due borghi, è il comune di Arvier, che ha vinto,
appunto, il Bando Borghi; su questo progetto c'è tutta una sorta di
relazioni con l'Università, con vari enti, diversi, che potrebbero
- una volta costruite le infrastrutture, ristrutturate appunto come
i fabbricati dei due borghi di Arvier - essere fondamentali per
collaborare con eventualmente altri investitori che potrebbero
arrivare sul territorio valdostano - e in particolare in quella
zona per sviluppare la zona franca della ricerca - perché poi
soprattutto concentrare quel genere di discorso in una zona che è
un poco al limite fra la zona influenza di Aosta e la zona
influenza della Valdigne sarebbe interessante, perché si andrebbe
comunque a limitare anche in parte lo spopolamento eventuale della
Valgrisenche, della Val di Rhêmes, della Valsavarenche, di Introd,
di Saint-Nicolas, Avise...
È ovvio che bisogna impostarla bene, ma sfruttando questo fatto
della vittoria del Bando Borghi, di questi 20 milioni che
arriveranno, si spera che vada tutto bene, nel Comune di Arvier,
ecco che questa questione della zona franca della ricerca potrebbe
diventare un atout in più da portare su quel genere di
territorio.
Questa è una sorta di proposta, ma ovviamente a monte ci
dev'essere una sorta di studio, perché altrimenti non possiamo
essere qui e lanciare ogni volta delle idee, serve qualcosa di
concreto anche per capire eventualmente quali ripercussioni ci
potrebbero essere sui territori, e, innanzitutto, a monte, capire
cosa fare o cosa no.
Aspetto la sua risposta, Presidente, credo mi risponda lei,
sperando veramente che si dia un po' di chiarezza su questo tema,
sapendo che alcuni margini di manovra ci sono ma purtroppo, l'idea
originaria che era stata portata avanti primo fra tutti da Emilio
Lussu, difficilmente, anzi, quasi "impossibilmente", verrà
realizzata, però questo è un incentivo in più ancora a fare
meglio.
Presidente -
Per la risposta, il presidente della Regione
Lavevaz.
Lavevaz (UV) -
Inizio dicendo che ho trovato molto
interessante l'analisi fatta dal collega Lavy rispetto alle
situazioni reali, contingenti e di oggi.
Io concordo sulla necessità di fare un po' di ordine e anche in
qualche modo, come ha detto lei, cito le sue parole, di abbassare i
toni in qualche modo, perché si usa molto spesso il tema della zona
franca come uno slogan, senza spesso avere le idee chiare su quello
che si voglia dire.
Io ho quest'impressione, perché poi il concetto di zona franca,
come lei ha molto ben evidenziato, ha delle sfaccettature molto
diverse e delle declinazioni anche tecniche molto diverse.
Sulla questione della parte finale dell'interpellanza, riguardo
all'esegesi che non sono in grado di fare sulle dichiarazioni del
segretario del Partito Democratico, non mi permetto di fare analisi
rispetto a quanto asserito dal segretario.
Sul resto concordo, credo che il concetto di zona franca oggi
non possa più essere quello dell'articolo 14 dello Statuto così
come è stato scritto appunto nell'articolo 14, come credo sia
cambiato anche nei passi successivi, penso al '49, quando è stata
introdotta la compensazione alla mancata attuazione della zona
franca con la famosa esenzione fiscale dei cosiddetti beni
contingentati.
Le questioni invece più tecniche e puntuali che lei ha
accennato, cioè le cosiddette zone economiche speciali, hanno
effettivamente invece delle possibilità puntuali sicuramente molto
interessanti e quelle vanno approfondite in maniera puntuale, ma
con questo non voglio dire che non dobbiamo approfondire il tema
della zona franca in sé: è un argomento che - vista la sua natura
molto complessa dal punto di vista dell'intreccio delle norme che
lei ha citato, anche norme di rango europeo eccetera che impongono
tutta una serie di limitazioni, aiuti di Stato ma non solo, ci sono
tanti aspetti che pongono in qualche modo dei paletti difficilmente
valicabili - credo che sia un'analisi quella che dobbiamo fare, io
condivido che vada fatta, che richieda un elevato livello di
tecnicità per contestualizzare in qualche modo questa previsione
statutaria, molto importante nel nostro Statuto, alla realtà
attuale.
Io credo che in qualche modo dobbiamo richiamare il senso
profondo e iniziale di chi ha scritto l'articolo 14 dello Statuto
speciale che è, in buona sostanza, compensare gli svantaggi del
vivere in montagna. Ne abbiamo parlato qualche settimana fa insieme
agli Assessori della Commissione montagna e la discussione è stata
molto interessante e si è sviluppata quasi completamente sulla
questione dei costi del vivere in montagna, dei costi dei servizi,
dei costi anche del vivere, quindi dei costi vivi, come si
dice.
C'è tutto un aspetto legato ai sovra-costi della montagna,
potremmo dire così, che in qualche modo, a partire dall'articolo 14
del nostro Statuto, passando attraverso il federalismo fiscale
eccetera, devono secondo me essere analizzati in maniera profonda
per capire se e come è possibile in qualche modo essere più
incisivi da questo punto di vista, sfruttando le nostre
particolarità statutarie in qualche modo per sterilizzare - se così
si può dire - i sovra-costi che abbiamo.
Io credo, lo ribadisco e l'ha ricordato anche lei nella sua
presentazione, che il luogo più adatto per questa discussione sia
la I Commissione. Credo che quest'argomento vada trattato in
qualche modo come la I Commissione riterrà di fare o con una
Commissione specifica, questo lo deciderà la Commissione, io sono
assolutamente disponibile a mettere a disposizione anche gli uffici
della Presidenza, per quanto riguarda gli aspetti legislativi e
quello che può essere necessario, perché condivido pienamente la
necessità di un approfondimento su un tema che è sicuramente
centrale della nostra autonomia speciale.
Presidente -
Per replica, il collega Lavy.
Lavy (LEGA VDA) -
Presidente Lavevaz, apprezzo in parte
il suo intervento perché comunque da questo punto di vista qui si è
un po' tutti sulla stessa linea d'onda. Sappiamo benissimo della
serietà e dell'importanza dello sviluppo di questa tematica e anche
il fatto che questa tematica non debba essere assolutamente
strumentalizzata, perché, soprattutto in un momento come questo,
chi è fuori da qua si aspetta da noi tanto, giustamente; è ovvio
che certe parole, se decontestualizzate o se usate un pochino a
sproposito - illudere qualche volta chi è fuori - portano anche a
noi dei problemi, perché giustamente poi persone che sono fuori si
aspettano che noi possiamo risolvere in un certo tipo di direzione
problematiche come questa della zona franca. Quindi è fondamentale
che ci siano dei documenti in mano e un poco si smonti anche un
certo tipo di narrativa che, purtroppo, è negativa per tutti,
perché è giusto parlare, è giusto lanciare proposte, è giusto avere
idee però, poi, a una certa bisogna scrivere un articolato, bisogna
relazionarsi con lo Stato - in questo caso anche con l'Unione
Europea - per poi cercare di vedere se certe cose sono applicabili
o meno, perché altrimenti è solamente fumo negli occhi, un poco
come le parole del segretario del Partito Democratico, Enrico
Letta.
Ecco che sicuramente in I Commissione, come ha detto anche lei e
come ho detto anche io, si può fare una sorta di lavoro importante,
però a monte ci dovrebbe essere una sorta di pudio fatto da
esperti, non possiamo essere noi Commissari della I commissione,
magari rivolgendoci anche a quel gruppo di lavoro che ha
organizzato il convegno molto interessante di un anno fa, per
capire effettivamente quali sono i margini di manovra per
l'attuazione, per la creazione o per anche inventare qualcosa di
diverso, perché, contestualizzato al territorio valdostano, si può
creare qualcosa di diverso se ci sono certi spazi. È ovvio che se
siamo solamente noi Commissari, è molto difficile capire quali sono
i limiti di quest'inventiva, di queste misure. Se invece c'è
qualche professore, qualcuno che è molto esperto di zone franche,
che dice: "Questo è attuabile, questo no", ecco che lì si ha anche
una base poi di partenza migliore e successivamente si può
costruire questa sorta di misura molto di più connotata al
territorio valdostano, perché, come dicevo prima, la zona franca
non dev'essere una scusante o un qualcosa che porta addirittura a
un incremento di certi fenomeni che noi viviamo oggi nel nostro
territorio, gravi, che dobbiamo combattere; come detto il
principale spopolamento della montagna verso il Fondovalle, ma
dev'essere qualcosa che dev'essere portato appunto a beneficio di
certe aree, per cui non credo sia così brutto immaginare che ci sia
una sorta di zona franca che riguardi solamente alcune aree della
Valle d'Aosta, quelle più in alto, per favorire chi sta in montagna
con una sorta di defiscalizzazione da parte di alcune imposte nelle
zone alte, nelle Terre Alte, e magari fare in modo che invece il
Fondovalle non sia così colpito da questa sorta di politica, perché
se vogliamo mantenere la gente in montagna, è ovvio che in montagna
bisogna anche fare in modo che convenga viverci.
Questo potrebbe essere uno strumento per mantenere le persone in
montagna però, appunto, alla base servono dei documenti che
attestino anche eventuali efficacità di certe politiche.
È un cantiere aperto assolutamente, purtroppo troppo tardi,
perché fino a qualche anno fa con le varie politiche del
contingentamento - i buoni benzina e quant'altro - non si doveva
neanche parlare della zona franca, non conveniva a nessuno parlare
della zona franca.
Adesso c'è il momento in cui il discorso dev'essere messo sul
tavolo e certe misure devono essere prese.
