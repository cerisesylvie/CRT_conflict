Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.



Oggetto del Consiglio n. 3723 del 19 giugno 2024 - Resoconto
OGGETTO N. 3723/XVI - Interrogazione: "Soluzione alternativa
all'inaccessibilità per lavori del piano terra del poliambulatorio
di Morgex".
Bertin (Presidente) -
Punto n. 16. Risponde l'assessore
Marzi, ne ha facoltà.
Marzi (SA) -
La domanda: "Come mai, consapevoli del fatto
che i lavori di ristrutturazione del poliambulatorio di Morgex
avrebbero reso inaccessibile il piano terra adibito a visite
ambulatoriali, l'Azienda non abbia trovato una soluzione
alternativa al fine di evitare agli assistiti di doversi recare in
altri Comuni dell'Alta Valle per poter ricevere le prestazioni del
caso".
Sia l'Azienda USL che il Comune di Morgex hanno informato che
non risulta alcuna segnalazione di disagio da parte degli assistiti
rispetto a quanto rappresentato; in vista dell'avvio dei lavori per
la Casa di comunità di Morgex, le attività sanitarie poste al piano
terra del poliambulatorio sono state temporaneamente trasferite al
primo piano, che presenta ampi spazi, destinati agli utenti, e
locali adeguatamente attrezzati.
Il primo piano è servito da un ascensore, quindi nulla cambia
rispetto all'accessibilità della struttura.
Già nei mesi precedenti l'avvio dei lavori, il direttore di
distretto ha correttamente informato il personale attivo presso il
poliambulatorio di Morgex circa i lavori che sarebbero stati svolti
e il relativo crono programma.
Uno dei due medici presenti nell'ambulatorio ha deciso, in piena
autonomia, di ridurre a un giorno alla settimana la presenza nella
sede, dedicando altresì una parte della sua attività presso il
Comune di La-Thuile, senza che ciò abbia prodotto - come riferito -
alcuna segnalazione di disagio da parte degli assistiti.
È opportuno precisare che è piena facoltà del medico di
assistenza primaria, in quanto libero professionista in convenzione
con l'Azienda sanitaria, trasferire la propria attività, purché la
stessa sia ubicata nel medesimo ambito territoriale, come è nel
caso di specie, e che la nuova sede sia giudicata idonea, a seguito
di verifica da parte degli operatori distrettuali.
Presidente -
Per la replica, consigliera Foudraz.
Foudraz (LEGA VDA) -
Io ho inoltrato quest'iniziativa
perché circa due settimane e mezzo fa ad alcuni assistiti della
Valdigne è arrivata una mail proprio da un medico di assistenza di
base dove si faceva presente che, a causa dei lavori di
ristrutturazione del piano terra del poliambulatorio di Morgex, non
era più consentito l'accesso e quindi le visite che venivano
effettuate settimanalmente in quel Comune venivano dirottate su un
altro Comune della Valle.
Dal tenore della mail che è stata inviata a tutti gli assistiti,
si poteva evincere che non ci fosse stata una programmazione nel
trovare soluzioni alternative ai locali, anche perché ricordo che
si sapeva già che i lavori sarebbero partiti a marzo, ma questo si
sapeva già nove mesi fa, quindi a ottobre.
Lei adesso ha appena affermato che è facoltà dei medici comunque
reperire locali nello stesso ambito, sì, è vero, parliamo dello
stesso ambito perché Morgex, La-Thuile e Courmayeur sono nella
stessa zona territoriale di assistenza primaria, vero è però che
comunque i chilometri da fare sono diversi e sappiamo benissimo che
sono numerose le persone anziane che accedono a questi servizi di
assistenza primaria.
Sinceramente si sarebbe dovuto magari trovare una soluzione
alternativa in loco, non dirottare a 20 km di distanza i pazienti,
comunque prendo atto della risposta e la ringrazio.
