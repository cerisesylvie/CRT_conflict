Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 549 del 30 ottobre 1981 - Resoconto
OGGETTO N. 549/81 - ORDINE DEI LAVORI DEL CONSIGLIO.
Presidente
- Prima di passare alle due mozioni il
Consiglio è chiamato ad esaminare l'oggetto iscritto d'urgenza in
via straordinaria consistente nel progetto di legge n. 325.
Ha chiesto di parlare il Consigliere Viberti; ne ha facoltà.
Viberti (DPROL)
- Non sono d'accordo sull'ordine dei
lavori, penso che si possano sbrigare molto più velocemente le due
mozioni che non la legge presentata dalla Signorina Viglino.
Vorrei sapere a che titolo si discute prima la legge che è stata
scritta d'urgenza con l'appoggio di tutto il Consiglio, che è
arrivata dopo le due mozioni che, penso, non dovrebbero dare dei
problemi.
Io non ho intenzione di fare né illustrazione né altro, chiedo
solo che vengano votate se non c'è nessuno che ha niente da dire.
Se poi si vuole seguire quest'ordine, pazienza, vorrà dire che lo
faremo dopo.
Presidente
- La ragione è solo che nella iscrizione,
anche se straordinaria ed urgente, i progetti di legge vanno prima
delle mozioni. La Presidenza non ha alcuna obiezione, se il
Consiglio è d'accordo, a discutere prima le mozioni e poi il
progetto di legge, ma nella formulazione dell'elenco dei lavori è
previsto che si discutano prima le interrogazioni, poi le
interpellanze, poi le proposte, i disegni di legge, anche di
iniziativa non solo della Giunta ma anche dei Consiglieri, e poi le
mozioni. Questa era la proposta che teneva conto di questa norma
del regolamento, indipendentemente da ciò ritengo che il Consiglio
sia orientato a protrarre i suoi lavori questa mattina fino alla
fine, quindi la Presidenza non ha niente in contrario a discutere
prima un oggetto piuttosto che un altro.
Ha chiesto di parlare il Consigliere Viberti; ne ha facoltà.
Viberti (DPROL)
- Chiedo un'inversione dell'ordine del
giorno e chiedo di discutere prima le mozioni perché penso che non
ci sia niente da discutere, a meno che ci siano dei contrari in tal
caso pregherei di dirlo subito, perché accetterei che le cose
vadano nel modo che il regolamento prevede.
Presidente
- Ha chiesto di parlare il Consigliere Tamone;
ne ha facoltà.
Tamone (UV)
- Siamo d'accordo che si discutano prima le
mozioni.
Presidente
- Mi sembra che si perda del tempo
inutilmente, se il Consiglio, come ha deciso ieri sera, tende a
concludere i lavori questa mattina, abbiamo ancora tre punti
all'ordine del giorno, che siano discussi prima o dopo, mi pare che
non abbia alcuna importanza. Il Consiglio ritiene di poter
accogliere la proposta del Consigliere Viberti sostenuta dal
Consigliere Tamone.
