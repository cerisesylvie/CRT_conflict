Classificazione
BENI CULTURALI
Interventi vari



Oggetto del Consiglio n. 1490 del 11 maggio 2022 - Resoconto
OGGETTO N. 1490/XVI - Interpellanza: "Azioni e interventi di
tutela posti in essere presso il complesso difensivo di
Saint-Germain a Montjovet".
Bertin (Presidente)
- Punto n. 24. Per l'illustrazione il
consigliere Distort.
Distort (LEGA VDA) -
So di essere insistente, avevo già
presentato quest'argomento nella scorsa legislatura ma di fronte
all'inerzia la mia insistenza, cocciutaggine se vogliamo, o
perseveranza, diventa un imperativo categorico. Per dirla con Kant,
oppure per dirla con Heidegger, "La grandezza dell'uomo si misura
in base a quel che cerca e all'insistenza con la quale cerca".
Allora senza arrogarmi questo senso di grandezza, vi confesso
che è una mia inclinazione personale la tendenza a voler risolvere
i problemi, quindi questo si trasforma in insistenza, perseveranza;
tralascio altri termini.
Come accennato, nel 2019 avevo già portato all'attenzione del
Consiglio regionale il complesso difensivo di Saint-Germain nel
Comune di Montjovet; allora era dieci anni dalle dichiarazioni
dell'Assessore ai beni culturali che, appunto, dieci anni prima
aveva comunicato che si sarebbero presto avviati i primi lavori di
tutela, a partire da un urgente intervento di messa in sicurezza
della cinta muraria e delle parti particolarmente più instabili.
Questo si prometteva nel 2009.
Nel 2019, quando come gruppo Lega avevamo presentato
un'interpellanza in merito, ci siamo trovati, combinazione, lo
stesso Assessore, il quale ha ribadito che si sarebbe provveduto
quanto prima a mettere in atto delle misure.
Allora festeggiavamo dieci anni dalle prime promesse, oggi
festeggiamo ulteriori tre anni dalle promesse iniziali e il
complesso difensivo di Saint-Germain in tutti questi anni ha visto
come uniche opere di tutela un intervento di messa in sicurezza per
eventuali visitatori, disponendo un segnale di edificio pericolante
con divieto di accesso e un nastro bianco e rosso sostenuto da
palette a precludere il sentiero di accesso al complesso
difensivo.
La precarietà statica è data innanzitutto da un'incuria che si
perde nella notte dei tempi dell'amministrazione regionale ed è poi
stata aggravata dall'attività di furto degli stipiti e dei relativi
architravi in pietra presenti nelle aperture della cinta muraria e
in altre parti della costruzione. Una piccola nota di carattere
tecnico: gli stipiti e gli architravi, nell'ambito di una struttura
muraria in pietra a secco, non costituiscono degli elementi
decorativi. Sono elementi strutturali, sono elementi che
garantiscono la continuità della tessitura muraria; nel momento in
cui si rimuovono, la tessitura muraria ovviamente si ritrova con
dei fori che evidentemente indeboliscono la struttura, soprattutto
quando la struttura è composta da un assemblaggio di pietre con un
eventuale presenza di malta che ha - ricordo - circa 800 anni di
età.
Quindi possiamo immaginare quanto sia fondamentale poter
intervenire quantomeno e quanto prima nel ripristino di questi
elementi di architrave, tra l'altro un ripristino che potrebbe
essere fatto anche con elementi in acciaio, anche strani, senza
bisogno di pensare a un intervento del massimo rigore della
coerenza storica, ma fondamentalmente di messa in sicurezza
temporanea.
Io so che non aspettavate altro che questa descrizione tecnica,
comunque questo è importante, perché rivela il fatto che, di fronte
all'imponenza del bene culturale, può essere sufficiente un
intervento anche modesto dal punto di vista dell'impegno di
consolidamento e quindi dell'impegno economico.
Però se non si interviene con urgenza, con almeno questo primo
intervento di consolidamento strutturale delle forature, otto
secoli di storia potrebbero cancellarsi nel giro di pochi istanti,
perché ai primi segnali di indebolimento strutturale, si può
arrivare - questa è materia tecnica - a un punto di tale turbamento
del regime statico da generare immediato collasso.
Allora non voglio essere la Cassandra della situazione e non
voglio neanche portare iella, ci mancherebbe, e auguro veramente
che questo bene storico imponente, che resiste tenace da otto
secoli, possa resistere ancora, però io chiedo, chiediamo con
questa nostra interpellanza indicazioni da parte del Governo.
Perché un bene storico, al di là del fatto che rappresenta la
ricchezza di una civiltà, al di là del fatto che è un bene
irriproducibile... questo lo colloca nella dimensione della
sostenibilità. Noi oggi siamo sensibili a questa parola:
"sostenibilità"; sostenibilità non è altro che consentire alle
generazioni che ci seguono la fruibilità dei beni di cui noi
usufruiamo in questa generazione.
La fruibilità dei beni culturali è fondamentale, anche perché
sono esattamente quei beni che, come ho già detto, e lo ripeto,
sono irriproducibili.
Questo dovere morale e amministrativo nello stesso tempo deve
attuarsi chiaramente attraverso una politica di programmazione,
attraverso capacità di ricercare e trovare canali economici che
consentano la realizzazione degli interventi di tutela e poi, a
seguire, una corretta politica di valorizzazione.
Il PNRR probabilmente offre delle opportunità in tal senso, sarà
il Governo a rispondere.
In ogni caso, alla luce di queste considerazioni storiche,
tecniche, economiche e strategiche, evidenziamo ed esplicitiamo le
richieste di quest'interpellanza. La prima: "Quali azioni di tutela
sono state poste in atto a tutt'oggi in merito al bene culturale in
questione" e la seconda: "Quale azione di tutela il Governo intende
condurre, con quali criteri e con quali tempi".
Presidente -
Risponde l'assessore Jean-Pierre
Guichardaz.
Guichardaz J. (FP-PD) -
Intanto nessuna cocciutaggine da
parte sua, quando si parla di tutela e valorizzazione del nostro
patrimonio culturale, credo che l'insistenza sia sempre ben riposta
e sia un'azione doverosa, ma credo che lei possa concordare con me
che, quando si cambiano sette-otto Governi in sette-otto anni,
diventa difficile che le promesse degli amministratori o le
garanzie degli amministratori in ordine ad azioni future possano
essere tali e possano trovare continuità in chi viene
successivamente.
Io credo che la storia di questi ultimi anni... lei ha citato
una sua interpellanza raccontando del precedente Assessore che
francamente non so chi è, ho perso un po' i conti, che gli aveva
probabilmente promesso che si sarebbe impegnato in questo, io
francamente non posso fare promesse senza essere in qualche modo
accusato di fare promesse da marinaio, promesse da politico
valdostano, in un periodo in cui c'è un po' l'abitudine di cambiare
Governi con una rapidità un po' troppo inconsueta.
Voglio essere schietto e non le darò una risposta probabilmente
che la soddisferà, glielo anticipo già subito, facilmente lei mi
dirà nella formula, anche cortese, con la quale lei riesce sempre
comunque a interfacciarsi, e di questo la ringrazio, mi dirà "Io
non sono particolarmente soddisfatto della sua risposta", ma quello
che posso dirle è ciò che in qualche modo stiamo facendo adesso, e
dopo chi verrà se il decorso di questa cosiddetta crisi è tale da
presupporre un cambiamento di Governo, deciderà poi lui in qualche
modo che tipo di garanzie potrà darle.
Io le leggo la risposta che è una risposta interlocutoria ma che
comunque fornisce delle informazioni che credo lei possa
apprezzare.
Nel 1737 il noto storico e politico valdostano Jean-Baptiste de
Tillier scriveva: "Il castello di Saint-Germain è oggi ridotto a
rudere" e in tale stato infatti è giunto nelle mani
dell'Amministrazione regionale. Competenti uffici della
Soprintendenza per i beni e le attività culturali hanno intrapreso
negli anni azioni di analisi di parti del sito mirate alla
conoscenza del suo sviluppo e del suo grado di conservazione,
misure di tutela e conservazione delle strutture, nonché interventi
di messa in sicurezza delle zone poste lungo il muro di cinta che
sono gli interventi consueti che si fanno per cercare di mantenere
- quantomeno nello stato di fatto - il nostro patrimonio culturale
che, ricordo, essere immenso, lei lo ricorda spessissimo, abbiamo
censito, e credo siano decisamente di più, un centinaio di
castelli, case forti e torri, quindi lei può immaginare anche la
difficoltà che ha la Regione rispetto alle sue proprietà a
mantenerle nello stato di conservazione quantomeno di provenienza e
nel mantenere la sicurezza in modo tale che non siano comunque un
pericolo per eventuali persone che vi si accostano.
Il castello di Saint-Germain è importante nel panorama storico,
architettonico e culturale valdostano e merita di essere degnamente
valorizzato ma è, nel contempo, come lei sa bene, un sito complesso
per la posizione, per le vie di accesso, per le dimensioni, per la
struttura architettonica, per la necessità di notevoli e complessi
interventi di messa in sicurezza in vista di una fruizione
pubblica.
Tale complessità non consente, in questo momento, di ipotizzare
un valido progetto di recupero e di valorizzazione alla luce delle
risorse finanziarie disponibili sui capitoli di spesa destinata
agli investimenti nel campo della cultura che, in questi ultimi
anni -anche a causa delle premesse che le ho fatto - sono stati
notevolmente ridimensionati e della dotazione di personale del
Dipartimento Soprintendenza, che è molto assorbito dalle numerose e
complesse attività attualmente in corso.
Si ricorda infatti che gli uffici sono impegnati nei cantieri di
restauro del Palazzo Roncas e dei Castelli di Quart e Saint-Pierre,
nel completamento degli spazi museali dell'area megalitica di
Saint-Martin-de-Corléans, nella manutenzione straordinaria e nel
nuovo percorso di visita al Castello Sarriod de La Tour, nei lavori
di completamento per l'apertura che è prossima - sarà la prossima
settimana - del Castello di Aymavilles, nel rifacimento dei tetti
del rustico di Arnad, dell'ex chiesa del Monastero della
Visitazione, del Castello di Ussel, in interventi impiantistici al
museo archeologico regionale, in interventi sull'illuminazione nei
Castelli di Sarre e Issogne, nell'avvio dei lavori di Aosta Est,
senza contare tutta una serie di manutenzione ordinaria
indispensabile per attività di valorizzazione e manutenzione dei
siti culturali regionali.
Quest'elenco naturalmente non vuole essere una giustificazione
fine a se stessa e non significa assolutamente che gli uffici si
siano comunque dimenticati del Castello di Saint-Germain.
Nel corso del 2021, infatti, le strutture della Soprintendenza -
le quali svolgono visite periodiche nel sito per lo svolgimento
delle ordinarie manutenzioni ordinarie per un controllo sui
cancelli di accesso che, peraltro, come lei ha ricordato, talora
sono oggetto di atti vandalici - hanno provveduto ad acquisire un
servizio per la redazione del progetto definitivo esecutivo per la
manutenzione straordinaria, con rifacimento di alcune porzioni del
percorso di accesso al castello.
L'accesso al sito avviene mediante un percorso pedonale distinto
in due tratti che presentano oggi stati di conservazione
differenti. Un primo tratto sistemato, sia per quanto riguarda la
pavimentazione sia per quanto concerne la recensione di bordo, e un
secondo tratto all'interno del muro di cinta, che presenta
irregolarità nel piano di calpestio nelle protezioni laterali.
Tale manutenzione straordinaria, con il parziale rifacimento di
alcune porzioni del percorso di accesso al castello, è
indispensabile per poter procedere, non appena sarà possibile, a
successivi approfondimenti di natura archeologica volti alla
raccolta delle informazioni storiche e architettoniche funzionali a
un futuro corretto recupero del castello.
Alla sua seconda domanda, "Quali azioni di tutela il Governo
intende condurre, con quali criteri e con quali tempi", come le ho
già illustrato, gli uffici della Soprintendenza per i beni e le
attività culturali monitorano il sito e - compatibilmente con i
fondi attribuiti, il procedere dei cantieri in corso e le risorse
umane assegnate - cercano di portare avanti interventi funzionali a
un futuro recupero del castello.
Tenuto conto della complessità del sito, un progetto complessivo
di recupero, preceduto da una valutazione costi-benefici e inserito
in un corretto piano di valorizzazione del bene, non è al momento
possibile se non fermando altri investimenti in corso.
Nella programmazione delle attività dei prossimi anni spero che
si terrà in conto la necessità di procedere a tale investimento,
che è tutt'altro che modesto.
Aggiungo che non credo sia solo un problema di risorse, così
come per altre strutture di proprietà regionale non credo sia solo
un problema di risorse finanziarie; come le ribadivo prima, le
strutture hanno dei limiti operativi che sono dovuti alla
sommatoria di progetti e di attività che - come lei ben sa, essendo
stato parte di una forza che ha governato per un certo periodo la
Regione - ha anche dei limiti assunzionali di reperimento delle
risorse umane e professionali che siano in grado di seguire e di
valorizzare come si vorrebbe - come credo tutti gli amministratori
vorrebbero, perché non credo che ci sia un amministratore che non
sarebbe contento se le cose funzionassero bene - e non è in grado
tutt'ora - con il personale che ha, con le forze che ha, con i
limiti ovviamente dovuti agli organici, all'organizzazione - di
seguire tutto ciò che si vorrebbe seguire.
Presidente -
Per replica, il consigliere Distort.
Distort (LEGA VDA) -
La ringrazio anche per la
schiettezza, anche se diventa di una facilità incredibile
attaccarla come forza di opposizione per la debolezza della
risposta. É una tentazione che- siccome è talmente facile - io sto
cercando di resisterle, benché certe tentazioni si vincano
assecondandole.
Allora io dico questo: innanzitutto voglio solo sgombrare il
campo per una questione che non vorrei fosse letta come mancanza di
delicatezza. Il fatto di aver citato un Assessore che non è più in
questo Consiglio - è vivo, eh - non voleva essere minimamente un
chiamarlo in causa, non voleva essere un'azione di conflittualità
nei suoi confronti, voleva essere semplicemente un resoconto
storico.
Così mi rendo conto che degli impegni assunti dai suoi
predecessori, lei, Assessore, chiaramente non ha responsabilità. Va
benissimo, era soltanto per inquadrare e per raccontare il fatto
che ci troviamo con 800 anni di storia che rimangono in una sorta
di limbo: "Faremo, potremo, vorremmo, avremmo voluto".
Allora in questa situazione di alternative, io vorrei soltanto
mettere in chiaro un fatto: bisogna operare delle scelte, perché
non si tratta necessariamente di dover mettere in atto un progetto
di recupero e valorizzazione integrale. C'è una fase che è una fase
di messa in sicurezza in regime di urgenza; questo è importante,
perché questo è il primo livello della tutela, il primo, e, tra
l'altro, mi permetta, il livello minimo di governo del nostro
patrimonio culturale è la tutela per garantire il principio di
sostenibilità.
Se non siamo in grado di trasmettere il patrimonio del nostro
passato, abbiamo fallito come generazione, ma prima di chiunque
altro, avete fallito voi, ora, che avete il mandato di governare
questo territorio.
Questo lo dico per onor del vero. Poi è chiaro che il livello
successivo è la valorizzazione, è chiaro che tutto questo
presuppone programmazione, è chiaro che
bonum ex integra
causa
però non cadiamo nel tranello di aspettare il meglio, in
attesa del meglio non facciamo nulla, perché il meglio spesso è
nemico del bene.
Grazie per l'attenzione.
