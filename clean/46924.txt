Classificazione
ENTI LOCALI
Comuni
SANITÀ VETERINARIA E ZOOTECNIA
Zootecnia



Oggetto del Consiglio n. 3272 del 9 febbraio 2024 - Resoconto
OGGETTO N. 3272/XVI - Interpellanza: "Interlocuzioni con il
Comune di Aosta in merito alla rimozione del vincolo sull'immobile
"vecchia Centrale del latte"".
Bertin (Presidente)
- Alla presenza di 33 Consiglieri
riprendiamo l'analisi dell'ordine del giorno. Siamo al punto n. 81.
Ha chiesto la parola il consigliere Marquis, ne ha facoltà.
Marquis (FI) -
Abbiamo presentato quest'iniziativa sul
tema la vecchia Centrale del latte, perché è un immobile che è
ricompreso nel piano delle alienazioni e delle valorizzazioni
immobiliari, che è un allegato del bilancio previsionale triennale
2024-2026. È sicuramente un immobile che ha una buona vocazione
tenuto conto sia della sua consistenza, sia del suo posizionamento
all'interno della città di Aosta. Parliamo di un immobile di 3.100
metri, con un'area di pertinenza di 8 mila metri quadri. È un
immobile che è urbanisticamente contraddistinto nella fascia BC02
del piano regolatore comunale in un'area vincolata a servizi e
istruzione. Sappiamo che da alcuni anni è stata avviata
un'interlocuzione con il Comune di Aosta che dovrebbe essere
finalizzata alla rimozione del vincolo.
È del tutto evidente che l'immobile, essendo ricompreso in un
piano, per essere valorizzato e per essere eventualmente alienato,
deve essere libero da vincoli o ci dev'essere chiara una
destinazione d'uso perché diversamente rimane una sua mera
collocazione sul documento ma è difficile che ci possano essere
anche delle manifestazioni eventuali di interesse perché non ci
sono sostanzialmente delle prospettive di utilizzo. Tenuto conto di
questo, l'interpellanza è finalizzata a chiedere conto dello stato
delle interlocuzioni con il Comune di Aosta sull'argomento e se si
ritiene che occorra dar corso e dar maggiore velocità a questo iter
affinché si possa perseguire l'obiettivo di valorizzazione.
Presidente -
Risponde l'assessore Sapinet.
Sapinet (UV) -
Grazie collega Marquis per
quest'iniziativa che ci permette di fare un po' di storia ma anche
un po' una visione di prospettiva sull'immobile che è indubbiamente
interessante. Abbiamo acquisito alcune valutazioni di competenza
grazie al lavoro della struttura Espropriazioni e valorizzazione
del patrimonio e Casa da gioco e della struttura Pianificazione
territoriale. In base a quanto ci dicono, si rileva quanto segue:
in merito al punto 1, l'immobile oggetto dell'interpellanza, che è
stato utilizzato in passato come Centrale del latte, è inserito nel
piano regolatore di Aosta, come diceva correttamente anche lei,
nella sottozona BC02, una zona di completamento destinata
prevalentemente alle attività commerciali. Sull'edificio e l'area
di pertinenza di proprietà regionale grava infatti un vincolo in
previsione di servizio scolastico, di scuola primaria
dell'infanzia, la cui attuazione è subordinata alla rimozione dei
contigui depositi di carburante.
L'immobile, per fare un po' di storia, è stato inserito nel
piano delle alienazioni e delle valorizzazioni delle proprietà
regionali nel 2016, con nota del 26 agosto 2016 gli uffici
regionali hanno richiesto al Comune di Aosta la soppressione del
vincolo presente del piano regolatore al fine di poter meglio
collocare sul mercato il bene stesso. A seguito delle prime
interlocuzioni con il Comune di Aosta, si è ravvisata l'opportunità
di trasferire il vincolo scolastico in altra sede, posta nelle
vicinanze, quale, ad esempio, l'area adiacente alla scuola
Cerlogne, questo al 2016, nei pressi appunto dell'ex Maternità; ciò
al fine di garantire il rispetto dello standard dei servizi
scolastici comunali in previsione attraverso la predisposizione di
una variante non sostanziale allo strumento urbanistico. In data 21
novembre 2016 si è provveduto a integrare la richiesta del 26
agosto 2016 ipotizzando il trasferimento del vincolo istruzione su
eventuali aree e di immobile alternativo. La richiesta in data 16
dicembre 2016 da parte dell'allora Assessore regionale alla sanità,
salute e politiche sociale di destinare l'area a servizi
residenziali e semiresidenziali a favore di persone parzialmente e
non autosufficienti ha comportato un'iniziale interruzione della
procedura di rimozione del vincolo al fine di un opportuno
approfondimento. Negli anni successivi ci sono stati alcuni
incontri tra i referenti della Regione e i referenti del Comune di
Aosta, nell'ambito dei quali sono emerse altre diverse ipotesi
riguardo alla possibile destinazione da attribuire all'area e sul
conseguente spostamento del vincolo scolastico. Con una nota del 9
giugno 2021 il Comune di Aosta ha ribadito la disponibilità a
spostare il vincolo istruzione dall'area Centrale del latte a
un'area alternativa previo confronto tra le due Amministrazioni
sulla destinazione da attribuire all'area ex Centrale del
latte.
Con riferimento invece al suo secondo quesito, è evidente e
chiaro che la presenza del vincolo sull'area ex Centrale del latte
impedisce che l'edificio, che, come detto, è già inserito nel piano
alienazione, possa essere posto sul mercato, non solo per una sua
alienazione ma anche per qualsiasi altra valorizzazione del
fabbricato che non rispetti quel vincolo. Ad oggi quindi l'immobile
è inserito nell'elenco dei beni non più utili ai fini istituzionali
regionali, ciò considerato - e sempre che non emergano nuove
possibilità o opportunità istituzionali che comunque si
monitoreranno - si rende assolutamente necessario proseguire - e
siamo concordi con lei - l'interlocuzione con il Comune di Aosta,
con l'obiettivo di individuare una o più destinazioni dell'area
dell'edificio, che, compatibilmente con la pianificazione
urbanistica, lo rendano assolutamente più appetibile al mercato.
Seguiremo quindi la questione per riuscire a fare dei passi avanti
e raggiungere uno di quegli obiettivi che anche lei citava.
Presidente -
Per la replica, la parola al consigliere
Marquis.
Marquis (FI) -
Grazie Assessore per la risposta. In
questa situazione praticamente si è partiti dal 2016, sono
trascorsi otto anni da quando è stato deciso di alienare l'immobile
e valorizzarlo. È un tempo abbastanza lungo direi, quindi
bisognerebbe cercare di provvedere al più presto a definire questa
partita, perché, tenuto conto della localizzazione, tenuto conto
delle difficoltà di carattere economico e sociale di una comunità,
anche della città di Aosta, è un peccato avere un'area che ha delle
potenzialità e non poterla utilizzare e mettere a valore comune,
perché poi alla fine la crescita economica e lo sviluppo di una
realtà passano anche attraverso queste importanti iniziative.
Riteniamo che dal momento che non sia di interesse della
Pubblica Amministrazione per fini istituzionali l'immobile, si
debba cambiare marcia, cioè arrivare al più presto a definire la
questione affinché possa essere messo a valore attraverso anche
delle manifestazioni d'interesse, se ci fossero delle realtà
interessate, a fare delle proposte di utilizzo dell'area che vadano
nell'interesse collettivo di far crescere il valore complessivo di
una comunità. Porremo sempre attenzione su questo tema e la
invitiamo a prendere in mano la situazione perché ci risulta che
c'è un rimpallo di carteggi che, al di là che ogni tanto si trovano
questi tavoli di lavoro, però  sembra che non ci sia la
volontà di raggiungere un obiettivo, perché diversamente non è
possibile che ci vogliano otto anni per definire la rimozione di un
vincolo da un immobile, anche se i tempi dell'urbanistica sappiamo
quali sono, però crediamo che non siano questi sostanzialmente.
Pertanto speriamo che nel corso di pochi mesi si possa dare
conclusione a questo iter.
