Classificazione
BILANCIO E CONTABILITA' REGIONALE



Oggetto del Consiglio n. 2708 del 16 maggio 2007 - Resoconto
OGGETTO N. 2708/XII - Comunicazione di provvedimenti
amministrativi di variazione al bilancio.
Il Consiglio
Premesso che ai sensi dell'articolo 42 - primo comma - della
legge regionale 27 dicembre 1989, n. 90 come sostituito
dall'articolo 5 della legge regionale 7 aprile 1992, n. 16, la
legge regionale relativa all'approvazione del bilancio di
previsione della Regione per l'anno 2007 ha autorizzato la Giunta
regionale ad apportare, per l'anno 2007, variazioni di bilancio
mediante provvedimenti amministrativi da comunicare al
Consiglio;
Rilevato che, ai sensi dell'articolo 37, comma 3, della legge
regionale 27 dicembre 1989, n. 90, come sostituito dall'articolo 4,
comma 1, della legge regionale 21 agosto 2000, n. 27, il prelievo
di somma dal fondo di riserva per spese impreviste è disposto con
deliberazione della Giunta regionale da comunicare al Consiglio
regionale entro quindici giorni dalla sua adozione;
Richiamate le leggi regionali n. 90/1989, n. 16/1992 e n.
27/2000, nonché la legge regionale di approvazione del bilancio per
l'anno 2007;
Prende atto
della comunicazione delle seguenti deliberazioni della Giunta
regionale:
Oggetto n. 694 in data 22 marzo 2007
:
Variazione al bilancio di previsione della Regione per l'anno 2007
per l'iscrizione di assegnazioni statali e comunitarie provenienti
dal Fondo Europeo di Sviluppo Regionale (FESR) per l'attuazione del
progetto "Network for regional sme finance (FINNETSME)".
Oggetto n. 763 in data 30 marzo 2007
:
Variazione al bilancio di previsione per l'anno 2007 e a quello
pluriennale 2007/2009 per variazioni tra capitoli appartenenti al
medesimo obiettivo programmatico e conseguente modifica al bilancio
di gestione.
Oggetto n. 854 in data 6 aprile 2007
:
Variazioni al bilancio di previsione della Regione per l'anno 2007
e a quello pluriennale per il triennio 2007/2009 per variazioni tra
capitoli appartenenti al medesimo obiettivo programmatico e
conseguente modifica al bilancio di gestione.
Oggetto n. 999 in data 20 aprile 2007
:
Variazioni al bilancio di previsione della Regione per l'anno 2007
e a quello pluriennale per il triennio 2007/2009 per variazioni tra
capitoli appartenenti al medesimo obiettivo programmatico e
conseguente modifica al bilancio di gestione.
Presidente
- La parola alla Consigliera Squarzino
Secondina.
Squarzino (Arc-VA)
- Volevamo capire la deliberazione n.
999... ci sono due elementi che ci lasciano perplessi. Da un lato
c'è il rinvio nel 2007 di una fattura che avrebbe dovuto arrivare
nel 2006, ma che non è mai pervenuta; volevamo capire se si è
capito perché; soprattutto ci interessa capire come mai si fa
un'operazione di questo tipo, cioè abbiamo dei programmi
comunitari, finanziati attraverso il contributo del Fondo europeo
di sviluppo regionale 2007-2013, ci sono delle spese di
investimento e si spostano dalle spese di investimento alle spese
correnti una parte di soldi. Prima domanda: come mai si passa da
spese di investimento a spese correnti?
Seconda domanda: qui le spese correnti servono per finanziare
iniziative finalizzate ad attrarre imprese nelle aree riconvertite
nei precedenti periodi di programmazione e da riconvertire
nell'attuale periodo di programmazione al fine di permettere
l'avvio della attività di "marketing territoriale" affidate dalla
Giunta al segretariato per la concertazione dell'Assessorato delle
attività produttive e politiche del lavoro. Com'è possibile
trasferire da un capitolo di spese di investimento a spese
correnti? Questa attività di "marketing" era già inserita nel piano
2007-2013? Altrimenti come è possibile utilizzare quel denaro nel
piano 2007-2013 prima ancora che venga attuato quel piano? Mi
chiedo rispetto a questa attività cosa è stato fatto relativamente
all'attuazione di questo piano, cosa è stato fatto 2007-2013 e come
mai si possono già attuare queste spese... cioè se e come mai non
sono state previste nel piano 2007-2013 delle spese per il
"marketing" e poi perché solo adesso c'è questa esigenza; in terzo
luogo, perché sposto denaro dalle spese di investimento alle spese
correnti.
Presidente
- La parola al Presidente della Regione,
Caveri.
Caveri (UV)
- Siamo nel periodo di programmazione
2007-2013; in realtà, come lei giustamente osservava, abbiamo
notificato alla Commissione europea l'insieme delle azioni POR
2007-2013. All'interno di queste azioni c'è anche il sostegno ad
azioni di sistema finalizzate alla promozione della cultura e
dell'innovazione e ad azioni finalizzate all'attrazione di
investimenti nelle aree recuperate nei precedenti periodi di
programmazione. Siamo di fronte ad un'azione che è fissata nel POR
2007-2013, in assoluta analogia con quanto previsto nel 2000-2006,
quindi ci troviamo di fronte ad un'azione che sappiamo poter essere
finanziata.
L'articolo 56 del Regolamento CE n. 1083 stabilisce che le spese
relative ai POR cofinanziati dall'UE sono ammissibili per una
partecipazione dei fondi, se sono state pagate a partire dal 1°
gennaio 2007, cioè aspettando l'approvazione, possiamo già
cominciare a spendere là dove si ritenga legittimamente che l'UE
non abbia nulla da dirci, e visto che la negoziazione con Bruxelles
è una negoziazione che avviene già nella fase costruttiva del POR,
sappiamo che l'UE su questo non ha obiezioni, perché la stessa UE e
i funzionari che in questi anni hanno controllato la
reindustrializzazione della area "Cogne" e della "Pépinière" di
Pont-Saint-Martin ci hanno sempre detto - e noi con loro - che non
eravamo soddisfatti del tasso di occupazione dell'area e
dell'azione di "marketing territoriale". Abbiamo quindi affidato
con una deliberazione del 9 marzo 2006, facendo un'azione
innovatrice, al segretariato per la concertazione, all'ottimo dott.
Cadin, questo compito di "marketing territoriale", quindi abbiamo
effettuato questa variazione per permettere l'avvio di queste
attività, che vengono ulteriormente finanziate nell'ambito
dell'assestamento di bilancio e lo saranno ancora in prospettiva,
perché riteniamo che oggi, questo, per l'attrazione di impresa e di
conseguenza per l'occupazione, sia un punto cardine. Non c'è quindi
problema all'interno del POR di prendere questi soldi da una parte
e spostarli dall'altra e cominciare a spenderli.
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- L'altra richiesta di chiarimenti
riguarda una fattura della RAI, che riguarda delle registrazioni
sul sistema VHS, fatturate nel 2006; questa fattura probabilmente
per disservizi postali non è mai arrivata, è stata consegnata come
copia conforme nel 2007 per dare modo al pagamento. Il Dipartimento
ci ha richiesto l'istituzione di un dettaglio specifico che
permettesse il pagamento di questi oneri pubblicitari, che sono di
competenza del 2006, con un dettaglio che evidenzia questo tipo di
discorso. Credo che la questione sia assolutamente non imputabile
all'Amministrazione.
Presidente
- La parola alla Consigliera Squarzino
Secondina.
Squarzino (Arc-VA)
- Solo una richiesta di precisazione,
rispetto alla domanda precedente.
Nel momento in cui si è deciso di stornare dalle spese di
investimento alle spese correnti una certa cifra, in questo caso
250mila euro, poi ci sarà un momento in cui si inserirà di nuovo
questa cifra nelle spese di investimento, oppure ci sarà una
riduzione delle spese di investimento in quanto sono state tolte
queste spese correnti?
Presidente
- La parola al Presidente della Regione,
Caveri.
Caveri (UV)
- Il POR è un grande contenitore, all'interno
del quale si possono disporre con agevolezza e, naturalmente, con
questo tipo di provvedimenti, degli spostamenti. Oggi come oggi
esiste questa necessità ed è avvenuto uno spostamento da una parte;
nessuno esclude che domani possa venire dall'altra.
Presidente
- Il Consiglio prende atto dei punti n. 8 e n.
9 dell'ordine del giorno.
