Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2173 del 10 luglio 1986 - Resoconto
OGGETTO N. 2173/VIII - DISEGNO DI LEGGE CONCERNENTE:
"FINANZIAMENTO DELLA SOSTITUZIONE DELL'IMPIANTO FUNIVIARIO
CHARDONNEY-LARIS, IN COMUNE DI CHAMPORCHER".
PRESIDENTE
: Ha chiesto la parola l'Assessore al Turismo,
Urbanistica e Beni Culturali Borbey; ne ha facoltà.
BORBEY (D.C.):
Presupposto fondamentale di questo disegno
di legge è la considerazione che nell'attuale congiuntura
economica, la sostituzione di un impianto di base o meglio di
arroccamento, nella quasi totalità dei casi, costituisce un
problema finanziario sostanzialmente non risolvibile per la quasi
totalità delle società che gestiscono gli impianti di trasporto a
fune della Regione, senza avere in cambio un risvolto positivo
nell'aumento del "domaine skiable".
Nella relazione allegata a questo disegno di legge la Giunta
regionale fa un elenco degli impianti che si possono definire di
arroccamento puro e di quelli che possono essere considerati di
arroccamento rivalutabili in una percentuale del 70%, 80% o 90%.
Qualora dovessero costituirsi altri impianti di arroccamento, la
Giunta regionale chiederebbe che vengano costruiti in modo simile a
quelli presenti nell'elenco citato.
Questo intervento specifico è stato predisposto per la società
degli impianti funiviari di Champorcher che deve sostituire
l'impianto di arroccamento di base che costa veramente molto,
perché è un impianto di arroccamento chiuso, con una cabinovia a 6
posti. La zona infatti è molto fredda e un impianto scoperto, come
una seggiovia, potrebbe arrecare un danno non indifferente alla
valorizzazione turistica del Comune di Champorcher. L'impianto
quindi è prestigioso e tale da favorire un notevole incremento
dello sviluppo turistico della valle di Champorcher e del livello
di utilizzazione del suo "domaine skiable", che non ha ancora
raggiunto il livello di massima estensione.
Questa legge propone, quindi, di contribuire con il 90% a
sostenere le spese di sostituzione dell'impianto funiviario
Chardonney-Laris, in comune di Champorcher.
PRESIDENTE
: Ha chiesto la parola il Consigliere
Maquignaz; ne ha facoltà.
MAQUIGNAZ (A.D.P.):
Il disegno di legge n. 296, che
riguarda il finanziamento dell'impianto di Champorcher ed il
finanziamento dell'impianto Aosta-Pila, ripropone con forza
all'attenzione di questo Consiglio i problemi degli impianti di
arroccamento.
Come ha già ricordato l'Assessore Borbey, gli impianti di
arroccamento sono molto importanti e svolgono un ruolo fondamentale
e di carattere quasi pubblico. Sono molto potenti e costosi e,
normalmente, sono impianti non ripetibili se non marginalmente e
solo in qualche caso sporadico. Per queste ragioni e
caratteristiche questi impianti sono destinati, purtroppo, a
produrre delle grandi passività nelle società che li
gestiscono.
Se è vero quello che sto dicendo e se è vero che questi impianti
svolgono un ruolo pubblico, possiamo dire che essi sono
assimilabili a delle vere e proprie opere di urbanizzazione
secondaria, come per esempio ad una strada. Si potrebbe dire che,
come le strade alimentano le stazioni turistiche della nostra
Regione, così gli impianti di arroccamento alimentano la maggior
parte dei comprensori sciistici della nostra Regione. Si spiega
quindi il ruolo pubblico di questi impianti molto costosi, senza i
quali le nostre stazioni turistiche avrebbero delle grosse
difficoltà di sopravvivenza.
È evidente che i finanziamenti dell'Aosta-Pila e dell'impianto
di Champorcher rientrano in questa logica che va verso la
"regionalizzazione" degli impianti di risalita e di arroccamento.
Noi condividiamo questa logica, non tanto perché riteniamo di dover
privatizzare i profitti e regionalizzare le perdite, ma perché,
come ho già ricordato, questi impianti svolgono un ruolo pubblico
fondamentale, sono molto costosi e non possono essere realizzati e
gestiti senza l'intervento della mano pubblica. Riteniamo, quindi,
che questi interventi, visti in quest'ottica, abbiano un profondo
significato, al punto che ci sentiamo di proporre l'elaborazione di
una legge quadro o di un programma (noi saremmo più favorevoli ad
una legge quadro) che da una parte abbia come scopo fondamentale di
stabilire le caratteristiche degli impianti di arroccamento, e
dall'altra di stabilire le modalità e l'entità dei finanziamenti a
favore degli stessi impianti.
La relazione introduttiva affronta con impegno la discussione di
oggi, però mi pare che dovrebbe essere rimeditata anche alla luce
delle osservazioni che sto facendo. Noi, quindi, voteremo a favore
di questo provvedimento ed invitiamo nel contempo il Governo
regionale a predisporre una legge quadro che stabilisca le
caratteristiche degli impianti di arroccamento, nonché le modalità
e l'entità dei finanziamenti.
Non ho da aggiungere altro e spero che l'Assessore Borbey
condivida queste mie brevi osservazioni. Non voglio discutere altri
possibili impianti di arroccamento di interesse generale per tutta
la comunità valdostana, come quello dello Zerbion, che potrebbero
eventualmente essere presi in considerazione nell'ambito di una
legge quadro.
PRESIDENTE
: Ha chiesto la parola il Consigliere Tonino;
ne ha facoltà.
TONINO (P.C.I.):
Questo disegno di legge consente di fare
delle osservazioni su due piani: il primo, della politica generale
e turistica di questa Giunta, ed il secondo più calato nella realtà
specifica di Champorcher e dell'opera in esame.
Per quanto concerne il piano più generale ricordo che quando si
discusse in questo Consiglio regionale la legge n. 46 del 1985, noi
facemmo un intervento, che l'Assessore certamente ricorderà,
sollevando il problema che il provvedimento non poteva certamente
risolvere i problemi legati agli impianti di arroccamento. Tant'è
che successivamente, in una riunione che si tenne nel Comune di
Champorcher alla presenza dell'Assessore Borbey, la società degli
impianti presentò le proposte fattibili con le sue compatibilità di
bilancio. Io in quell'occasione dissi che era fuori di dubbio che
la soluzione della funivia biposto affrontava il problema solo
limitatamente al bacino di Laris e per un breve periodo di tempo,
ma sicuramente non era adeguata per uno sfruttamento più completo
delle potenzialità offerte da quella zona. Si trattava quindi di
operare delle scelte che andavano al di là delle capacità di quella
società per azioni. Allora io sostenni la necessità di un
provvedimento diverso e che uscisse fuori dalla logica della legge
n. 46; non è un caso che poi così sia stato ed oggi ci troviamo di
fronte a questo provvedimento.
Io condivido alcune delle osservazioni fatte prima dal
Consigliere Maquignaz, che peraltro abbiamo già evidenziato anche
in altre occasioni. Discutendo tra l'altro proprio di questo caso
particolare, l'alternativa ad un impianto di arroccamento
importante era e rimane la costruzione della strada che raggiunge
la località di Dondeynaz. È una discussione che in quella zona si
fa ed è aperta da moltissimi anni. Bisognerebbe chiedersi quanto
potrebbe costare alla comunità valdostana realizzare una strada
carrozzabile, percorribile in inverno in condizioni di sicurezza e
quindi con paravalanghe e gallerie, che colleghi il Comune di
Champorcher a Dondeynaz, per poi paragonare i rispettivi costi ed i
benefici per la collettività, della strada e della funivia. Io
credo che all'interno di questa analisi complessiva sui costi e sui
benefici probabilmente questo investimento risulterebbe ancora
produttivo anche in rapporto alla spesa sostenuta dalla pubblica
Amministrazione.
Detto questo, a me pare che permanga ancora un vuoto, nella
Giunta e nella maggioranza nel suo complesso, costituito dalla
necessità di capire quali sono le regole del gioco rispetto alla
programmazione delle stazioni invernali e degli interventi della
Regione. L'Assessore Borbey parla sempre di piani, progetti e
Commissioni, ma in realtà questo Consiglio non discute mai un piano
o una strategia. Il Consiglio regionale discute provvedimenti che
vengono presi con il contagocce, per cui ci risulta anche di
difficile comprensione il disegno complessivo che sta dietro al
singolo provvedimento.
La relazione che accompagna il provvedimento stimola un certo
interesse ed ipotizza, nel limite delle sue quattro pagine ed altre
poche righe, le stazioni invernali che hanno bisogno di un impianto
di arroccamento; inoltre propone delle soluzioni per alcune
stazioni esistenti e mi riferisco in particolare alla zona di
Gressoney che noi ancora non conosciamo. Viene fatta ad esempio
l'ipotesi della eliminazione dell'ovovia che oggi collega Orsia con
il Gabiet, a favore di un collegamento diretto Staval-Gabiet, e in
fondo alla terza pagina della relazione, si dice appunto: "...potrà
essere adottato al momento che venga deciso di attuare il
collegamento Staval-Gabiet, cui si è avuto modo di far cenno più
sopra".
Voglio dire che non ci è assolutamente comprensibile la logica
che guida le scelte regionali. Io sollecito la necessità di fare
una discussione un pochino più ampia. Per esemplificare, la Giunta
ha commissionato uno studio per la zona che riguarda il
comprensorio del Monterosaski, ma nessuno di noi lo conosce, eppure
sarebbe interessante conoscerlo. Per quanto riguarda la
localizzazione delle nuove stazioni invernali, come ad esempio
quella dello Zerbion, la Giunta ha commissionato uno studio ai
professori Ceccarelli e Sechi. Che fine ha fatto quello studio?
Quali sono le sue conclusioni? Nessuno ha mai avuto il modo né
l'opportunità di discuterne. C'è un collegamento tra le scelte di
oggi e gli indirizzi presenti in quello studio?
Concludendo, a noi pare che questo provvedimento, preso
singolarmente, sia utile. Anche in altre sedi avevo sostenuto la
necessità di un intervento di tipo straordinario nel Comune di
Champorcher, che prendesse in esame lo sviluppo di quel
comprensorio in una prospettiva almeno di medio periodo e quindi
noi non abbiamo obiezioni da fare sul provvedimento in sé.
Tuttavia, da quanto è scritto nelle tre pagine della relazione che
accompagna il disegno di legge, rileviamo l'assoluta necessità di
una discussione più completa sulle strategie, di questa Giunta
regionale, sempre che ci siano, in modo che anche il Consiglio si
possa occupare di questo importantissimo tema.
PRESIDENTE
: Ha chiesto la parola l'Assessore al Turismo,
Urbanistica e Beni Culturali Borbey; ne ha facoltà.
BORBEY (D.C.):
Non mi ripeto, anche perché il Consigliere
Tonino ha già fatto un intervento simile nell'esame del precedente
disegno di legge, ponendo l'accento sulla necessità di una
programmazione. Tutto ciò può essere collegato anche alla richiesta
del Consigliere Maquignaz di definire, all'interno di una
programmazione sugli impianti di risalita, quali possano essere
considerati di arroccamento puro e quali di arroccamento più
generale ed in quale percentuale intervenire nei singoli
impianti.
Ribadisco il concetto già espresso e cioè che non siamo contrari
a presentare in futuro un documento programmatico complessivo, ma
per far ciò aspettiamo che nel prossimo autunno venga consegnato
alla Giunta regionale lo studio che è stato commissionato, per poi
farne partecipi le Commissioni competenti ed in seguito anche il
Consiglio regionale.
PRESIDENTE
: Passiamo ora all'esame dell'articolato.
Do lettura dell'articolo 1:
Art. 1
1. La Regione Valle d'Aosta è autorizzata a erogare
contributi a favore della
S.p.A. "Funivie di Champorcher" per la realizzazione di un
impianto funiviario sostitutivo dell'attuale impianto di
collegamento Chardonney-Laris, in comune di Champorcher.
PRESIDENTE
: Se nessuno chiede la parola, metto in
votazione l'articolo 1 testé letto:
ESITO DELLA VOTAZIONE
Presenti, votanti e favorevoli: 25.
Il Consiglio approva all'unanimità.
PRESIDENTE
: Do lettura dell'articolo 2:
Art. 2
1. I contributi di cui all'art. 1 sono concessi nella misura
massima del 90% della spesa ritenuta ammissibile e sono cumulabili
con qualsiasi altra provvidenza, finanziamento o agevolazione
previsti dalla vigente normativa regionale e statale o della
C.E.E., fino alla concorrenza della spesa totale
riconosciuta.
2. Sono considerate ammissibili le spese relative alla
progettazione e alla costruzione dell'impianto, restando comunque
escluse quelle concernenti la realizzazione di eventuali opere
viarie o aree di parcheggio.
PRESIDENTE
: Se nessuno chiede la parola, metto in
votazione l'articolo 2 testé letto:
ESITO DELLA VOTAZIONE
Presenti, votanti e favorevoli: 26.
Il Consiglio approva all'unanimità.
PRESIDENTE
: Do lettura dell'articolo 3:
Art. 3
1. Per l'ottenimento dei contributi di cui agli articoli
precedenti la S.p.A. "Funivie Champorcher" deve presentare
all'Assessorato regionale del turismo, urbanistica e beni culturali
domanda in carta legale, corredata di progetto, preventivo di
spesa, relazione tecnica e piano finanziario.
2. L'Assessorato verifica l'ammissibilità formale della domanda
e la sottopone all'esame della Commissione tecnico-consultiva di
cui all'art. 3, quarto comma, della legge reg. 15 luglio 1985, N.
46.
3.
Il parere della Commissione deve concernere sia le
soluzioni tecniche proposte, sia gli aspetti economici e gestionali
dell'iniziativa considerata.
4. La domanda, corredata del parere della Commissione, viene
infine sottoposta all'esame della Giunta regionale che decide in
merito alla concessione dei contributi, al loro ammontare e alle
modalità di erogazione in relazione al procedere dei lavori.
PRESIDENTE
: Se nessuno chiede la parola, metto in
votazione l'articolo 3 testé letto:
ESITO DELLA VOTAZIONE
Presenti, votanti e favorevoli: 26.
Il Consiglio approva all'unanimità.
PRESIDENTE
: Do lettura dell'articolo 4:
Art. 4
1. L'onere derivante dall'applicazione della presente legge,
previsto in complessivi 5 miliardi e 500 milioni, graverà per lire
1,5 miliardi sul capitolo 37502, di nuova istituzione, del bilancio
di previsione della Regione per l'anno 1986, e per lire 4 miliardi
sul corrispondente capitolo del bilancio per l'anno 1987.
2. Alla copertura dell'onere di cui al comma precedente si
provvede come segue: per l'anno 1986, mediante la riduzione di lire
1,5 miliardi dello stanziamento iscritto al capitolo 50150 "Fondo
globale per il finanziamento di spese per ulteriori programmi di
sviluppo (Spese di investimento)", a valere sull'accantonamento
previsto nell'allegato n. 8 del bilancio per l'anno medesimo
relativo alla istituzione del fondo regionale investimenti e
occupazione (F.R.I.O.), per il cui intervento non risulta,
pertanto, alcuna ulteriore somma disponibile; per l'anno 1987
mediante utilizzo per lire 4 miliardi delle risorse disponibili
iscritte al programma 3.2. "Altri oneri non ripartibili" del
bilancio pluriennale della Regione per gli anni 1986/1987.
PRESIDENTE
: Se nessuno chiede la parola, metto in
votazione l'articolo 4 testé letto:
ESITO DELLA VOTAZIONE
Presenti, votanti e favorevoli: 26.
Il Consiglio approva all'unanimità.
PRESIDENTE
: Do lettura dell'articolo 5:
Art.
5
1. Alla parte spesa del bilancio di previsione della Regione
per l'anno 1986 sono apportate le seguenti variazioni:
In diminuzione
Cap. 50150 "Fondo globale per il finanziamento di spese per
ulteriori programmi di sviluppo (Spese di investimento)"
£ 1.500.000.000
In aumento
Settore 2 - Sviluppo economico Programma 2.2.2.12. -
Interventi promozionali per il turismo Codificazione:
2.1.2.4.3.3.10.24.09. Cap. 37502 (di nuova istituzione)
"Contributi per la sostituzione dell'impianto funiviario
Chardonney-Laris, in Comune di Champorcher
- L.R., n"
£ 1.500.000.000
La presente legge sarà pubblicata nel Bolletino ufficiale
della Regione.
È fatto obbligo a chiunque spetti di osservarla e farla
osservare come legge della Regione Valle d'Aosta.
PRESIDENTE
: Se nessuno chiede la parola, metto in
votazione l'articolo 5 testé letto:
ESITO DELLA VOTAZIONE
Presenti, votanti e favorevoli: 26.
Il Consiglio approva all'unanimità.
PRESIDENTE
: Il Consiglio è chiamato ora a pronunciarsi
per votazione segreta sul complesso della legge:
VOTAZIONE A SCRUTINIO SEGRETO
ESITO DELLA VOTAZIONE
Presenti: 26
Votanti: 26
Favorevoli: 23
Contrari: 3
Il Consiglio approva.
