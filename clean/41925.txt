Classificazione
PROTEZIONE CIVILE, VIGILI DEL FUOCO E INTERVENTI PER CALAMITÀ NATURALI
Vigili del fuoco - Difesa antincendi



Oggetto del Consiglio n. 935 del 18 settembre 2019 - Resoconto
OGGETTO N. 935/XV - Interpellanza: "Rispetto degli impegni
assunti per la soluzione delle problematiche inerenti il personale
professionista dei vigili del fuoco.".
Rini (Presidente)
- Punto n. 44 dell'ordine del giorno.
Per l'illustrazione, la parola al collega Gerandin.
Gerandin (MOUV')
- Torniamo su un argomento che è stato
più volte trattato in quest'Aula, che ha visto in data 13 giugno
2019 il Consiglio regionale con 27 voti favorevoli approvare una
mozione sul Corpo valdostano vigili del fuoco emendata d'intesa con
il Presidente della Regione e nel cui atto si impegna il Governo
regionale entro trenta giorni di verificare un percorso di
allineamento e di equiparazione continuativa giuridico-economica
ordinamentale al personale professionista vigili del fuoco e
forestale valdostano, con conseguente definizione dell'onere
economico e a riferire nella competente commissione. Ora, non solo
sono passati trenta giorni dal 13 di giugno, che fissava una serie
di impegni, peraltro condivisi con il Presidente, e in questo lasso
di tempo, invece di dare riscontro a questi impegni presi, ci siamo
visti con delle iniziative che a questo punto io chiedo se sono
estemporanee da parte del presidente Fosson, se c'è stata
un'indicazione politica da parte della nuova maggioranza di attuare
un percorso diverso rispetto ai contenuti della mozione approvata
il 13 giugno 2019 e che prevedano la grande novità di quella
riunione che lei ha indetto, Presidente, in cui invece di
presentarsi con dei dati, delle proposte, delle tabelle, o comunque
delle quantificazioni economiche, io quello che penso quello che è
più importante è che forse ci andava una copia del documento
politico con il quale il Governo regionale fissa il perimetro e dà
mandato alla Commissione paritetica di definire l'accordo con lo
Stato in merito all'equiparazione economica giuridica previdenziale
dei vigili del fuoco professionisti valdostani al Corpo vigili del
fuoco professionisti nazionale. Lei si presenta in questa riunione
e a questo punto qua è davvero interessante capire se c'è una
strategia di maggioranza o se è un'iniziativa personale in cui
sottopone, a sua dichiarazione, ai sindacati una duplice ipotesi di
lavoro: la prima è volta a istituire un'area separata di
contrattazione regionale che tenga conto delle specificità del
settore degli altri e che si occupano di sicurezza, vale a dire il
famoso comparto sicurezza di cui in Valle d'Aosta sono anni e anni
che si parla che vedrebbe coinvolta sicuramente la Polizia locale e
i Forestali ma che non risolverebbe in alcun modo la problematica
dei vigili del fuoco. Questa mia domanda pertanto nasce da una
profonda preoccupazione - Presidente, io proverò ad arrivare a una
sintesi per capire se parliamo la stessa lingua -: perché ci sono
degli impegni che, se sottoscritti in quest'Aula e soprattutto se a
firma del Presidente come nel suo caso - e parlo della mozione che
dà indirizzi precisi -, possono poi permettere delle fughe in
avanti, delle libere interpretazioni o, peggio ancora, disattendere
agli impegni sottoscritti in quest'Aula. Io ho rispetto per
quest'Aula, per il suo ruolo, voglio solo capire su che basi lei
conta di trattare questa questione. È una questione delicatissima,
io penso che se ne sarà reso conto e sentire che si propongono
eventualmente altre manifestazioni o quant'altro... io non penso
sia un buon segnale.
Sono preoccupato, Presidente, perché io, in data 10 giugno, ho
fatto un 116 e ho chiesto la stima delle risorse economiche
necessarie annualmente per applicare al personale professionista
vigili del fuoco il trattamento economico-normativo ordinamentale
applicato in questo momento a livello di Stato. Ho riproposto
questo articolo 116 in data 27 agosto 2019, dopo che lei aveva
incontrato questa delegazione di vigili del fuoco e ho ricevuto la
risposta al 116 in data 12 settembre. Alla precisa richiesta in cui
io chiedo la copia del documento politico con il quale il Governo
regionale fissa il perimetro e dà mandato alla Commissione
paritetica di definire l'accordo con lo Stato in merito
all'equiparazione economica giuridica del Corpo valdostano vigili
del fuoco e professionisti nazionale, mi rispondono nella nota:
"
non c'è nulla di nuovo rispetto alla prima risposta
",
quella del 10 di giugno. Allora io chiedo: questo impegno, questa
mozione dava impegni molto precisi: attivare la Paritetica, dare un
incarico molto preciso, sono stato contento l'altra volta quando ha
detto che non c'era necessità di avere una norma, una legge
nazionale, ma era sufficiente una norma di attuazione. In questo
momento mi sento rispondere che non c'è nessun documento politico
che dia indicazione alla Paritetica di andare in questa direzione.
Allora le chiedo se ha intenzione comunque di rispettare i
contenuti e gli impegni della mozione approvata il 13 di giugno, le
chiedo come e con che tempistica intenda attenersi al rispetto dei
contenuti della mozione approvata il 13 di giugno e quali sono
esattamente le indicazioni emanate dalla Giunta regionale alla
Commissione paritetica in merito. Chiedo anche se un'eventuale
indicazione politica diversa di questa maggioranza sia in atto.
Questo perché? Perché penso - e di questo sicuramente se ne sarà
reso conto in questo incontro con le delegazioni sindacali - che
non si possa giocare sulla pelle di persone, o dare delle
informazioni parziali, o andare con delle interpretazioni
personali. C'è un percorso da fare, abbiamo detto e condiviso in
quest'Aula che la via prioritaria è quella di dare applicazione del
contratto nazionale e dare indicazione e applicazione della parte
previdenziale e mantenere i vigili del fuoco valdostani. Voglio
capire se ha cambiato idea, perché indire delle riunioni dove si
chiede e si parla del comparto sicurezza significa non aver capito
la problematica, perché il comparto sicurezza può essere un
obiettivo, peraltro ne abbiamo parlato quando ricoprivo altri
ruoli, per cui non è una novità, sono una decina di anni che se ne
parla ma non è la risoluzione del problema per quello che riguarda
i vigili del fuoco! Noi vogliamo... e spero che una volta tanto
parliamo la stessa lingua Presidente!
Presidente
- Per la risposta, la parola al presidente
Fosson.
Fosson (PNV-AC-FV)
- Guardi, questo è un problema
delicatissimo come dice lei in cui si possono generare facilmente
delle polemiche, possiamo sollecitarle tutti. La polemica nata dopo
il 23 non è una polemica generata da noi perché noi non abbiamo mai
parlato di comparto regionale, eccetera, ma siamo andati lì proprio
per dare attuazione a quello che è il previsto, che è quello che è
stato dato anche alla Paritetica, cioè "
impegna il Governo... a
verificare un percorso di allenamento ed equiparazione continuativa
giuridica, economica e ordinamentale al personale professionista
dei vigili del fuoco...
". Chiaramente noi partiamo da una
situazione difficilissima, dopo tanti anni di tabelle verificate,
eccetera, siamo arrivati al 98 percento di vigili del fuoco
valdostani che volevano andare via. La nostra linea politica è
quella di verificare in tutti i modi proprio questo percorso di
allineamento perché i vigili del fuoco valdostani rimangano in
Valle d'Aosta mantenendo il sistema antincendio attualmente in
atto, sistema antincendio che vede anche il contributo e
l'attivazione dei vigili del fuoco volontari. Come le ho già detto
l'altra volta, mi aveva anche affermato un'identità di percorsi,
eccetera, non è cambiato nulla, noi non siamo per il comparto di
sicurezza. Io mi sono presentato il 23, ho riunito tutti i
sindacati, tra l'altro, mi permetta ma l'indicazione me l'ha data
lei, mi ha detto: "verificate con i vigili del fuoco anche la parte
economica", parte economica che è stata quantizzata in modo
preciso, non è vero che non sono stati dati i dati, se vuole, vengo
domani mattina in commissione a darli, perché ci sono i dati
economici sulla differenza di contratto rispetto a quello nazionale
e anche sulla normativa previdenziale la differenza. L'unico dato
che non abbiamo ancora è sul passato, perché l'INPS non ci ha
ancora dato la soluzione di questo. In quella riunione io ho posto
chiaramente il nostro desiderio di riallineare ma è scoppiato un
violento contrasto tra i sindacati della Conapo, che sono per una
contrattazione di tipo nazionale con gli altri sindacati, che
invece vogliono a tutti i costi una contrattazione locale su cui
noi in questo momento non abbiamo deciso di fare nessuna verifica,
perché la nostra verifica, lo ribadisco, è di fare attraverso la
Paritetica una possibilità di percorso di equiparazione giuridica,
previdenziale ed economica come per altre realtà lavorative della
Valle d'Aosta. Io ho lasciato questo messaggio e non altri e non
dobbiamo noi alimentare la confusione, mi permetta, ed è stato dato
indicazione alla Paritetica proprio di lavorare su questi tre tipi
di allineamenti. Purtroppo, come sa lei, il lavoro della Paritetica
subirà dei rinvii perché la parte statale non c'è, perché deve
essere rinominata e, per fortuna, il ministro Boccia sarà qui il 30
e sarà la prima cosa che gli chiederò ma ribadisco che il nostro
lavoro di verifica di questo allineamento è quanto previsto dalla
mozione che abbiamo votato anche noi. Ciò non toglie, e lei lo sa
benissimo, che i contrasti a livello sindacale all'interno della
realtà dei vigili del fuoco sono molto violenti.
Concludo dicendo che, proprio per questa serietà e correttezza,
noi inseriremo nel DEFR un articolo di questo tipo in cui ridiremo
che vogliamo riallineare sia dal punto di vista economico,
giuridico e previdenziale i vigili del fuoco della Valle d'Aosta
con quelli nazionali. Questo è quanto. Il resto, mi permetta, è
proprio legato a dinamiche sindacali molto violente com'è stato il
23, i dati economici c'erano già allora ma non ci fermiamo a questi
contrasti, andiamo avanti. Lei lo sa che è un ambiente, una
situazione molto difficile, sa benissimo adesso che è insorto un
altro problema: quello di come effettuare il corso per i vigili del
fuoco che vogliono salire di graduatoria, diventare ispettori,
sulla modalità di eseguire la preselezione. Sul resto le garantisco
che non è cambiato nulla a livello di Governo centrale su quello
che abbiamo previsto. È una verifica però molto difficile che noi,
per questioni di serietà, comunque abbiamo inserito anche nel
DEFR.
Dalle ore 20:20 assume la presidenza il vicepresidente
Distort.
Distort (Presidente)
- Per la replica, la parola al
consigliere Gerandin.
Gerandin (MOUV')
- Cerco di mantenere il più possibile la
calma, anche perché davvero continuiamo a parlare dei linguaggi
diversi. Presidente, io poi le dimostrerò con i fatti che lei sta
dicendo delle cose non vere e glielo dimostrerò subito. Allora se
le sue dichiarazioni, quelle che ho letto io: "
ho sottoposto ai
sindacati una duplice ipotesi lavoro la prima volta a istituire
un'area separata a contrattazione regionale
", questo è
virgolettato sulle pagine della stampa. Allora se non è vero,
denunci la stampa perché virgolettato significa che ha preso parola
per parola quello che ha detto, prima cosa. Seconda cosa,
Presidente: lei mi dice che vuol continuare così, esattamente com'è
stato previsto nella mozione approvata, il percorso con la
Paritetica. Io le ho detto prima: data risposta 12 settembre 2019,
copia del documento politico con il quale il Governo fissa il
perimetro e dà mandato alla Paritetica. Mi rispondono: "non c'è
nulla"...
(interruzione del Presidente della Regione, fuori
microfono)
... ma sono i suoi uffici, io ho ricevuto...
(nuova interruzione del Presidente della Regione, fuori
microfono)
Presidente
- Signori, procedete secondo il Regolamento
del Consiglio.
Gerandin (MOUV')
- ... allora, Presidente, questa è la
nota del 12 di settembre da parte dei suoi dirigenti che mi dicono:
"
il Dipartimento personale non dispone del documento di cui al
punto primo
", che è questo.
Arriviamo al discorso della quantificazione, non glielo ho detto
prima ma ho chiesto anche la quantificazione, copia dell'analisi
costi aggiuntivi da affrontare per la Regione Valle d'Aosta con
l'equiparazione economica giuridica tra Corpo valdostano vigili del
fuoco e i professionisti. Cosa mi hanno risposto? Mi hanno risposto
che, relativamente al secondo punto, "
la documentazione
disponibile le è stata trasmessa in data 10 giugno
- e io il 10
giugno non ho ricevuto nulla! -
con protocollo 13006
",
precisando che nel frattempo è intercorsa la corrispondenza con i
competenti uffici statali. Allora mi hanno trasmesso la
comunicazione degli uffici, non c'è nulla qua che quantifichi il
quantum
...
(nuova interruzione del Presidente della Regione, fuori
microfono)
... io, quando chiedo un accesso agli atti, un 116, voglio che
lei me li trasmetta se questi atti ci sono, se questi altri non ci
sono, è legittimo che i funzionari dirigenti mi rispondano che non
ne sono a conoscenza o che non ci sono. Io le ho chiesto copia
degli atti, lei il 12 di settembre mi ha fatto rispondere così dai
suoi uffici. Allora significa che o lei lavora in piena solitudine
dove probabilmente neanche il suo Governo sa cosa sta facendo, ma
tanto meno i suoi dirigenti - e la cosa mi preoccupa davvero -,
oppure, abbia pazienza, c'è un Regolamento che prevede che
l'accesso tramite il 116 è un atto dovuto. Lei mi risponde che in
questo momento non ci sono atti in questo senso, non c'è una
direttiva alla Paritetica, poi sappiamo tutti che purtroppo la
Paritetica avrà un rallentamento, su questo gliene do atto che non
è colpa sua, però sul resto io le chiederei davvero di fare
chiarezza.
Termino citando quello che lei ha detto: che c'è questo
contrasto tra sindacati e i vigili. Ci sono delle idee diverse, è
palese la cosa, nessuno vuole alimentare polemiche ma se lei
gestisce la cosa così, le polemiche se le tira dietro da solo
perché non si può pensare di indire una riunione quando si
dovrebbero presentare delle proposte, degli atti, dei conteggi e
lei fa una proposta che non c'entra assolutamente nulla, che non
risolve né il problema previdenziale, né il trattamento economico
perché riportare in un comparto sicurezza i vigili del fuoco con
una contrattazione separata non risolve il problema. Io penso che
giustamente si siano probabilmente risentiti, nel senso che
probabilmente il clima sarà stato anche un clima acceso ma se si fa
di tutto per alimentare un clima acceso, si butta benzina sul
fuoco, probabilmente è chiaro che, tornando al settore vigili del
fuoco, si scatenano gli incendi. Allora le chiedo un po' più di
attenzione, le chiedo rispetto e le chiedo soprattutto condivisione
nel suo Governo perché mi pare che ci sia comunque una parte del
suo Governo che di questo percorso che lei ha intrapreso o non ne
era a conoscenza, o non lo condivide.
