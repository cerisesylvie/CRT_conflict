Classificazione
AMBIENTE
Flora e fauna



Oggetto del Consiglio n. 1303 del 23 febbraio 2022 - Resoconto
OGGETTO N. 1303/XVI - Interpellanza: "Notizie circa la
presenza di lupi ibridi sul territorio regionale e intendimenti per
il contenimento della peste suina attraverso il controllo della
specie lupo".
Bertin (Presidente) -
Alla presenza di 34 Consiglieri,
possiamo riprendere l'analisi dell'ordine del giorno. Siamo al
punto n. 22. Per l'illustrazione consigliere Ganis, ne ha
facoltà.
Ganis (LEGA VDA) -
Grazie Presidente e buon pomeriggio
colleghi.
Quest'interpellanza nasce dalla lettura di articoli di giornale
della Provincia di Alessandria che confermano la presenza di un
branco riproduttivo di lupi ibridi. Il primo branco di ibridi mai
documentato... (
interruzione della registrazione)...
Va
ricordato che la presenza di un caso simile, con caratteristiche
fenotipiche, è già stata accertata nella zona della Val di Susa. Ma
cos'è un ibrido? Il lupo ibrido è un canide ibrido risultato
dall'incrocio tra un
canis lupus
ed altre sottospecie di
canis lupus
attraverso un processo chiamato ibridazione.
L'ibrido si presenta con un aspetto di un lupo un po' strano,
con caratteristiche diverse da quelle standard, pelliccia nera o
pezzata, presenza di uno sperone, ma quello che preoccupa
maggiormente è che cambia anche radicalmente l'aspetto
comportamentale.
Infatti, secondo l'esperto di conservazione della fauna
selvatica, il rischio è quello di generare un animale nuovo che
potrebbe avere abitudini sociali diverse, figliare più volte
all'anno, non selezionare le prede e vivere al margine della città
anziché nel bosco.
La velocità con cui questi scenari si stanno designando è
preoccupante, infatti sulle Alpi si sta assistendo ai primi casi
sui quali bisognerebbe agire tempestivamente, ponendo una
particolare attenzione al vagantismo canino cercando di intervenire
con azioni mirate sugli ibridi, utilizzando le squadre di tecnici e
di operatori che il Progetto
Wolfalps
ha formato.
Detto questo e vista la situazione attuale nella nostra Regione,
caratterizzata dalla presenza sempre più radicata e costante del
lupo, della presenza dello sciacallo dorato e dulcis in fundo forse
anche quella del lupo ibrido, interpelliamo l'Assessore competente
per conoscere se sul territorio valdostano si sia riscontrata la
presenza di ibridi, se vista la vicinanza con la Regione Piemonte e
conoscendo le caratteristiche di questo predatore, camminatore
instancabile, che può percorrere anche 50 km in un giorno, possa
diventare un ulteriore problema vista la nostra delicata situazione
attuale di convivenza con la specie del lupo, e se sono state fatte
o si intendano fare valutazioni in ordine al contenimento della
possibile diffusione della peste suina attraverso maggior controllo
della specie del lupo. Grazie.
Presidente -
Grazie Consigliere. Per la risposta
l'assessore Sapinet ne ha facoltà.
Sapinet (UV) -
Grazie Presidente, buon pomeriggio, grazie
collega Ganis. Un'iniziativa interessante che ci permette di
affrontare la questione ibridi perché abbiamo parlato spesso di
lupi ma forse è la prima volta che affrontiamo la questione
dell'ibrido che assolutamente non va sottovalutata, e poi un
passaggio sulla peste suina che avevamo già trattato nello scorso
Consiglio.
Quello degli ibridi è un argomento che è stato trattato più
volte nella CPA tra i vari Assessori delle Regioni italiane, anche
perché abbiamo - come lei ben ha ricordato - alcune casistiche che
si sono verificate sul territorio nazionale.
Per quel che riguarda la Valle, come è ormai noto, la
popolazione del lupo presente in Valle è costantemente monitorata.
Abbiamo un territorio che grazie ad analisi genetiche non invasive
che vengono effettuate sui campioni biologici e alle numerosissime
fototrappole distribuite in maniera uniforme sull'intero territorio
regionale. Tale monitoraggio ha permesso di individuare tutti i
branchi presenti, la loro distribuzione e, proprio grazie alla
genetica, anche i rapporti di parentela tra i diversi componenti
dei vari branchi.
Le indagini genetiche, inoltre, permettono di individuare gli
eventuali casi di ibridazione. Fino a questo momento non è mai
stata riscontrata la presenza di ibridi sul territorio regionale,
né dal punto di vista fenotipico né genotipico. È chiaro che la
situazione è quotidianamente monitorata e la guardia non va
assolutamente abbassata. Questo per rispondere al primo
quesito.
Il secondo quesito, se il predatore che può percorrere anche 50
Km, possa diventare un ulteriore problema vista la delicata
situazione di attuale convivenza.
L'intero territorio regionale è occupato da branchi di lupi che
difendono attivamente il loro territorio dall'intrusione di altri
lupi non appartenenti al gruppo familiare; questo è già stato
visto, gli esemplari in dispersione, alla ricerca di nuovi
territori, vengono spesso uccisi dai loro conspecifici. Finora in
Valle d'Aosta ad oggi sono stati ritrovati otto lupi la cui morte è
da ricondursi ad altri esemplari, quindi a branchi, che hanno
ucciso il lupo in dispersione.
Per quanto riguarda la peste suina, non risulta che possa essere
veicolata da lupi in dispersione provenienti da zone infette.
Inoltre i recenti studi che si stanno facendo proprio in questa
direzione sembrerebbero dimostrare che l'apparato digerente del
lupo che si ciba di carni di suini affetti da PSA (Peste suina
africana), renderebbe completamente inerte il virus della peste,
quindi arrestandone la diffusione.
Per quel che riguarda l'ultimo quesito, quindi il contenimento
della peste suina africana, avviene quando essa risulta essere
presente su un territorio: di norma, la profilassi prevede la
creazione di fasce di sicurezza all'interno delle quali occorre
effettuare l'eradicazione delle popolazioni di cinghiali presenti e
l'abbattimento totale dei suini domestici. Il controllo, pertanto,
riguarda la specie cinghiale e quindi non quella del lupo.
Il lupo comunque, essendo un predatore, contribuisce a contenere
le popolazioni di cinghiali in quanto, spesso, il suino rientra
nella sua dieta.
Sulla peste suina continua anche qui il lavoro e la
collaborazione con le strutture del collega Barmasse al fine
appunto di prevenire ed evitare che anche la nostra Regione ne sia
affetta. Grazie.
Presidente -
Consigliere Ganis, per la replica, a lei la
parola.
Ganis (LEGA VDA) -
Grazie Presidente e grazie
Assessore per le risposte.
Ci rassicura sapere che al momento non ci siano casi di
avvistamento di lupi ibridi sul nostro territorio; è importante
comunque, a nostro avviso, continuare a monitorare la
situazione.
Non voglio uscire fuori dal seminato però un dubbio mi sorge,
dopo aver controllato e confrontato i dati relativi ad attacchi da
parte dei predatori agli allevamenti, ha ancora senso parlare di
attacchi ad opera di indefiniti? O sono lupi o sono cani, dato che
sul nostro territorio non c'è la presenza di ibridi, di questo non
me ne capacito.
Rimane di assoluta importanza intervenire o, meglio ancora,
prevenire il fenomeno del vagantismo e randagismo. Vorrei ricordare
che in Italia esiste la legge quadro sugli animali d'affezione e
sulla prevenzione del randagismo, la 281/1991, una legge che
proibisce la rimozione dei cani randagi mediante controllo e
impone, anche per i cani vaganti in montagna, la cattura a cura dei
Comuni ma nonostante l'anagrafe canina, il microchip e le sanzioni,
il randagismo non è diminuito.
Ecco che una gestione distratta dei cani non può che ampliare il
problema, ma la colpa non è soltanto quella dei cani randagi;
rimane chiaro ed evidente che il risultato della non gestione
ottimale del lupo consiste ai singoli o ai branchi di entrare nei
centri abitati, cosa già successa.
Qualche volta i cani sono sbranati, altre volte la lupa si
accoppia con il cane. Proprio per questi motivi va ricordato che
questo fenomeno, se diffuso e con frequenza elevata, potrebbe
portare alla perdita dell'identità genetica delle popolazioni del
lupo rischiando di condizionare l'ecologia, l'aspetto esteriore ed
il comportamento della specie; ma non solo, un problema quello
dell'ibridazione che, di riflesso, andrebbe a minare anche la
sottile convivenza tra il lupo, quello vero, e l'uomo. Grazie.
