Classificazione
SPORT E TEMPO LIBERO
Manifestazioni sportive



Oggetto del Consiglio n. 2131 del 12 gennaio 2023 - Resoconto
OGGETTO N. 2131/XVI - Interrogazione a risposta immediata:
"Notizie in merito ad un'ipotesi di candidatura di Svizzera, Italia
e Francia per i Giochi Olimpici del 2030.".
Bertin (Presidente) -
Punto n. 9.04. Consigliere Carrel
ne ha facoltà.
Carrel (PA) -
"
Le rêve olympique du Valais n'est pas
mort
", è un titolo del giornale
Le Temps
del 4 gennaio
2023 e il 6 gennaio, due giorni dopo, lo stesso giornale scrive un
altro articolo con il titolo "
Aucun acteur officiel ne peut
porter un projet olympique autour du Mont Blanc
". In mezzo a
questi due articoli ve n'è uno di
Aostasera
nel quale si
chiede se anche la Valle d'Aosta è coinvolta in questo progetto
ipotetico di candidatura per le Olimpiadi del 2030; si ipotizza
anche magari il 2034 o il 2038, ma l'assessore Guichardaz si
trincera dietro ad un
no comment
.
Volevamo capire quale sia la portata di questa candidatura.
Abbiamo letto di attori prettamente privati che stanno organizzando
questa candidatura per il 2030 o 2034 e vorremmo capire qual è il
ruolo della nostra regione, chi sono gli attori che stanno operando
per la nostra regione, in modo da poter iniziare a seguire questo
dossier, perché credo che sia fondamentale comprendere come ci
stiamo muovendo su un tema così importante.
Presidente -
Assessore Jean-Pierre Guichardaz per la
risposta.
Guichardaz J. (FP-PD) -
Rispondo io a nome del Governo
regionale segnalando - permettetemelo - che un tema del genere non
può però essere trattato da un singolo assessore, da una Giunta e,
secondo me, nemmeno da una maggioranza o da un Consiglio regionale,
tra l'altro praticamente a metà mandato, trattandosi di ipotesi di
lunghissimo termine - si parla del 2034, se non addirittura del
2038 - che peraltro coinvolgono un'intera comunità regionale, uno
stato, anzi, in questo caso addirittura tre, la Francia, la
Svizzera e l'Italia, ed un'entità territoriale, chiamiamola così,
come l'Espace Mont-Blanc. Ovviamente il richiamo non è ai
consiglieri Carrel e Rollandin, ma è un richiamo esplicito verso
chi ha fatto trapelare la notizia di una candidatura messa lì
sull'Espace Mont-Blanc e su un territorio ampio.
Come sapete, l'argomento della candidatura alle Olimpiadi in
Svizzera, nel caso specifico proprio nel Cantone del Valais, è
stato oggetto di uno specifico referendum popolare svoltosi nel
2018, che ha messo in netta minoranza i sostenitori della
candidatura di Sion 2026, tra cui anche personaggi tra l'altro di
primo piano della politica vallesana. Mi pare di ricordare che sia
Christophe Darbellay, sia Frédéric Favre, che oggi sono
rispettivamente, uno
Chef du département de l'économie
et
de la formation
, l'altro,
Chef du département de la
sécurité, des institutions et du sport
, erano a favore della
presentazione della candidatura nel 2018; questo per dire del peso
specifico dei sostenitori di quell'iniziativa, che poi è stata
abortita proprio dal pronunciamento popolare.
In ogni caso, per rispondere all'interrogazione dei colleghi
Carrel e Rollandin, il Governo regionale non ha elementi per dire
che la notizia corrisponda al vero e non ha idea di chi partecipi
alla stesura del dossier per la Regione Valle d'Aosta, semmai
esistesse un siffatto dossier. Tra l'altro, da quello che si legge,
ci siamo documentati, anche la composizione di questo fantomatico
comitato svizzero resta nel mistero, così come anche i contenuti
della proposta di candidatura. Noi ci siamo documentati, abbiamo
chiesto e pare che non si sappia precisamente, tranne chi è il
capofila di questo comitato, da chi è composto e chi sono i
componenti.
Aggiungo solo che la candidatura non è né nel programma di
legislatura, né nel DEFR e nemmeno se n'è mai parlato in
maggioranza, quindi per noi è un tema sul quale non è stata posta
l'attenzione e che nessuno ci ha mai ufficialmente o anche solo
ufficiosamente proposto.
Presidente -
Consigliere Carrel per la replica ne ha
facoltà.
Carrel (PA) -
Assessore, forse ci ha tratto in inganno il
suo
no comment
, perché credo che potesse rispondere
tranquillamente quello che ci ha risposto qui in aula. Un no
comment voleva far intendere, o ha fatto intendere almeno a noi,
che qualcosa si stava muovendo.
Le ricordo che siamo a metà legislatura, ma certi dossier vanno
seguiti in più legislature e se siamo qui dobbiamo comunque
iniziare ad analizzarli, perché il rischio è che poi li portino
avanti altri senza il nostro contributo e poi noi magari rimaniamo
tagliati fuori, oppure non abbiamo il ruolo che meritiamo. Bisogna
porsi il quesito se fare o non fare questo tipo di azione e bisogna
porsi il problema del come farlo, nel caso in cui lo si scegliesse
di fare. Ma sicuramente è un tema che dobbiamo affrontare oggi noi,
domani chi ci sarà, ma non possiamo aspettare il 2030 per
organizzare eventualmente un dossier di candidatura per le
Olimpiadi del 2034.
