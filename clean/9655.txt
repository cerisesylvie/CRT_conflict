Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 735 del 4 ottobre 1989 - Resoconto
OGGETTO N. 735/IX - Ristrutturazione e destinazione
dell'immobile, sito in Comune di Châtillon, denominato ex Casa
Sarteur
(Interrogazione)
.
Presidente.- Do lettura dell’interrogazione
presentata dai Consiglieri Mafrica e Bajocco:
INTERROGAZIONE
Con deliberazione n. 3151, in data 24 marzo 1989, la Giunta
regionale prendeva atto che l’immobile di proprietà
regionale, sito in Comune di Châtillon, denominato ex-casa Sarteur,
veniva rilasciato libero da persone e cose.
Poichè l’incarico per la sistemazione di tale
edificio a presidio ambulatoriale polidistrettuale risale al 1976 e
la fase progettuale si è protratta per oltre dieci anni, i
sottoscritti Consiglieri regionali del Gruppo comunista
interrogano
la Giunta regionale per conoscere:
1) se la destinazione della ex casa Sarteur è sempre quella
prevista dalla deliberazione di Giunta 3224 del 9 luglio 1976;
2) se per la ristrutturazione dell’immobile in
questione verrà utilizzata la progettazione consegnata dal tecnico
incaricato nel 1976;
3) quali saranno presumibilmente i tempi (che si sperano non
decennali) di realizzazione dell’opera in
questione.
Presidente.- Ha chiesto di parlare l’Assessore
alla Sanità ed Assistenza Sociale Lanièce, ne ha facoltà.
Lanièce (DC)
- E’ vero, come scrivono i
Consiglieri Mafrica e Bajocco, che un primo incarico per la
progettazione dei lavori di sistemazione dell’ex
Casa Sarteur, in Comune di Châtillon, di proprietà regionale, fu
affidato dalla Giunta regionale sin dal 9 luglio 1976, con
deliberazione n. 3224. Devo però precisare che allora si prevedeva
di poter adibire tale fabbricato ad edifici e locali pluriuso per
attività scolastiche, sociali e di interesse regionale.
Successivamente la destinazione è cambiata ed è passato per
attività sanitarie.
Con deliberazione della Giunta regionale n. 2640
dell’11 aprile 1986, la Giunta affidava allo stesso
progettista designato in un primo tempo un nuovo incarico, questa
volta per la ristrutturazione dell’ex Casa Sarteur
in vista di destinarla a presidio ambulatoriale
polidistrettuale.
Essendosi successivamente reso libero il fabbricato da persone e
cose ed essendo stato portato a termine il progetto, che è stato
approvato dalla Giunta regionale con delibera n. 8356
dell’8 settembre scorso, sarà ora possibile
provvedere all’appalto dei lavori entro la fine del
corrente mese.
Il relativo capitolato di appalto all’articolo 60
fissa in 850 giorni il tempo di esecuzione
dell’opera, a decorrere ovviamente dalla consegna
dei lavori.
Presidente
- Ha chiesto di parlare il Consigliere
Mafrica, ne ha facoltà.
Mafrica (PCI)
- Lo scopo
dell’interrogazione era quello di sottolineare la
lunghezza dei tempi per la progettazione di
quest’opera e di esprimere l’auspicio
che la realizzazione avvenisse in tempi più ragionevoli di quelli
che erano stati necessari per la progettazione.
L’Assessore ha parlato di 850 giorni, sono quasi
tre anni. Speriamo che in tre anni sia possibile arrivare a questo
centro che indubbiamente può servire per la popolazione di quella
comunità.
***
