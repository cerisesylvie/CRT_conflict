Classificazione
TURISMO E INDUSTRIA ALBERGHIERA



Oggetto del Consiglio n. 1682 del 23 giugno 2022 - Resoconto
OGGETTO N. 1682/XVI - Reiezione di mozione: "Impegno a
istituire una misura sperimentale di attrattività e sostegno da
inserire nei contratti a tempo determinato del settore
turistico".
Bertin (Presidente) -
Punto n. 56. Per l'illustrazione,
ha chiesto la parola il consigliere Marquis.
Marquis (FI) -
Nell'ultima seduta del Consiglio
regionale, come gruppo di Forza Italia, abbiamo avanzato
un'iniziativa ispettiva, un'interpellanza in particolare, nel
merito delle difficoltà che si sono manifestate e si stanno
manifestando nel reclutamento del personale per la stagione estiva
da parte dei gestori delle attività del comparto ricettivo e di
quello dei servizi. In quell'occasione l'Assessore ci ha
rappresentato le difficoltà che si riscontrano e ha offerto una
stima della carenza di personale che potrebbe verosimilmente essere
tra le ottocento e le mille unità. Questa difficoltà ci è stato
detto ed è stato rappresentato che consegue a ragioni che
condividiamo, tra l'altro, con il resto del Paese, e in parte che
attengono alla nostra realtà regionale, in particolare si è detto
che le politiche del reddito di cittadinanza, senza limiti
temporali, e non come misura contingente e transitoria, non aiutano
nella motivazione a intraprendere quest'esperienza soprattutto di
carattere stagionale. Troppo basso è il delta di remunerazione tra
l'ammortizzatore sociale e i contratti di ingresso per
quest'attività, così come ci sono tutta un'altra serie di ragioni
nella nostra realtà fatta di piccoli numeri, la difficoltà di
accettare dei lavori stagionali, la scarsità di sistemazioni
lontano da casa, quindi le spese che si devono sostenere, tutto
questo sicuramente incide e costituisce un elemento che crea un
pregiudizio all'attrattività per questo tipo di impieghi. È stato
detto che ci sono delle azioni che si possono attuare sul medio e
lungo periodo, di questo ne siamo tutti consapevoli, attraverso una
sensibilizzazione culturale, attraverso l'orientamento, attraverso
la formazione delle competenze, sono delle attività che possono
dare dei risultati non nel breve periodo, però il problema esiste,
il problema in qualche modo va affrontato.
Si è richiesta una concretezza nell'immediatezza, non abbiamo
sicuramente certezza che la proposta che avanziamo possa essere una
terapia risolutiva di un problema, però abbiamo la certezza che se
non si affronta il problema, sicuramente il danno che ne deriva
all'economia, sia per il settore privato che per il pubblico,
perché poi ci sono anche dei riverberi riferiti al gettito fiscale,
sarà sicuramente sensibile e significativo, pertanto oggi portiamo
all'attenzione del Consiglio l'argomento sottoponendo una proposta
per affrontare la questione che ho appena rappresentato per trovare
una soluzione per la contingenza.
Riteniamo che, a fronte delle difficoltà che sono state
rappresentate da parte delle associazioni di categoria degli
esercenti, occorra introdurre in via sperimentale una misura di
attrattività, crediamo che forse questa è l'unica possibilità che
esista in una fase così delicata ed è difficile su un argomento che
riveste una determinata importanza. La proposta che avanziamo al
Consiglio, che abbiamo inteso sottoporre a quest'Aula, è di
inserire un aiuto, un sostegno per quanto concerne i contratti a
tempo determinato attraverso un
voucher
di qualche cento
euro, noi abbiamo scritto nella proposta di 350 euro limitatamente
al periodo da luglio a settembre per provare a incrementare lo
stipendio per far fronte alle difficoltà che ci sono nell'ambito
delle spese che deve sostenere chi deve andare a lavorare in
località di montagna e soprattutto per incentivare a uscire dalla
situazione di comfort del reddito di cittadinanza. Qualora si
potesse avere uno stipendio di ingresso che possa essere il doppio
del reddito di cittadinanza, magari una motivazione aggiuntiva
potrebbe anche trovarsi.
Noi riteniamo di fare un ragionamento in via sperimentale perché
sicuramente questa è una problematica che in questa fase sta
assumendo delle caratteristiche di strutturalità, perché se andiamo
a vedere cos'è successo negli ultimi due anni, anche a quanto viene
riferito dalle associazioni di categoria, questa questione ha
incrementato di peso, la difficoltà è cresciuta dall'anno scorso a
quest'anno, è verosimile che anche la prossima stagione invernale
possa presentare delle situazioni di difficoltà magari ancora
maggiori. Sarebbe bene quindi provare a testare per la stagione
estiva una misura che possa in qualche modo incentivare questo tipo
di assunzioni.
Presidente -
La discussione generale è aperta. Se
qualcuno intende prenotarsi e intervenire, lo faccia. Non vedo
richieste, chiudo la discussione generale. Per il Governo in fase
di replica ha chiesto la parola l'assessore Bertschy, ne ha
facoltà.
Bertschy (AV-VdA Unie) -
A nome del Governo, dico che ci
asterremo su questa proposta per una serie di motivi: 1) perché
sarebbe scorretto nei confronti di tutte le altre categorie, il
tema del personale oggi è un tema che riguarda questo settore nello
specifico in questo momento della stagione ma riguarda altri
settori, basta credo documentarsi o leggere giornalmente quello che
le imprese chiedono per rendersene conto. Credo che il principio
attraverso il quale l'Amministrazione regionale si metta a
intervenire per sostituirsi a degli aspetti legati a norme
contrattuali che si riferiscono evidentemente ad altri livelli di
contrattazione farebbe saltare qualsiasi meccanismo, perché oggi
350 euro per il turismo, domani per gli edili o per il campo
agricolo che lamenta esattamente lo stesso problema. Noi quindi
vorremmo lavorare in maniera strutturata, ed è quello che stiamo
facendo con le associazioni di categoria, con i sindacati e con
tutti quelli che sono gli attori del lavoro e anche con i
rappresentanti politici in Consiglio all'interno del Consiglio
delle politiche del lavoro per cercare di arrivare a dare una
risposta strutturata al problema, evidentemente non si tratta di
risolverlo con delle azioni
spot
, tra l'altro, se mi
permette, collega Marquis, non indica dove reperire le risorse.
Evidentemente vuol dire che oggi dovremmo trovare qualche milione
per dare una risposta immediata, togliendolo da qualche altro
capitolo, ma poi dare la stessa risposta ad altre categorie che
lamentano lo stesso problema.
Raccogliamo quindi lo stimolo a porre massima attenzione al
lavoro che dobbiamo fare tutti quanti per migliorare la risposta,
abbiamo aperto un tavolo di concertazione importante con gli attori
del turismo per arrivare a definire una risposta strutturata e
rendere attrattivo nel futuro il comparto nel suo complesso, perché
è evidente che non c'è solo un tema di lavoro ma c'è un tema di
attrattività del posto di lavoro ma anche dell'attrattività del
settore turistico nel suo complesso. Siamo quindi al lavoro su
questo
dossier
per vedere se ci saranno le condizioni per
arrivare nei prossimi mesi a un contratto sperimentale che ci metta
in condizioni di fare la nostra parte come Amministrazione
regionale ma di lasciar fare all'imprenditoria privata e agli
attori del lavoro la loro parte per raggiungere un contratto che
sia un contratto più attrattivo nel futuro.
Ad oggi, a nome anche del collega Guichardaz in particolare che
rappresenta quel settore e di tutto il Governo della maggioranza,
riteniamo di astenerci e di portare questo
dossier
avanti
con le indicazioni e con l'indirizzo che abbiamo proposto. Ripeto:
anche nell'interesse di tutti gli altri settori, perché non credo
che oggi faremmo come Consiglio regionale bella figura dire che il
turismo merita più attenzione in termini di appoggio al lavoro
rispetto all'agricoltura, piuttosto che rispetto al settore
edilizia. Dobbiamo riuscire a essere forti e utili per tutto il
settore ma facendo quello che deve fare l'Amministrazione
regionale: creare le condizioni perché questo si possa realizzare
nei prossimi mesi.
Presidente -
Ha chiesto la parola il consigliere
Marquis.
Marquis (FI) -
Prendiamo atto delle considerazioni che ci
ha testé espresso, evidentemente la posizione non la possiamo
condividere perché, secondo noi, è un problema che doveva essere
preso in carico e ci sarebbe ancora il tempo per prenderselo in
carico e la ritenevamo e la riteniamo un'emergenza da affrontare,
così come abbiamo affrontato l'emergenza dei sanitari con
l'indennità di attrattività. Non abbiamo pensato in quel momento di
creare una discriminazione tra categorie, abbiamo riconosciuto
un'attrattività per quanto concerne il comparto dei medici e degli
infermieri, non l'abbiamo riconosciuta sugli operatori sanitari e
amministrativi che operano nell'Ospedale. Non si tratta quindi in
questo caso di vedere la questione come discriminatoria rispetto ad
altri settori, a nostro intendimento si trattava di verificare la
situazione, se si ritiene che questa fosse o è un'emergenza,
pensiamo che sia doveroso trovare delle soluzioni al problema o
perlomeno provare a individuarle.
Il fatto che ci viene detto che le attività rischiano di non
aprire, sappiamo tutti cosa significa per la nostra piccola
attività di montagna con le difficoltà che ci sono e soprattutto
con il peso che ha la stagionalità su tutto il resto dell'anno,
proprio in una situazione che si esce anche dalla pandemia. Una
situazione di questo genere noi pensavamo e pensiamo che meriti di
essere trattata e non di aspettare a vedere cosa si può fare per la
stagione invernale, perché sennò gli operatori sono abbandonati al
proprio destino e se le attività producono meno, produrranno meno
fatturato per loro ma ci sarà anche meno fatturato per la Regione.
Credo che queste incentivazioni bisogna vederle a volte come una
partita di giro, perché quello che esce con la mano sinistra entra
con la mano destra attraverso il gettito fiscale. L'idea era
questa, però prendiamo atto della posizione che è stata
espressa.
Presidente -
La parola all'assessore Bertschy.
Bertschy (AV-VdA Unie) -
È bene non travisare le parole.
Noi siamo assolutamente d'accordo a sostenere il comparto e
soprattutto il settore perché deve produrre, però la differenza
sostanziale è che non ci vogliamo iscrivere al partito dei
populisti. Ne sta morendo uno in questi giorni e vorremmo proprio
evitare di raccontare alla gente che si possono risolvere i
problemi semplicemente scrivendo le cose su un foglio di carta.
Oggi trovare le risorse in piena stagione per fare un intervento di
questo senza averlo concertato con tutte le altre categorie, ha
detto bene, l'attrattività dei sanitari, ma quanto ci abbiamo
lavorato per arrivare a quella legge? Quanto confronto c'è stato
per arrivare a documentare in maniera seria un intervento politico?
Gli aiuti di Stato non li consideriamo, quindi se parliamo del
problema, parliamone per cercare di risolverlo, però evitiamo di
lanciare così delle bombe che possono magari dividere ancora di più
il settore del lavoro, che in questo momento invece dobbiamo
cercare di unire semplicemente raccontando che possiamo domani
mattina trovare delle risorse per fare un intervento come questo.
Io sono sicuro che tra due giorni ci ritroveremo giustamente con le
altre categorie che chiederanno la stessa cosa.
Presidente
- Metto in votazione. La votazione è
aperta.
Appello nominale dei Consiglieri presenti in remoto sulla
piattaforma zoom.
Grosjacques (UV) -
Astenuto.
La votazione è chiusa.
Presenti: 35
Votanti: 2
Favorevoli: 2
Astenuti: 33 (Aggravi, Barmasse, Bertin, Bertschy, Brunod,
Carrel, Caveri, Chatrian, Cretier, Distort, Foudraz, Ganis, Erika
Guichardaz, Jean-Pierre Guichardaz, Jordan, Lavevaz, Lavy,
Malacrinò, Manfrin, Marguerettaz, Marzi, Minelli, Padovani, Perron,
Planaz, Restano, Rollandin, Rosaire, Sammaritani, Sapinet,
Spelgatti, Testolin, Grosjacques)
La mozione non è approvata.
