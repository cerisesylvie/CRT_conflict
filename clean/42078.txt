Classificazione
ASSISTENZA SANITARIA E OSPEDALIERA



Oggetto del Consiglio n. 1033 del 24 ottobre 2019 - Resoconto
OGGETTO N. 1033/XV - Interpellanza: "Interventi per la
salvaguardia dell'assistenza primaria nell'area territoriale della
Valdigne-Mont-Blanc".
Rini (Presidente)
-
Punto n. 47 all'ordine del
giorno. La parola al collega Aggravi per l'illustrazione.
Aggravi (LEGA VDA) -
L'interpellanza vuole andare a
chiedere notizie ed eventualmente aprire anche a possibili
soluzioni relativamente ad una situazione che caratterizza
l'
Unité des Communes
Valdigne-Mont-Blanc riguardante il
servizio di assistenza primaria fornito dai medici operanti in
quest'area. Nei mesi scorsi si è generata una problematica
riguardante in particolare uno dei medici in servizio che ha
preoccupato non poco una grossa parte, una parte importante della
comunità montana, soprattutto legata al Comune di La Thuile.
Sappiamo che il Comune di La Thuile rispetto agli altri Comuni ha
più difficoltà...
Presidente
-
Colleghi, scusate, davvero si fa
fatica a seguire. Chi non vuole seguire l'interpellanza è pregato
di uscire dall'Aula, almeno non disturba i lavori. Prego, collega
Aggravi.
Aggravi (LEGA VDA)
-
Ce n'est pas une
blague
, collega Certan.
Come stavo dicendo, ha interessato particolarmente il Comune di
La Thuile per due motivi: è quello che geograficamente è più
lontano dalla struttura di Morgex rispetto agli altri e che, dal
punto di vista numerico, è più piccolo. Sappiamo che i medici che
operano l'assistenza primaria hanno un numero di mutuati e,
soprattutto, sappiamo che la realtà di cui stiamo parlando è
soggetta a notevoli cambiamenti di numero di soggetti presenti
in loco
, perché segue la stagionalità turistica
principalmente nei comuni di Courmayeur e di La Thuile, anche gli
altri, ma in particolare questi due Comuni. Tra l'altro, per quanto
riguarda Courmayeur, come l'Assessore ben sa, ad ogni stagione
viene chiesto un potenziamento del servizio. Purtroppo la struttura
che all'epoca fu fatta del Centro traumatologico non ha avuto un
successo nel continuo, e sappiamo che purtroppo è una
caratteristica di tutte queste realtà.
Quello che preoccupa oggi la popolazione - è stato anche oggetto
di incontri - è il fatto che, perdendo un medico - perché per
ragioni personali si è trasferito - i mutuati si sono trovati
ovviamente con delle alternative da dover scegliere. Per le vie
brevi oggi ci sono cinque opzioni - poi mi correggerà eventualmente
l'Assessore -, di cui però per due probabilmente la percorribilità
può essere messa in dubbio, in quanto pare che ci sia un
pensionamento in vista ed un ennesimo trasferimento. Questo
porterebbe di fatto le opzioni a tre. Ovviamente la preoccupazione
grossa non è soltanto legata al servizio continuativo su tutto
l'anno, ma anche al fatto di avere un presidio medico per la
stagione turistica. Voglio ricordare in particolare - forse è anche
già stato ricordato in quest'Aula da altri colleghi - che uno dei
requisiti che alcuni
tour operator
orientali applicano è
quello di comprendere dov'è il primo centro di assistenza in caso
di necessità, al di là di un'utenza più turistica, che quindi ha
purtroppo degli incidenti di natura turistica, proprio perché
qualsiasi clientela vuole essere rassicurata sotto questo
aspetto.
L'interpellanza è ovviamente destinata all'Assessore alla sanità
e chiede se le problematiche che interessano il sistema di
assistenza primaria operante nell'area territoriale Valdigne-Mont
Blanc sono a conoscenza dell'Assessorato (penso proprio di sì);
quali siano gli intendimenti che l'Assessorato intende porre in
essere per risolvere l'attuale situazione di criticità; se sia
intenzione del Governo regionale salvaguardare l'assistenza
primaria in quei comuni maggiormente svantaggiati per ragioni
geografiche, come nel caso di La Thuile. Qui citiamo La Thuile
perché l'interpellanza è territoriale, ma in realtà noi la possiamo
estendere anche ad altre realtà, che magari non sono soggette agli
stessi flussi in periodo turistico, che però meritano comunque
un'attenzione. Da più parti in quest'Aula, senza distinzione di
partiti, ci diciamo che dobbiamo difendere la montagna, soprattutto
l'ultimo presidio vivo per rendere le nostre vallate vive, quindi
questo terzo punto vuole essere uno spunto-domanda per comprendere
se effettivamente questo tipo di logiche di punti fermi sono
nell'agenda di Governo o comunque quali siano le intenzioni del
Governo per riuscire a salvaguardare l'assistenza medica nelle aree
più svantaggiate o più distanti rispetto alle strutture di presidio
che già ci sono.
Presidente
-
La parola all'Assessore Baccega per
la risposta.
Baccega (UV)
-
La tematica è certamente a
conoscenza fin da subito da parte dell'Assessorato, fin da quando
il medico di assistenza primaria del distretto 1 ha rassegnato le
dimissioni il 24 luglio 2019, dimissioni assolutamente non
previste, e la dottoressa che l'ha sostituito, anch'essa medico di
assistenza primaria, ha rassegnato le dimissioni in data 4
settembre 2019 perché ha deciso di trasferirsi in altro
distretto.
Il 22 agosto la direzione di area territoriale ha pertanto
indetto un avviso pubblico per la formazione di una graduatoria per
la copertura dell'incarico provvisorio di assistenza primaria
presso il distretto 1 in un ambito territoriale resosi vacante dal
4 settembre. Da tale data è stato incaricato provvisoriamente il
dottor Chabod che garantisce la continuità dell'assistenza primaria
nell'ambito territoriale 1 del distretto 1 fino alla nomina del
medico titolare. L'azienda, nell'ambito territoriale 1, ha
pubblicato sul BUR n. 23 del 28 maggio una zona carente di medico
di assistenza primaria a tempo indeterminato, ma a tutt'oggi nessun
medico iscritto in graduatoria regionale o in possesso
dell'attestato del corso di formazione triennale in medicina
generale ha accettato l'incarico. Pertanto la direzione di area
territoriale ha attivato le ulteriori procedure previste
dall'articolo 6, comma 15, dell'accordo collettivo nazionale che
stabilisce che, espletate le procedure di cui sopra, per
l'assegnazione nelle zone carenti la priorità si dà ai
trasferimenti dei medici iscritti in graduatoria e ai medici in
possesso del corso triennale in medicina generale qualora uno o più
incarichi rimangano vacanti. A quel punto l'azienda provvede a
richiedere la pubblicazione sul relativo link sul sito Sisac al
fine di favorire la partecipazione di tutti i medici
interessati.
Evidenziamo inoltre che l'ultimo medico in possesso del corso
triennale in medicina generale per la copertura delle zone carenti
di cui al BUR n. 23 del 28 maggio 2019 è stato interpellato nel
mese di settembre, e convocato per giovedì 26 settembre, per
l'incarico del distretto territoriale nell'ambito 1 e territoriale
2 che ha dato esito positivo. Pertanto l'azienda in data 17 ottobre
ha chiesto la pubblicazione sul link Sisac avendo terminato tutte
le assegnazioni per scorrimento in base alle disposizioni
dell'accordo collettivo nazionale vigente soprarichiamate per la
copertura nelle zone carenti. Questa pubblicazione più allargata,
essendo attuata sul sito nazionale e specifico, permette una
maggiore conoscenza delle informazioni relative alla carenza ed
avvia un'ulteriore presentazione delle domande da parte dei medici
interessati. Tale procedura ha la durata di 30 giorni a decorrere
dal 17 ottobre - quindi 17 novembre -, a seguito della quale verrà
redatta a cura dell'azienda apposita graduatoria e avviate le
procedure di nomina proprio per arrivare entro l'8 dicembre,
periodo estremamente significativo dal punto di vista turistico per
la zona della Valdigne, ad avere una copertura completa totale e
rassicurante per tutti i presenti nella Valdigne e nelle zone
turistiche di Courmayeur, La Thuile, Pré-Saint-Didier e Morgex.
Inoltre all'interno del comitato regionale, a seguito
dell'approvazione dell'integrazione delle rappresentanze sindacali
della medicina generale, si è convocata per il 25 ottobre una
riunione dello stesso in cui è già previsto di portare in
discussione le problematiche relative alla difficoltà di copertura
delle carenze dell'assistenza primaria, soprattutto anche alla luce
delle difficoltà nazionali di reperire i medici di medicina
generale perché, come leggiamo tutti i giorni sui quotidiani, è un
problema nazionale. Nell'ultimo incontro a Roma alcuni colleghi
delle regioni vicine, anche quelle più performanti, Veneto e
Lombardia, lamentavano fortemente questa difficoltà e questa
problematica.
Sempre in seduta di Giunta regionale è stato appena approvato il
bando di concorso per l'accesso al corso di medicina generale
relativo al triennio di formazione 2019/2022 nel quale abbiamo
previsto otto medici ordinari e tre medici sovrannumerari in
applicazione del "decreto Calabria" e, in aggiunta agli altri
medici, tre che si certificano a dicembre, cinque che sono al
secondo anno, otto che hanno terminato il primo anno, chiedendo uno
sforzo ulteriore di non poco peso all'azienda USL che organizza il
corso alle strutture aziendali e ai medici di assistenza primaria.
Ovviamente dovranno supportare la formazione con il tirocinio
tramite tutoraggio. Questo sempre alla fine di garantire un
ricambio generazionale, quindi guardando oltre, guardando al
futuro, precisando che sono state adottate tutte le politiche di
attrattività in termini economici per questa figura, quali le borse
di studio aggiuntive regionali per i medici di medicina generale
che li obbliga a lavorare per l'azienda USL della Valle d'Aosta al
termine della formazione.
Abbiamo quindi avviato tutti i processi, tutte le procedure che
in particolare servivano per rafforzare quella zona, ma non solo,
perché anche altre zone di alta montagna stanno riscontrando le
stesse problematiche. Stiamo lavorando ad un provvedimento di
attrattività per le località montane com'è previsto dal "decreto
Calabria" e quindi nei prossimi quindici giorni cercheremo di
individuare quali possono essere le determinazioni da raggiungere,
in questo ambito, in collaborazione con l'azienda USL.
Presidente
-
La parola al collega Aggravi per la
replica.
Aggravi (LEGA VDA)
-
Grazie Assessore per le
delucidazioni date.
Sicuramente approfondiremo anche noi la questione legata
all'attrattività delle zone di montagna, o comunque disagiate come
lei citava, perché giustamente la terza domanda, il caso in esame,
era proprio un esempio che voleva porre l'attenzione su queste
problematiche giustamente non solo legate a realtà turistiche,
bensì a realtà ovviamente virtuose di chi fa la scelta di vivere in
montagna e soprattutto permette alle nostre vallate di essere
ancora vive.
Sono anche contento di aver saputo che in questo momento c'è un
presidio e che da qui all'8 di dicembre - sappia che ce lo
ricordiamo - vigileremo sull'avvenuta copertura, anche perché l'8
di dicembre coincide con la partenza della stagione. Abbiamo
bisogno un po' tutti, soprattutto gli operatori, di essere
tranquilli e di poter contare su un'assistenza primaria importante
in un'area che necessita, soprattutto in questa fase, di un
potenziamento utile non soltanto per attrarre certe tipologie di
clientela, ma per evitare effettivamente problematiche. È vero che
abbiamo l'autostrada, è vero che c'è il centro di Morgex, ma
purtroppo spesso - come ci insegna l'esperienza di chi fa questa
professione, che siede anche in quest'Aula e che sa bene -
l'intervento o comunque la presenza del vecchio medico della mutua
è fondamentale per prevenire certe situazioni che poi vanno
comunque a danno del bilancio complessivo della sanità.
Presidente
- Punto n. 48 all'ordine del giorno...
scusate, ieri abbiamo stravolto l'ordine del giorno. Io chiedo
veramente la presenza in Aula, perché si fa fatica a proseguire con
i lavori.
