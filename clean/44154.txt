Classificazione
ASSISTENZA SANITARIA E OSPEDALIERA
Presidio ospedaliero
PROTEZIONE CIVILE, VIGILI DEL FUOCO E INTERVENTI PER CALAMITÀ NATURALI
Vigili del fuoco - Difesa antincendi



Oggetto del Consiglio n. 1216 del 27 gennaio 2022 - Resoconto
OGGETTO N. 1216/XVI - Interpellanza: "Cause della carenza di
operatori del servizio antincendio presso i presidi ospedalieri
valdostani".
Bertin (Presidente) -
Punto n. 37 dell'ordine del
giorno. Ha chiesto la parola il consigliere Manfrin, ne ha
facoltà.
Manfrin (LEGA VDA) -
Facciamo un passo indietro per
comprendere le motivazioni di quest'interpellanza che segue quella
che avevo fatto qualche tempo fa relativamente alla carenza di
operatori antincendio nelle strutture ospedaliere. L'iniziativa che
avevo fatto qualche tempo fa evidenziava un problema di cui avevo
potuto prendere contezza personalmente. A livello personale, a
fronte di una segnalazione, mi ero recato nell'Ospedale Beauregard
per verificare che in servizio ci fossero in quel momento due
operatori antincendio, così come previsto dalle disposizioni dei
vigili del fuoco, e in quell'occasione mi ero reso conto, e non ero
da solo, avevo già citato il collega Ganis che era con me, che in
realtà in servizio c'era un solo operatore. A fronte di questa
iniziativa ispettiva, avevamo presentato un'interpellanza e
l'obiettivo era quello di chiedere conto della mancanza di questo
operatore ma era anche quello di evidenziare un problema: il
problema era che, al di là di quelle che possono essere le
eventuali polemiche, nelle strutture ospedaliere della nostra
Regione ci dovrebbero essere due operatori al Beauregard e tre
operatori al Parini che devono intervenire in caso di incendio.
Questa era una segnalazione fatta per arrivare a un punto, cioè al
fatto che ad oggi, a fronte di una convenzione che ha
sostanzialmente in teoria ridotto i costi, nella pratica non li ha
ridotti ma ha ridotto il personale in teoria e nella pratica non lo
ha ridotto, anzi, l'ha aumentato, comunque prima nella situazione
precedente venivano coperti i turni per l'antincendio, in questo
caso non vengono coperti nonostante a quelle squadre che erano in
servizio prima... c'erano trenta persone citate nella bozza della
convenzione della Consip, ad oggi le squadre di trenta constano in
realtà di tredici operatori per il Beauregard, dodici operatori per
il Parini e undici persone del personale di portineria che è stato
formato per l'antincendio. Abbiamo già trattato peraltro anche il
fatto che questo personale di portineria, che è stato trattato con
i corsi per l'antincendio, in realtà da una parte forse non avrebbe
dovuto essere formato dall'USL, perché gran parte di questo
personale è personale somministrato di cui peraltro a uno non è
stato rinnovato il contratto recentemente e quindi si è formato del
personale interinale che poi si è lasciato a casa. Dicevo, come ho
dimostrato la volta scorsa, questo tipo di formazione va fatta a
carico del datore di lavoro che non è l'USL ma è l'agenzia
interinale o l'agenzia di somministrazione lavoro che dir si voglia
e questa è la questione dei costi. A fronte di trenta persone prima
della convenzione Consip e dei trentasei attuali, quindi non si
riescono a coprire i turni e la testimonianza che avevo portato era
piuttosto specifica, perché mi ero recato personalmente. A questa
segnalazione l'Assessore aveva risposto in maniera abbastanza
puntuale leggendo quello che gli uffici gli avevano detto, ovvero
"in merito - cito la risposta dell'Assessore - a quanto segnalato
relativamente al giorno 16 novembre 2021, dall'analisi del
personale in turno risulta che il servizio è stato coperto dagli
addetti della squadra di emergenza SPP e dagli addetti di
portineria e ciò nel numero previsto, ovvero due addetti come
stabilisce la regola tecnica", sostenendo quindi che il
sottoscritto aveva detto chiaramente cose inesatte.
In quest'interpellanza ho voluto riportare i dati precisi di
quella giornata, ovvero in turno c'era una persona: l'operatore
antincendio, poi c'erano altri due operatori della portineria che
avrebbero potuto potenzialmente intervenire in caso di incendio, ma
le due unità di personale in turno, il turno specificamente in
portineria dalle ore 14:00 alle ore 22:00, erano prive della
formazione antincendio, più precisamente ho messo le iniziali
perché così vi dimostro plasticamente che noi sappiamo chi c'era in
turno e sappiamo anche quando ha fatto i corsi antincendio. La
dipendente S.A., che era in turno in quel momento, non aveva
superato la formazione e il dipendente dell'agenzia interinale P.S.
aveva raggiunto la certificazione richiesta solo il 26 di novembre,
cioè il 16 novembre, quando ci siamo recati all'Ospedale, la
persona in questione non aveva la formazione antincendio. Questo
significa che dieci giorni dopo il sopralluogo forse sarà stato
abilitato a spegnere l'incendio, ma in realtà in quel momento non
lo era.
La cosa antipatica è quella che, invece di recepire le
indicazioni che vengono fornite, si occupa del tempo per dare dei
mentitori a chi le trasmette, ma siccome mentitori non siamo e
siccome questa cosa a me personalmente ha fatto particolarmente
specie, mi sono procurato la lista di tutte le scoperture dei turni
non soltanto del Beauregard, ma anche dell'Ospedale Parini e vado
testé a leggergliela dall'entrata in vigore della convenzione
Consip. Il giorno 23 ottobre c'è stata al Beauregard la scopertura
dalle ore 14:00 alle ore 22:00, il 24 ottobre c'è stata al
Beauregard la scopertura dalle ore 14:00 alle ore 22:00, il 30
ottobre al Beauregard dalle ore 07:00 alle ore 14:00, il 31 ottobre
al Beauregard dalle ore 07:00 alle ore 19:00, e queste sono quattro
scoperture solo per il mese di ottobre. Le risparmio le date ma
abbiamo il 2, il 3, il 4, il 5, il 6, il 7, l'11, il 13, il 14, il
16, il 19, il 20, il 21 novembre al Beauregard con varie fasce
orarie la scopertura, il 26 novembre dalle ore 14:00 alle ore 16:00
circa è scoperto anche il Parini perché non ha gli operatori
sufficienti. Abbiamo il 27 e il 28 novembre sempre il Beauregard,
il 1° e il 4 dicembre il Beauregard, l'8 e il 12 dicembre abbiamo
la scopertura al Parini, il 14, il 15, il 25 e il 28 dicembre
abbiamo scopertura al Beauregard. Un totale di ventotto scoperture
in tre mesi, quindi vuol dire che sostanzialmente in un mese su tre
il personale non era sufficiente a coprire i turni antincendio.
Questo significa che se scoppiasse un incendio in uno dei due
ospedali, non ci sarebbe il personale che potrebbe spegnerlo e
sappiamo anche che è successo, quindi o una persona dovrebbe
intervenire da sola, cosa che è stata sconsigliata quando è
accaduto direttamente dai vigili del fuoco che hanno detto: "voi
non potete intervenire in questo caso", oppure potrebbe accadere
un'altra cosa, ovvero, per esempio, come accade al Beauregard, che
il personale formato per l'antincendio in servizio da solo, come
sapete ci sono solitamente due persone in servizio in portineria ma
a volte ce n'è una sola, quindi sostanzialmente il personale di
portineria in servizio al Beauregard dovrebbe lasciare il suo posto
di lavoro, unirsi all'operatore antincendio in servizio in quel
momento e insieme andare a spegnere l'incendio, lasciando
completamente sguarnita la portineria, che, per inciso, come lei
saprà, per esempio, al Beauregard funziona anche da apertura della
sbarra del Pronto Soccorso di pediatria e ginecologia. Se nel
momento dell'incendio arrivasse un'ambulanza che porta
un'emergenza, quell'ambulanza resterebbe ferma davanti alla sbarra
che dà l'apertura e permette di entrare nell'Ospedale, questo è il
panorama che ci si presenta davanti.
A fronte di questo, io mi auguro davvero, Assessore, che la
risposta non sia: "ma va tutto bene, ci hanno detto che non è
così". Io ho chiesto i turni, ho in mano i fogli dei turni, le ho
letto, e se vuole, poi dopo le consegno anche che cos'è accaduto, e
che - glielo anticipo già Assessore - la risposta non sia: "in caso
di bisogno stacchiamo un operatore dal Parini e lo mandiamo al
Beauregard a intervenire", perché questa non è la risposta, non è
che un operatore antincendio dal Parini va al Beauregard perché
fanno prima a intervenire i vigili del fuoco. La logica delle
squadre antincendio è che intervengano immediatamente quando c'è un
incendio, cioè siano già sul posto, non che debbono aspettare che
uno prenda la macchina da un ospedale e vada in un altro per
aiutare l'antincendio evidentemente. Mi auguro, Assessore, che, a
fronte di questa segnalazione che io ritengo puntuale, come penso
di averle ampiamente dimostrato, vi sia il recepimento di questa
segnalazione e si agisca di conseguenza, e non che si tende a
minimizzare e a dire: "ma no, non è vero niente", perché altrimenti
a quel punto, dopo l'ennesima segnalazione, ci troviamo a dover
segnalare anche in altri luoghi.
Dalle ore 11:24 assume la presidenza il vicepresidente
Marguerettaz.
Marguerettaz (Presidente) -
Per la risposta, ha chiesto
la parola l'assessore Barmasse.
Barmasse (UV) -
Io non vado a controllare i cartellini,
abbia pazienza, nel senso che c'è un'azienda e io ho chiesto i
dati, che sono quanto riferito e ovviamente mi devo fidare di
quello che viene trasmesso. Lei aveva richiesto per la scopertura
del servizio del 16 novembre, poi mi ha fatto tutto un elenco di
altre scoperture. Se lei ce l'ha, possiamo vederle direttamente con
l'azienda e magari facciamo un confronto diretto perché sennò non
ne usciamo più da questa cosa.
Per quanto riguarda il 16, l'azienda ha riferito che, per quanto
riguarda la squadra emergenza Servizio di protezione e prevenzione,
turno 2B dalle ore 07:00 alle ore 19:00 - anche l'azienda ha usato
delle iniziali - il signor L.P. è stato in turno 2B dalle ore 19:00
alle ore 07:00, il signor M.G. e il signor M.P., squadra addetti al
servizio di portineria: turno1B dalle ore 06:00 alle ore 14:00
signor B.T. e signora Y.P., turno 2B dalle ore 14:00 alle ore 22:00
signora A.S. e signor S.P., turno 3B dalle ore 22:00 alle ore 06:00
signor F.M. e signor P.D.. Pertanto la squadra gestione antincendio
risultava così composta nelle varie fasce orarie: dalle ore 07:00
alle ore 14:00 la squadra antincendio era formata da L.P. e Y.P.,
dalle ore 14:00 alle ore 19:00 la squadra antincendio era formata
dal signor L.P. e dalla signora A.S.; dalle ore 19:00 alle ore
22:00 la squadra emergenza era composta da M.G., M.P. e A.S.; dalle
ore 22:00 alle ore 06:59 del 17 novembre la squadra emergenza era
composta dai signori M.G., M.P. e P.D., nominato l'11 agosto 2021
il signor P.D. garantendo di fatto la copertura richiesta.
L'azienda precisa che la signora A.S. o S.A., le iniziali che ha
usato lei, ha superato l'esame dei vigili del fuoco nella giornata
del 10 giugno 2021 e 1° luglio 2021 ed è stata nominata con lettera
protocollata in data 11 agosto 2021, questo possiamo magari
verificarlo direttamente con l'azienda così facciamo un incontro e
lo verifichiamo.
Per completezza dell'analisi, si precisa che la nuova squadra
antincendio è stata attivata dal 1° di ottobre 2021 e ha
determinato un periodo transitorio di messa a regime
dell'organizzazione della nuova struttura. In tale periodo sono
state messe in atto dai servizi competenti attività di monitoraggio
finalizzate alla rilevazione delle criticità e all'individuazione
delle azioni correttive.
Il potenziamento della squadra antincendio, mediante la sinergia
tra la squadra emergenza SPP, facente capo al Servizio di
prevenzione e protezione, e la squadra gestione impianti, facente
capo alla struttura complessa tecnica, e gli addetti squadra
emergenza facenti capo alla struttura complessa Coordinamento
amministrativo delle aree della prevenzione ha determinato che il
numero di risorse dedicate al 31 dicembre 2021 sono state dodici
addetti della squadra di emergenza SPP, dodici addetti del servizio
squadra gestione impianti, undici addetti del servizio di
portineria. Al fine di raggiungere il numero sufficiente di addetti
di gestione emergenza, sono stati organizzati quattro corsi di
formazione base per addetti al servizio antincendio rischio
elevato.
Si coglie l'occasione per informare che nel mese di marzo del
2022, alla ripresa dei corsi organizzati dai vigili del fuoco, si
proseguirà con la formazione di ulteriori risorse degli addetti ai
servizi di portineria al fine di raggiungere il numero sufficiente
di personale in grado di minimizzare gli eventi di carenza di
personale addetto all'antincendio. Dal monitoraggio, infatti, è
emerso che la sinergia dei tre servizi coinvolti ha permesso di
garantire sui presidi ospedalieri la possibilità di avere,
soprattutto nei giorni settimanali di maggiore affluenza di
visitatori, un numero maggiore di addetti rispetto a quanto
previsto dalla norma con indubbi vantaggi. Attualmente rimane
attiva la fase di monitoraggio esplicitata mediante
l'organizzazione di riunioni periodiche di confronto condotta dal
responsabile dei servizi al fine di intercettare tutte le
criticità, non solo quelle legate alla gestione antincendio
potenzialmente introdotte con la nuova organizzazione che vengono
rilevate e segnalate anche direttamente dagli operatori addetti al
nuovo servizio. Questa è la risposta dell'azienda, come ho già
detto io, non vado a vedere i cartellini e mi devo anche fidare di
un'azienda i cui vertici li ho nominati io.
Lei ha dei dati precisi in cui non c'è congruenza tra quello che
lei dichiara e quello che riporta l'azienda, io penso che a questo
punto magari facciamo un incontro con l'azienda e andiamo a
verificarlo direttamente, anche perché continuiamo a fare un botta
e risposta, almeno cerchiamo di mettere un punto e una parola fine
su questa situazione.
Presidente -
Per la replica, ha chiesto la parola il
collega Manfrin.
Manfrin (LEGA VDA) -
Accolgo volentierissimo l'invito
dell'Assessore, così finalmente potremo confrontarci faccia a
faccia perché lei, Assessore, non ha controllato i cartellini ma io
sì, io ho chiesto tutti i dati e ho fatto un confronto. Le dirò di
più: che a volte i cartellini, cioè i turni, non corrispondono al
personale in servizio, perché sulla griglia si mettono dei nomi e
poi a volte può accadere che una persona non possa, giustamente
perché in ferie o malattia o impedita, purtroppo c'è anche
l'emergenza pandemica e quindi questo porta ad avere queste
scoperture.
Rispetto a quello che mi ha detto, mi fa molto piacere che siano
state utilizzate le iniziali e le spiego, per esempio, dove sta
l'inghippo. È vero quello che lei dice - e la ringrazio per avermi
dato anche le fasce orarie così ne prendiamo una, ad esempio, di
tutte - che nella giornata del 16 novembre fra le ore 14:00 e le
ore 19:00 erano in servizio il signor L.P. che è l'operatore
antincendio - ometto anche di dire se Signore o Signora, non metto
asterischi ma lasciamo a chi ascolta il dubbio - e che l'operatore
o l'operatrice misteriosissima dalle iniziali A.S. o S.A. era in
servizio e si è sottoposta al corso di formazione antincendio il 10
di giugno, quello che però non le hanno detto è che questo
misteriosissimo Signore o questa ignota Signora di cui parliamo è
gravemente invalida o invalido, quindi questo corso a cui si è
sottoposta non lo ha superato e non poteva effettuare interventi
antincendio, un conto è che ci si sottoponga al corso, ma anche io
posso fare un corso di volo, poi da qui a superarlo tendenzialmente
ce ne passa. Evidentemente questo conferma che i dati che abbiamo
sono assolutamente validi, conferma che quel giorno c'è una
scopertura e queste ventotto altre scoperture, poi non ho fatto il
riassunto di gennaio perché a questa iniziativa ho lavorato durante
le vacanze di Natale e quindi non avevo ancora quel tipo di dati,
se vuole, poi potremo approfondire anche gennaio, quello che conta,
Assessore, è che fino a quando non succede niente, va tutto bene,
qualora però dovesse scoppiare un incendio e dovessero venire fuori
dei problemi e per problemi intendo anche che magari per generosità
chi è in servizio in quel momento ed è da solo può anche
intervenire, ma se dovesse succedere qualcosa a lui, a quello che
interviene, o non dovesse riuscire a spegnere l'incendio, i
problemi sarebbero
in primis
per lui e per chi lo ha
comandato da solo, in secondo luogo per i pazienti che sono in
ospedale e che patiscono le conseguenze di un incendio. Potrebbe
essere questione di lana caprina, ma questa è una questione di
sicurezza di quello che è oggi un ambito che è particolarmente
sotto pressione come la sanità: o si garantiscono delle possibilità
di lavoro in sicurezza e una sicurezza a chi giustamente frequenta
gli ospedali, oppure abbiamo un grave problema.
Adesso comunque le consegnerò la tabella con tutte le
scoperture, ci sono anche i miei appunti, mi perdonerà, così potrà
anche fare un attimo il punto della situazione e anche gli uffici
che le hanno preparato la risposta vedranno che non siamo arrivati
impreparati e soprattutto che non ci facciamo prendere in giro.
