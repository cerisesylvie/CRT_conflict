Classificazione
INDUSTRIA
LAVORO
Infortunistica - Previdenza - Tutela della salute



Oggetto del Consiglio n. 1355 del 22 settembre 2010 - Resoconto
OGGETTO N. 1355/XIII - Interpellanza: "Iniziative per
l'adozione di provvedimenti legislativi a tutela dei lavoratori
della Cogne Acciai Speciali esposti all'amianto".
Interpellanza
Essendo a conoscenza di procedure avviate da lavoratori
operanti presso la Cogne Acciai Speciali di Aosta volte ad ottenere
certificazione di esposizione qualificata ad amianto e riesame di
domande esposizione ad amianto;
Avendo appreso che la Cogne Acciai Speciali si sarebbe
opposta all'accesso dei dipendenti agli atti in materia, nel corso
del procedimento da loro avviato presso l'INAIL, e non rilascerebbe
apposita documentazione individuale ai propri dipendenti se non
dopo la cessazione del loro rapporto lavorativo con
l'azienda;
Ricordato ancora come una recente sentenza del TAR Lazio
(5750/09) abbia ribadito la superiorità degli atti di legge
regionale rispetto agli atti di indirizzo ministeriali, confermando
la possibilità delle Regioni, nella specie del Friuli Venezia
Giulia, di legiferare in ordine all'esposizione al rischio da
asbesto;
Considerata infine la persistenza di patologie gravissime di
mesotelioma pleurico costantemente accertate dal Registro regionale
dei mesoteliomi operante presso l'USL della Valle d'Aosta;
i sottoscritti Consiglieri regionali
Interpellano
il Presidente della Regione per sapere:
1) se sia a conoscenza della contrarietà espressa dalla Cogne
Acciai Speciali di Aosta rispetto all'accesso da parte dei
dipendenti agli atti relativi e quali valutazioni esprima circa
tale diniego e se il mancato rilascio della documentazione da parte
dell'azienda sia riconducibile a questioni meramente economiche o
dovuta ad altri fattori;
2) se intenda promuovere l'adozione di normative analoghe a
quelle approvate da altre Regioni, come il Friuli Venezia Giulia,
per dare vita ad un Registro regionale degli esposti e a dotare la
Valle d'Aosta di atti di indirizzo in materia, a copertura
dell'apparente vuoto normativo;
3) se abbiano avuto luogo - o siano in programma - incontri
delle autorità regionali con organizzazioni e rappresentanze di
lavoratori o con l'Azienda per la soluzione di queste
problematiche;
4) quali misure e controlli siano attualmente praticati per
verificare che non permangano rischi da esposizione all'interno
dello stabilimento.
F.to: Louvin - Giuseppe Cerise
Président
- La parole au Conseiller Louvin.
Louvin (ALPE)
- Grazie, Presidente. Siamo di nuovo su un
tema ormai storico, che è già stato trattato in quest'aula, ma che
in questi ultimi mesi ha visto alcune evoluzioni, alcune
sollecitazioni che ci portano a riproporlo e a chiedere al Governo
regionale delle spiegazioni e delle indicazioni, se ritiene di
fornirne, perché numerosi lavoratori sono in attesa di meglio
capire lo sviluppo di tali situazioni. Lavoratori che, come è noto,
hanno avviato procedure per richiedere la certificazione della loro
esposizione qualificata all'amianto e hanno chiesto anche in
qualche caso il riesame delle domande di esposizione presentate in
precedenza. Ci ha colpito fra le altre cose il fatto che la società
Cogne Acciai Speciali si sarebbe opposta all'accesso degli stessi
dipendenti agli atti in materia nel corso dei procedimenti che gli
stessi hanno avviato presso l'INAIL. Ci ha colpito il fatto che in
questo il datore di lavoro si sia trincerato dietro una posizione
di rifiuto di concedere la semplice consultazione, il rilascio
degli atti che riguardano gli stessi dipendenti presso l'INAIL e a
questo si aggiunge la nota situazione, credo già segnalata in
quest'aula dai colleghi del Partito Democratico con precedenti
iniziative, per cui c'è un mancato rilascio di documentazioni
individuali ai singoli dipendenti fino a quando non cessano la loro
attività, in sostanza: "quando sarai fuori ti rilascerò questa
documentazione", ma intanto non hai diritto di conoscere
esattamente lo stato delle cose per quanto riguarda l'esposizione
individuale all'amianto all'interno dei singoli reparti. A questo
si aggiunge una parziale novità, legata alle iniziative assunte in
altra sede: mi riferisco alla Regione Friuli Venezia Giulia, che
negli anni scorsi ha legiferato e le cui disposizioni sono state
ribadite come disposizioni che hanno una superiorità legale
rispetto agli atti amministrativi dello stesso Ministero, quindi
sembra essersi aperta (aspettiamo su questo di conoscere la
posizione del Governo e gli approfondimenti che ha fatto) la
possibilità di legiferare autonomamente in materia di esposizione
al rischio di asbesto.
La cornice di questa situazione purtroppo permane inquietante,
abbiamo attivato una richiesta di informazioni per quanto riguarda
il manifestarsi delle drammatiche conseguenze del mesotelioma
pleurico, che è la malattia che insorge per effetto di questa
esposizione all'amianto, e i dati che ne abbiamo ricavato,
purtroppo, non sembrano far ritenere tale situazione in via di
superamento. Abbiamo dovuto registrare una continuità in base alla
documentazione che ci ha rilasciato, anche il registro regionale
dei dati relativi all'incidenza dei mesoteliomi, istituito nel 2005
che dà ad oggi nel decennio oltre 30 casi registrati, di cui una
parte molto rilevante colpisce uomini e si pone in correlazione
all'esposizione professionale nelle industrie metallurgiche della
regione. Questo fenomeno non è un fenomeno calante, anche se
sappiamo che si produce spesso a distanza di tempo nell'arco di
alcuni anni, ma non sembra un fenomeno destinato a scomparire, anzi
un fenomeno che consente oggi, con la dotazione di strumenti di
analisi, di monitoraggio migliori che in passato, di avere una
maggiore attenzione.
Quello che chiediamo è se il Presidente era a conoscenza o meno
di questa situazione della Cogne Acciai Speciali e delle sue
resistenze manifestate rispetto alle istanze dei dipendenti per
quanto riguarda la conoscenza delle loro situazioni e quali
valutazioni ne tragga; se sono allo studio e all'esame da parte del
Governo regionale delle normative che si ispirino a quella adottata
dalla Regione Friuli Venezia Giulia, intervenuta a due riprese
sull'argomento e che, anche sulla base delle prime esperienze, ha
perfezionato la propria normativa in materia; se ci siano o siano
imminenti degli incontri con le organizzazioni sindacali, con le
rappresentanze dei lavoratori e con l'azienda stessa sulle
problematiche in questione; infine, quali siano i controlli che
siano attualmente praticati concretamente all'interno di questa
azienda per quanto riguarda l'esposizione all'amianto. Grazie.
Président
- La parole au Président de la Région,
Rollandin.
Rollandin (UV)
- Grazie, Presidente. Del problema
dell'amianto in quest'aula se n'è parlato già diverse volte in
questa legislatura, la collega Fontana aveva proposto questo tema,
come il collega Louvin. Se si va a rileggere cosa è successo nelle
precedenti legislature... credo che ormai da 10-15 anni si è
parlato e si è esaminato questo caso, in alcune situazioni in modo
anche un po' anomalo, nel senso che sicuramente si sono previste
delle iniziative un po' a latere rispetto all'argomento in sé.
Nella sostanza la preoccupazione che emerge dalle domande
presentate va nell'ottica di capire: primo, se ci sono possibilità
di interventi nei confronti dei lavoratori che hanno subito o che
sono stati esposti all'amianto e credo che la preoccupazione più in
generale è quella di evitare che ci siano altri casi, come ha
ricordato il collega Louvin. Ancora adesso, purtroppo, ci sono
annualmente situazioni di danno per esposizione all'amianto, anche
se a oggi, sotto questo profilo, si è fatta una serie di interventi
di risanamento anche nei luoghi di lavoro per riuscire a ridurre
l'esposizione allo stesso.
Venendo alle domande, la prima: per quanto riguarda
l'Amministrazione regionale, non c'era stato un coinvolgimento
diretto nella richiesta di accesso agli atti da parte dei
dipendenti della Cogne Acciai Speciali e delle decisioni in merito
assunte dall'azienda, perché, come ricordava il collega, si
trattava di un indirizzo diretto fatto alla Cogne, quindi non era
stata coinvolta direttamente l'Amministrazione regionale. Per
quanto avevamo potuto appurare, a seguito della richiesta del
legale incaricato dai lavoratori interessati, in merito all'accesso
agli atti in relazione all'esposizione rischio amianto, l'INAIL, ai
sensi delle disposizioni interne dell'istituto per la disciplina
del diritto all'accesso, ha chiesto alla Cogne l'autorizzazione al
rilascio di copia della documentazione. Cogne ha espresso
contrarietà all'accesso agli atti attinenti ai processi produttivi
e di lavorazione dell'azienda e ai curricula lavorativi
individuali, da un lato, perché il contratto collettivo di lavoro
prevede che il curriculum venga rilasciato solo dopo la cessazione
del rapporto di lavoro e, dall'altro, in quanto gli atti attestano
che per il periodo 1993-2003 i campionamenti effettuati dall'USL e
dall'INAIL hanno indicato un inquinamento ambientale da fibre da
amianto inferiore di oltre 10 volte la soglia prevista per legge.
L'INAIL ha quindi comunicato al richiedente la posizione della
Cogne, ammettendo la sola visione degli atti. La questione è di
competenza della Cogne e dell'INAIL, per cui non abbiamo altri
elementi, né la competenza per esprimere valutazioni rispetto a
questo aspetto. Mi sono limitato alla parte relativa agli atti in
nostro possesso, naturalmente seguiremo tale procedimento per
vedere se e come questo può avere influenza nel prosieguo.
"Se intenda promuovere l'adozione di normative analoghe a
quelle approvate da altre Regioni, come il Friuli..."
: rispetto
a questa domanda, occorre evidenziare che la sentenza del TAR Lazio
del 2009 è stata impugnata dinanzi al Consiglio di Stato, che ad
oggi non si è ancora pronunciato nel merito. In secondo luogo,
anche dopo la sentenza in questione, il comportamento dell'INAIL è
rimasto uniforme a livello nazionale, a prescindere dalla presenza
o meno nelle regioni di leggi o atti secondari regionali, e anche i
lavoratori del Friuli si sono visti rigettare le loro domande. In
terzo luogo, come l'INAIL ha già dichiarato più volte, la Cogne non
è stata destinataria di alcun atto di indirizzo ministeriale, che
rimane uno dei criteri per l'attribuzione dei benefici contributivi
ai lavoratori esposti all'amianto. L'adozione di una normativa
regionale in materia, in analogia a quanto adottato dal Friuli,
quindi sarebbe con tutta probabilità ad oggi inutile rispetto
all'obiettivo, alla luce del comportamento e delle decisioni
dell'INAIL, che è l'ente competente al rilascio del certificato di
esposizione all'amianto, presupposto indispensabile per ottenere i
benefici previdenziali previsti dalla normativa in materia. Va
anche precisato che il registro degli esposti, istituito dal
Friuli, non ha finalità previdenziali e non attribuisce agli
iscritti diritti di indennizzo da parte di INAIL: prevede
l'iscrizione spontanea da parte di persone che presumono di essere
state esposte all'amianto per motivi professionali, o ambientali, o
di altra natura e il conseguente inserimento di queste persone in
un meccanismo di controlli clinici, finalizzati all'individuazione
precoce di malattie correlate all'amianto. Infine, per completare
il quadro, nello scorso aprile è stata presentata alla Camera
un'interrogazione a risposta scritta volta a sollecitare il Governo
a dare indicazioni all'INAIL per il rilascio di certificati di
esposizione all'amianto anche sulla base della sentenza del TAR del
Lazio. Nel caso in cui il Governo intervenga a chiarire la materia
o ci sia un mutamento delle posizioni dell'INAIL - unico titolare
di questa materia - la Regione potrà assumere iniziative puntuali e
precise, specie considerando che fin dal 2003 la Valle d'Aosta si è
dotata di un piano di protezione dell'ambiente, di
decontaminazione, di smaltimento e di bonifica ai fini della difesa
dei pericoli derivanti dall'amianto. Questo piano, approvato con
delibera del Consiglio regionale, prevede, fra l'altro, il
censimento delle imprese che utilizzano e hanno utilizzato
l'amianto e la registrazione degli esposti in Valle. Il piano non è
contenuto in una fonte primaria con legge regionale, ma se la
sentenza del TAR dovesse essere confermata, esso andrebbe
equiparato agli atti di indirizzo ministeriale, rendendo superflua
l'adozione di una norma legislativa.
Per quanto riguarda il terzo punto:
"se abbiano avuto luogo -
o siano in programma - incontri..."
, la problematica è sempre
stata affrontata di concerto con le organizzazioni sindacali,
promuovendo i confronti necessari con l'INAIL sia nel 2009, sia nel
2010 per la definizione delle mansioni riconosciute per
l'esposizione all'amianto e successive revisioni delle mansioni
stesse o le verifiche di posizioni individuali dei lavoratori. Da
ultimo, a marzo 2010, l'INAIL ha riconosciuto le ultime sette
posizioni relative al laboratorio fisico meccanografico della
qualità, per cui ad oggi 354 lavoratori della Cogne, di cui 50
attualmente in forza all'azienda, hanno ottenuto il riconoscimento
dei benefici di legge. Rispetto alle ultime vicende, abbiamo
ricevuto una richiesta di incontro da parte del Sig. Angiari,
rappresentante del gruppo dei lavoratori della Valle d'Aosta,
dell'onlus Osservatorio nazionale dell'amianto in merito alle
posizioni assunte da INAIL. Abbiamo chiesto al Sig. Angiari di
inviarci una proposta dettagliata per capire di cosa si tratta,
perché conosciamo alcuni episodi dell'interessato rispetto a quello
che è successo in altre regioni e per capire come attivare una
risposta.
In merito alla quarta domanda:
"quali misure e controlli
siano attualmente praticati..."
, per quanto riguarda la Cogne,
nel 2001 è stata eseguita la mappatura dei manufatti contenenti
amianto nello stabilimento, il monitoraggio specifico per il
rischio di esposizione a polveri di amianto nei singoli reparti e
sono iniziati gli interventi di bonifica, in quanto l'amianto a
quella data non era più utilizzato quale materiale di consumo, ma
era ancora contenuto in alcuni manufatti come rivestimenti di
tubazioni, pannelli, cavi elettrici, eccetera. Già nel 2001 nei
rilievi effettuati i valori di fibre di amianto disperse in aria
erano percentualmente bassi, tranne che presso alcuni impianti, il
cui valore era fra 10 e 30 fibre/litro, comunque molto al di sotto
dei valori limite stabiliti per legge. Ad ogni modo anche in questi
reparti e impianti sono stati richiesti interventi urgenti di
bonifica, compiuti nel 2002; dal 2001 in poi la Cogne presenta
all'USL l'aggiornamento della mappatura e dello stato di
conservazione dei manufatti contenenti amianto e il programma di
interventi di bonifica; quindi ad oggi ci sono tutti gli interventi
che sono auspicati a sostegno della prevenzione dell'asbestosi.
Président
- La parole au Conseiller Louvin.
Louvin (ALPE)
- Comprendo la posizione cauta e defilata
della Presidenza della Regione su una vicenda che nel concreto vede
interloquire lavoratori, INAIL e azienda e non vede direttamente
presente al tavolo anche la Regione. Non di meno un certo stupore
può esserci quando si apprende che lo stabilimento Cogne manifesta
la propria contrarietà all'accesso ad atti attinenti processi
produttivi e lavorazioni per quanto riguarda la certificazione di
esposizioni in sede INAIL agli atti CONTARP, che sono degli atti di
accertamento, di monitoraggio, di verifica. È curioso che l'azienda
- ripeto - si opponga a che si estragga normalmente copia di questa
documentazione e se ne possa fare oggetto di valutazione. Lei ha
precisato che l'azienda consente la visione degli atti; insomma,
credo che vi sia una certa differenza fra poter leggere presso un
ufficio pubblico un determinato atto e poterne estrarre copia e
farne le analisi, le valutazioni che si impongono. Ho avuto in
passato occasione di analizzare atti di questa natura e devo dire
che senza la mediazione di un tecnico, di uno specialista, di un
chimico...
(interruzione del Presidente della Regione, fuori
microfono)
...sì, però è un lavoro che va fatto su una scala di tempi e
modi diversi. È curioso - ripeto - che l'azienda abbia espresso
tale posizione, perché avremmo immaginato più opportuno un
atteggiamento collaborativo in questa materia, un atteggiamento di
maggiore disponibilità nel consentire di fare chiarezza. In fondo
non vedo il danno che avrebbe l'azienda nel consentire ai
lavoratori di ottenere dei benefici e delle agevolazioni che
conseguono ad un'esposizione reale, ad un pericolo vissuto sul
fronte lavorativo e sul luogo di lavoro. Capisco quindi la sua
cautela, il suo riserbo in materia... sul piano politico siamo
molto più netti nell'esprimere disappunto per una mancanza di
collaborazione di fronte all'ente assicurativo. Gli enti pubblici
purtroppo entrano in gioco in queste tematiche e poi spesso, dopo
che si sono rivelati deflagranti i loro effetti, si costituiscono
parte civile, i sindaci nei processi mettono le fasce, come è
successo recentemente sul processo Eternit, eccetera; qui siamo
ancora nel vivo di azioni lavorative, di processi, eccetera, avere
un miglior coinvolgimento e una maggior trasparenza credo sia
nell'interesse di tutti.
Detto questo, mi concentro sulla questione che ci pare centrale:
la vicenda dell'interpretazione che ha dato il Tribunale del Lazio
sulla valenza di queste norme, di cui il Presidente ha tenuto a
dare una lettura molto riduttiva dell'impatto possibile. Sappiamo
bene che la Regione non può sostituirsi e certificare lei, non può
dare garanzie per quanto riguarda il profilo previdenziale. Il
registro degli esposti effettivamente come è stato attivato nel
Friuli è uno strumento che si dà la Regione per avere una migliore
efficienza dei controlli clinici che vengono effettuati nei
confronti dei lavoratori, è un sostegno esterno rispetto a questa
procedura. A noi non pare di poco momento, ci interesserebbe sapere
se è attivabile, se si ritiene di poterlo fare; mi pare di capire
che, in base all'esito di questa situazione, valuterete la
possibilità di realizzarlo, ma su questo semmai torneremo in modo
più dettagliato. A noi sembra che la linea tracciata dalla Regione
Friuli sia una linea di marcata attenzione e si riconosce da parte
del giudice amministrativo alle Regioni la possibilità di
esprimersi puntualmente sul merito. La questione è, secondo noi, di
passare ad atti formali e di cercare di tradurre in norma quello
che è un orientamento di questa Regione di maggior protezione di
tale categoria. Credo che dovremo riportare le ulteriori
valutazioni ad altri momenti, perché è il tempo che non lo
consente, grazie dell'attenzione che dedicherà alla richiesta di
incontro che le è stata rivolta, perché il tema non sia oscurato.
Grazie.
