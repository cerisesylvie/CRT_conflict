Classificazione
FORMAZIONE PROFESSIONALE
TURISMO E INDUSTRIA ALBERGHIERA
Ricettività turistica


Resoconto integrale del dibattito dell'aula
Oggetto del Consiglio n. 1264 del 19 aprile 2000 - Resoconto
OGGETTO N. 1264/XI Notizie in merito al disegno di legge di
riforma del turismo e della Fondazione per la formazione
professionale turistica. (Interrogazione)
Interrogazione A conoscenza di quanto previsto
dall’art. 1 della legge regionale 3 febbraio 1999,
n. 6, con la quale gli organi delle Aziende di Promozione Turistica
(APT) sono stati prorogati fino al 31 dicembre 1999;
Vista l’urgenza che riveste
l’organizzazione turistica nella nostra Regione,
nonché l’importanza che rivestono le APT;
i sottoscritti Consiglieri regionali
Interrogano
Il Presidente della Giunta regionale e
l’Assessore competente per conoscere:
1) i tempi entro i quali saranno portati a conoscenza e
all’approvazione del Consiglio regionale la legge di
riforma del turismo e della fondazione per la formazione
professionale turistica;
2) se nella preparazione dei suddetti progetti sono stati
coinvolti gli operatori turistici interessati.
F.to: Beneforti - Curtaz
PrésidentLa parole à l'Assesseur au tourisme, aux sports, au
commerce et aux transports, Lavoyer.
Lavoyer (FA)
Per quanto concerne il disegno di legge
sull'organizzazione turistica della Regione, la sua stesura è
praticamente ormai definita, ma in più occasioni, anche a seguito
di iniziative del gruppo di Beneforti, è stata rilevata
l'opportunità di una discussione successivamente all'effettuazione
delle prossime elezioni comunali allo scopo di operare in migliore
sintonia con le nuove amministrazioni locali che scaturiranno dalle
elezioni stesse anche perché la quasi totalità degli organi delle
attuali APT è rappresentata da consiglieri eletti nei singoli
consigli comunali.
La struttura del provvedimento regionale, che dovrà
regolamentare l'organizzazione turistica regionale, dovrebbe
suddividersi in tre blocchi principali: la disciplina delle
attività pubblicitarie e promozionali dell'offerta turistica
regionale, la promozione di idonei strumenti di commercializzazione
del prodotto turistico valdostano nonché incentivi a favore della
realizzazione di iniziative volte a migliorare e rendere più
efficace il sistema di vendita del "prodotto Valle d'Aosta", la
disciplina dei servizi di informazione, accoglienza e assistenza
turistica.
Le idee guida della riforma hanno comunque formato oggetto di
esame in occasione di diversi incontri con le rappresentanze degli
operatori del settore oltre che nell'ambito del gruppo di lavoro
all'uopo costituito, quindi praticamente su questo argomento gli
uffici hanno già predisposto un articolato di legge che sarà
sottoposto al vaglio definitivo del gruppo di lavoro; si aprirà un
confronto con i vari operatori sull'articolato che è il risultato
del lavoro finora svolto dopodiché lo stesso sarà sottoposto alla
discussione del Consiglio.
L'interrogazione conteneva un richiamo anche alla riforma
dell'organizzazione attuale della formazione turistica di
Châtillon; va in ogni caso fatto presente che il disegno di legge
di cui si tratta, cioè quello della riforma delle APT, non ha
nessuna diretta attinenza con interventi da attuarsi ai fini della
ridefinizione del ruolo e dell'assetto organizzativo della
Fondazione per la formazione professionale turistica che invece
dovranno formare oggetto di altre e più specifiche iniziative?
(interruzione del Consigliere Beneforti, fuori
microfono)
? non ho detto che il Consigliere Beneforti ha detto? ho scisso
la mia risposta parte sulle APT e parte sulla fondazione.
Visto che si chiede di avere notizie in merito al disegno di
legge di riforma del turismo e della Fondazione per la formazione
professionale turistica, ho premesso che sono due disegni di legge
diversi senza dire che il Consigliere aveva fatto un'affermazione
diversa.
Con deliberazione della Giunta regionale del 26 febbraio 1999 si
era costituito, anche sull'argomento della fondazione turistica, un
gruppo di lavoro.
Tale gruppo risulta composto, e qui rispondo se si siano
coinvolti o meno gli operatori del settore, dai rappresentanti
degli assessorati regionali interessati, quindi Turismo e Pubblica
istruzione, e dai rappresentanti degli enti e delle associazioni
che hanno partecipato alla costituzione a suo tempo della
fondazione medesima.
Il gruppo di lavoro si è riunito diverse volte: il 10 marzo 1999
per la prima volta, riunione dalla quale è scaturita la necessità
di richiedere ai componenti del gruppo in questione un contributo
formale sull'argomento, da analizzarsi nelle sedute successive; il
31 marzo 1999 si è svolta la seconda riunione nella quale sono
state esposte le relazioni elaborate dai componenti del gruppo e si
è cominciato ad approfondire la tematica più particolare della
riforma della scuola alberghiera con la possibilità di trasformare
un vero e proprio istituto scolastico legalmente riconosciuto; con
la riunione del 17 dicembre 1999 il gruppo di lavoro ha posto
l'accento sulla questione del riconoscimento legale della scuola
alberghiera senza tuttavia tralasciare il generale riassetto della
fondazione.
Sono state quindi affrontate due tematiche: quella di
organizzare i corsi scolastici della scuola alberghiera
trasformandola in un vero e proprio istituto scolastico legalmente
riconosciuto e quella della formazione più in generale, formazione
che può essere destinata a chi già opera nel settore stesso oppure
a coloro che per la prima volta entreranno ad operare nel settore
turistico.
Si può dire che il progetto di cui sopra è finalizzato ad un
riconoscimento di tipo scolastico della scuola alberghiera che
dovrà essere trasformato in istituto professionale alberghiero
legalmente riconosciuto.
Dal punto di vista dell'assetto organizzativo complessivo il
gruppo di lavoro ha definito gli orientamenti e adesso, in stretto
accordo con l'Assessorato della pubblica istruzione, si sta
esaminando che tipo di iter e di procedura per trasformare
l'attuale scuola alberghiera in un istituto professionale.
Président
La parole au Conseiller Beneforti.
Beneforti (PVA-cU)
Prendo atto della risposta che ha dato
l'Assessore alla nostra interrogazione.
Quello che non ha detto sono i tempi in cui questi due disegni
di legge approderanno in questo Consiglio.
Da tempo sosteniamo la legge di riforma del turismo, ma
nonostante il tempo trascorso ancora il Consiglio non ha potuto
confrontarsi su un argomento così importante per la Valle d'Aosta;
il turismo sul piano sociale, economico ed occupazionale.
Insistiamo e periodicamente torniamo su questo argomento per ciò
che può rappresentare nel futuro il turismo se viene data a questo
settore la considerazione che merita e questo avviene nella misura
in cui si fa una legge che prevede alcune cose.
Mi rendo conto che possiamo apparire ripetitivi, tornando spesso
sull'argomento, ma non possiamo tacere di fronte alle richieste che
ci provengono dai settori interessati, dagli albergatori, dai
commercianti, dalle APT, dagli enti locali, dalle pro-loco.
Noi non facciamo dire loro ciò che non pensano, anche se
qualcuno pensa che mettiamo loro in bocca parole senza che le
abbiano pronunciate; del resto basta leggere quanto scrive il
Presidente degli albergatori sul mensile della categoria: egli si
lamenta per il mancato coinvolgimento degli albergatori nelle
scelte socio-economiche, nonostante l'incidenza del comparto
turismo, sul PIL della Valle che non è indifferente.
Concludo, Assessore, riaffermando quanto ho sempre sostenuto.
Dato che lei non ha menzionato i tempi entro cui si realizza, io le
dico che la riforma del turismo non può più attendere, occorre dire
cosa vogliamo fare oggi e nel prossimo futuro. È tempo di dare alle
APT strutture confacenti al ruolo che sono chiamate a svolgere
affinché diventino il punto di riferimento per tutte le iniziative
di promozione ed accoglienza turistica. È tempo di decentrare certi
compiti dall'Assessorato alla periferia: questa esigenza esiste per
l'Assessorato, come esiste per le strutture sul territorio. È tempo
di creare le condizioni perché i giovani, gli esperti del settore
che oggi sono necessari rimangano nella loro regione e non se ne
vadano altrove. È tempo di stabilire il ruolo che dovranno assumere
le pro-loco e gli enti locali in materia di turismo.
Questi sono gli aspetti principali che vogliamo ritrovare nel
disegno di legge che ci viene presentato e che ci auguriamo che
venga presentato insieme a quello della fondazione nel più breve
tempo possibile. Se si mantengono questi impegni, ci si può
preparare anche per il prossimo futuro in modo diverso ad
accogliere il turismo nella nostra regione.
