Classificazione
EDILIZIA
Edilizia pubblica



Oggetto del Consiglio n. 3237 del 23 gennaio 2008 - Resoconto
OGGETTO N. 3237/XII - Ritiro di mozione: "Valutazione di
interventi di recupero di un immobile degradato nel Comune di
Aosta".
Mozione
Ricordato che il 21 giugno 2006, in risposta ad
un'interrogazione del nostro Gruppo, l'Assessore competente aveva
assicurato "l'avvio prossimo dei lavori di messa in sicurezza delle
parti pericolanti e delle porzioni in amianto" dell'immobile in
avanzato stato di degrado, in passage Foillez ad Aosta, che deturpa
l'immagine e la fruibilità della casa natale di Anaïs Ronc
Desaymonet e Jean Baptiste De Tillier, il cui glicine è ancora
rigoglioso dopo così tanto tempo;
Constatato che l'edificio in questione, prossimo anche al
palazzo regionale presenta, dopo l'eliminazione della copertura in
cemento amianto, ancora una grave situazione strutturale;
Considerato l'alto valore storico e culturale di questo
angolo del capoluogo regionale, che potrebbe essere valorizzato per
ricordare i due emeriti esponenti della cultura valdostana e,
insieme, riqualificare una strategica area nel cuore della
Regione;
Il Consiglio regionale
Impegna
la Giunta regionale:
1) ad incontrare l'amministrazione cittadina per una
valutazione congiunta della situazione relativa all'area in
questione e della possibilità di acquisire l'immobile
degradato;
2) a richiedere al Corpo regionale dei Vigili del Fuoco una
valutazione statica e strutturale sull'immobile in questione, al
fine di poter valutare il rischio effettivo di possibili
crolli.
F.to: Sandri - Fontana Carmela
Presidente
- La parola al Consigliere Sandri.
Sandri (PD)
- Presidente, mi permetto di "tirarle un
pelino le orecchie", anche se oggi lo faccio delicatamente visto
che è un po' "enrhumé", nel senso che il titolo di questa mozione è
sminuente: qui si sta parlando della casa natale di Anaïs Ronc
Desaymonet e Jean Baptiste De Tillier, 2 fra le personalità più
importanti della nostra Regione e quindi si poteva mettere anche
degli immobili di valore storico, culturale, ci si poteva
sbizzarrire un tantino di più...
Presidente
- ... è un po' misero riassunto così...
Sandri (PD)
- ... un po' miserello. Il problema era già
stato posto in un'interrogazione del giugno 2006, in quella
occasione l'Assessore competente aveva detto che ci sarebbe stato
l'avvio prossimo dei lavori di messa in sicurezza delle parti
pericolanti delle porzioni in amianto. Non è proprio stata una
previsione sbagliata, ma in parte sì, nel senso che è vero che
qualche tempo fa è stato rimosso il tetto in amianto, ma rimangono
delle parti strutturalmente pericolanti e questo è negativo, perché
qui stiamo parlando di una delle aree storiche più importanti del
centro cittadino di Aosta e soprattutto di una delle aree più
importanti che sono vicine al Palazzo regionale, quindi è un'area
degradata che non si confà tanto... e questo è ancora peggio perché
si riferisce a tale area degradata che rovina, deturpa 2 delle più
importanti case per i motivi culturali che ho citato prima, in
particolare quella del De Tillier, bisogna tener conto che il
glicine che c'è di fronte alla casa è stato piantato dallo stesso
De Tillier. Si chiedeva allora all'Amministrazione regionale di
prendere un'iniziativa, visto che la città di Aosta non ne sta
facendo particolare cura, per il valore regionale che ha la difesa
anche della memoria di queste persone, con l'ipotesi... per
eventualmente acquisire, visto che la città di Aosta non se occupa
particolarmente, questi immobili, metterli in sicurezza, poi
valorizzarli per quanto riguarda il loro valore storico... e la
possibilità di farne un punto culturale, che al centro della città
di Aosta sarebbe particolarmente gradito. Naturalmente, proprio
perché ci sono dei dati "concorrenti" di pericolosità che
interferiscono con l'Amministrazione regionale, visto che si
riferiscono ad un'area adiacente al palazzo della Regione, si
chiede di avere un intervento da parte del Corpo regionale dei
vigili del fuoco, affinché si possano avere dei dati concreti sulla
sicurezza. In particolare sembrerebbe che l'aver tolto il tetto
abbia ulteriormente messo in instabilità le mura e non si vorrebbe
mai che a qualche Consigliere regionale, vuoi a qualche Assessore
che passa lì vicino - ce n'è qualcuno che ci deve passare lì vicino
per andare al lavoro - gli arrivi mai un pezzo di muro in testa e
noi vorremmo vincere le elezioni e andare al Governo con il
supporto dei cittadini e non per incidenti di percorso.
Presidente
- La parola all'Assessore al territorio,
ambiente e opere pubbliche, Cerise.
Cerise (UV)
- Credo che quello che potevamo e dovevamo
fare lo abbiamo fatto, in maniera diligente e direi anche efficace;
d'altra parte sono state diverse le occasioni di incontro e di
sollecito nei confronti del Comune di Aosta per rimuovere intanto
la questione dell'amianto che poteva essere quella più
preoccupante, cosa che è stata regolarmente fatta. Ci siamo poi
interessati per quanto riguarda il Corpo dei vigili del fuoco, i
quali però ci hanno fatto presente che loro intervengono solo se
c'è una sorta di allarme, una specie di denuncia a fronte di
un'oggettiva situazione di instabilità, ma questo pare che non sia
il caso, nel senso che non si ravvisano degli elementi di
precarietà tali da richiedere l'intervento dei vigili del
fuoco.
Nella mozione si chiede ancora:
"ad incontrare
l'amministrazione cittadina per una valutazione congiunta della
situazione relativa all'area in questione e della
possibilità..."
, qui rischiamo di creare un precedente
discutibile, nel senso che le parti di Aosta sono tutte più o meno
interessate da edifici che sono stati realizzati in tempi in cui
l'urbanistica non era in grado di condizionare le iniziative dei
cittadini, quindi baracche, costruzioni che pregiudicano anche
l'impianto architettonico dei vari siti o l'armonia di certi
contesti, "Palazzo Lostan" mi pare sia uno degli esempi più
significativi. Possiamo ancora una volta chiedere al Comune di
Aosta un suo interessamento, magari attraverso qualche forma di
sinergia che in questo momento non so quale sia, perché non saprei
a quale riferimento giuridico appigliarmi per realizzare quanto lei
sollecita con la mozione; potrebbe essere la legge n. 1 sul
recupero e sulla riqualificazione ambientale e urbanistica, ma
questa dovrebbe passare attraverso un'iniziativa del Comune di
Aosta, non certo da parte della Regione...
(interruzione del Consigliere Sandri, fuori
microfono)
... compriamo, sì... ma se qui ci mettiamo a comprare tutti tali
siti, questo è uno per incominciare, ma poi...
Caveri (UV)
- ... per comprare dovremmo sapere cosa
farci...
Cerise (UV)
- ... quindi chiederei ai promotori di
ritirare la mozione, posso darvi prova scritta di un ulteriore
sollecito al Comune di Aosta per avviare quanto è possibile anche
in collaborazione con noi, per riqualificare - non possiamo neppure
escludere i privati che in tale caso hanno il loro ruolo - questo
angolo della città di Aosta.
Presidente
- La parola al Consigliere Sandri.
Sandri (PD)
- Per quanto riguarda la battuta fuori
microfono del Presidente della Regione che ha detto: "sì, lo
compriamo, ma poi bisognerebbe sapere cosa farci", ci sarebbe un
buon motivo: quello di buona e sana amministrazione, non vedo
neanche l'altro genio, l'Assessore alle finanze, "genio"... lo
spiego: è proprio uno di quei temi su cui abbiamo già sollecitato
il Consiglio di acquisire degli immobili al posto di continuare a
pagare degli affitti esorbitanti per metterci gli uffici
dell'Assessorato delle finanze, che sono nella zona, ma conviene di
più politicamente pagare dei begli affitti, piuttosto che acquisire
degli immobili, ma queste sono scelte politiche.
Credo che l'acquisizione di questi immobili non pregiudicherebbe
certamente la questione di acquisirne altri sul territorio, perché
mi sembra che la Regione, quando c'era il sindaco tal dei tali,
piuttosto che il sindaco tal del talaltro, che aveva qualche
interesse in materia, abbia comprato di tutto di più su tutto il
territorio regionale; quindi che la città di Aosta non possa avere
questa dannata Regione che interviene pesantemente sul suo
territorio acquisendo degli immobili contro il suo parere... non mi
sembra che questo sconfinerebbe quello che è il normale andamento
della politica regionale. Per cui auspico che su questo tema si
possa fare una riflessione nei prossimi anni, ma questo è un
passaggio importante, perché si riqualifica un'area adiacente al
Palazzo regionale, 2 case di personaggi illustri della nostra
Regione e si possono risparmiare anche dei bei soldi, evitando di
pagare affitti stellari qui in zone adiacenti al Palazzo regionale.
Se poi vogliamo fare nomi e cognomi, mi è stato dato dall'Assessore
alle finanze qualche tempo fa l'elenco di tutti gli affitti che
sono pagati con le varie quote e vi posso omaggiare della quota
parte e anche delle percentuali di occupazione.
Ringrazio l'Assessore per l'intervento che ha fatto, chiedo di
avere copia del sollecito che ha inviato e mi rassicuro delle
osservazioni fatte dai vigili del fuoco, perché sono competenti in
materia e non posso che prendere atto con soddisfazione delle loro
valutazioni. Per queste motivazioni, appellandomi anche ad un
momento di riflessione sulla possibilità di acquisire, ritiriamo la
mozione.
