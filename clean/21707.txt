Classificazione
CONSIGLIO REGIONALE
Attività consiliare d'aula



Oggetto del Consiglio n. 1440 del 30 luglio 2005 - Resoconto
OBJET N° 1440/XII - Communications du Président du Conseil
régional.
Presidente - Iniziamo con una comunicazione del Presidente del
Consiglio e in seguito una breve comunicazione del Presidente della
Regione.
Per quel che mi riguarda, ritengo opportuno rendervi conto che
il 27 luglio scorso presso il Tribunal des grandes instances de
Bonneville in Alta Savoia il Presidente del Tribunale ha dato
lettura della sentenza di primo grado per l'incendio del 24 marzo
1999 nel Traforo del Monte Bianco, che causò la morte di 39 persone
e danni per oltre 300 milioni di euro. Sulla base di tale sentenza,
la maggior responsabilità del rogo è da attribuirsi alla gestione
della struttura, con attenzione particolare alle norme di
sicurezza. I giudici savoiardi hanno condannato 13 dei 16 imputati,
tutti accusati di omicidio involontario semplice. La causa
proseguirà in sede civile di Aosta.
Vorrei comunicare al Consiglio che sono pervenute alla
Presidenza 2 risoluzioni, la prima a firma dei colleghi Salzone,
Squarzino e Frassy, riguardante il patrimonio archeologico presente
nella città di Aosta, in modo particolare sul criptoportico, e una
seconda a firma dei colleghi Frassy, Tibaldi, Lattanzi e Salzone,
che riguarda l'attività promossa dal "Centro Sviluppo S.p.a.".
La parola al Consigliere Curtaz.
Curtaz (Arc-VA) -Vorremmo fare un commento succinto in ordine
alla sentenza del Tribunale di Bonneville. Conosciamo il
dispositivo della sentenza in oggetto e non conosciamo le
motivazioni, ma ci pare che emergano chiari due punti: l'uno che è
stato addirittura sottolineato dal Presidente del Tribunale in
apertura dell'udienza prima della lettura del dispositivo, laddove
il Presidente del Tribunale di Bonneville ha affermato che la
tragedia del Monte Bianco si poteva evitare solo se si fossero
messi in atto quei meccanismi di sicurezza, quei controlli
preventivi che avrebbero evitato la catastrofe e salvato molte vite
umane; il secondo punto è conseguente al primo: se valutiamo la
"misura" delle condanne, capiamo subito che i massimi responsabili
sono coloro che hanno mancato colposamente ai controlli preventivi
e all'adozione di adeguati sistemi di sicurezza. Tali prime
osservazioni ci fanno affermare che questa è una sentenza
importante, equilibrata, una sentenza che solo apparentemente
sembra aver inflitto pene non troppo pesanti; in realtà, il diritto
penale francese prevede per l'omicidio colposo - quello che in
Francia viene chiamato l'omicidio involontario - delle pene massime
più contenute rispetto a quelle previste dal Codice penale
italiano. Quindi si è trattato, in riferimento alle fattispecie
francesi, di una sentenza abbastanza dura.
Questa sentenza importante e, per certi versi, severa ci deve
far riflettere sulla sicurezza all'interno dei trafori, su tutte le
problematiche che riguardano il trasporto internazionale,
riflessione che è in corso in questa Regione da anni e che la
tragedia del Traforo del Monte Bianco ha accelerato e che oggi è
più che mai all'ordine del giorno a causa della chiusura del Fréjus
e di tutte le conseguenze che ciò ha comportato per il traffico
pesante nella nostra regione. A tale proposito segnalo che una
delegazione del Consiglio regionale composta dal sottoscritto e dai
colleghi Riccarand e Cesal ha partecipato alla manifestazione di
protesta svoltasi nella Valle dell'Arve giovedì scorso, alla quale
hanno partecipato oltre un migliaio di persone.
