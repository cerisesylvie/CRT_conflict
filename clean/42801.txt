Classificazione
CONSIGLIO REGIONALE
Attività consiliare d'aula



Oggetto del Consiglio n. 292 del 10 febbraio 2021 - Resoconto
OBJET N° 292/XVI - Communications du Président du
Conseil.
Bertin (Presidente) -
Alla presenza di 35 Consiglieri
possiamo iniziare i lavori del Consiglio regionale. Punto n. 1
all'ordine del giorno.
Oggi ricorre il Giorno del ricordo istituito con legge n.
92/2004 per conservare e rinnovare la memoria della tragedia delle
foibe, pagine drammatiche di storia che hanno risuonato come un
monito sulle degenerazioni e le atrocità degli estremismi
ideologici e i nazionalismi che i totalitarismi possono produrre
verso l'umanità.
Oggi il ricordo diventa una forma di condanna contro ogni forma
di odio razzista ed etnico in nome di un'appartenenza a un'umanità
unica e nel riconoscimento delle sue diversità.
E proprio l'Unione europea, il cui ideale è nato dagli orrori
della guerra e dalle persecuzioni, ha introdotto nel 2000 il suo
motto: "Unità della diversità" per indicare come gli Europei,
insieme, siano riusciti ad assicurare pace e prosperità, cercando
di mantenere al tempo stesso la ricchezza delle diverse culture,
tradizioni e lingue del continente. In questo momento di pandemia
occorre più che mai ricordare questo motto affinché una nuova
solidarietà si instauri nel nostro continente quale antidoto contro
la crisi, contro le derive autoritarie, contro i nazionalismi.
Vi comunico che il 4 febbraio 2021 è stata depositata una
proposta di legge da parte del gruppo Pour l'Autonomie e dalla Lega
che contiene misure per la prevenzione e di intervento concernenti
il lupo, al fine della tutela dell'alpicoltura. L'atto è stato
assegnato alla III Commissione.
Ieri la Conferenza dei Capigruppo, nella riunione, ha deciso
un'inversione dell'ordine del giorno anticipando alle ore 15:00 di
oggi la discussione al punto n. 48 riguardante una mozione sulle
foibe.
Vi sono interventi? Ha chiesto la parola il consigliere Manfrin,
ne ha facoltà.
Manfrin (LEGA VDA) -
La ringrazio per aver ricordato
l'orrore delle foibe ma avremo sicuramente modo di parlarne nelle
prossime ore appunto essendoci una mozione dedicata. Volevo
ringraziarla, Presidente, per aver reso edotta quest'Aula su un
tema che ci è molto caro, ricordo che mercoledì 3 febbraio abbiamo
partecipato a un corso sulla funzione consiliare di controllo
sull'attuazione delle leggi, di valutazione degli effetti delle
politiche regionali. Questo credo sia un qualcosa che ci permette
di svolgere al meglio il nostro lavoro, il nostro mandato e che ci
permette di approfondire ancora il funzionamento sia della macchina
amministrativa che delle nostre istituzioni.
A questo proposito, Presidente, le chiedo, visto che ci sono
queste possibilità di approfondimento, se ci sarà modo anche di
valutare magari il funzionamento degli organismi di questo
Consiglio per magari chiarire un punto importante, perché, come lei
sa, una componente di quest'Aula, Rete Civica, ha scritto un
post
dove si dice che la Lega e il gruppo di Rollandin
stanno sollevando un gran polverone per cercare di bloccare
l'ammodernamento della ferrovia, opera strategica per la Valle
d'Aosta. Ecco, sarà interessante fare in modo che si possa spiegare
a questa componente che chi è in minoranza non può bloccare nulla
ma chi decide e prende le decisioni è colui che sta in maggioranza.
Sarà utile quindi probabilmente anche fare dei corsi sul tema per
approfondire questo interessante argomento.
Presidente -
Ovviamente la funzione di valutazione delle
politiche pubbliche ha poco a che fare con quanto lei ha testé
detto, ma questa è un'altra questione, questa è la polemica
politica e ovviamente in questa si colloca. Vi sono altri
interventi? Non vedo altre richieste.
