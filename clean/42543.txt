Classificazione
CONSIGLIO REGIONALE
Costituzione e funzionamento degli organi consiliari



Oggetto del Consiglio n. 102 del 19 novembre 2020 - Resoconto
OGGETTO N. 102/XVI - Ritiro di mozione: "Impegno del
Presidente del Consiglio regionale a garantire terzietà e
imparzialità nei confronti di tutte le parti politiche".
Bertin (Presidente) -
Alla presenza di 33 Consiglieri,
possiamo riprendere i lavori del Consiglio.
La sospensione di questa mattina, come in parte è conosciuto, è
stata dovuta a un piccolo malore che ho avuto, collegato, molto
probabilmente, a banali sintomi influenzali non collegati al Covid
poiché il tampone risulta negativo, tampone fatto per la sicurezza
di tutti.
Fatto questo passaggio, possiamo riprendere il Consiglio.
Eravamo in discussione generale del punto numero 42. Ha chiesto la
parola il consigliere Aggravi, ne ha facoltà.
Aggravi (LEGA VDA) -
Sono contento che tutto sia andato
bene e che lei sia qui a lavorare con noi.
Permettetemi, colleghi, di riprendere il filo rispetto
all'oggetto di questa mozione.
Questa mattina nei vari interventi è emerso il fatto e
l'importanza dei principi del gioco democratico. Io penso che le
elezioni non servano soltanto per definire chi governa e chi fa
opposizione, ma soprattutto per rappresentare in questa assemblea,
in altre assemblee, uno spaccato della società, e ognuno di noi,
giustamente, rappresenta quella quota parte di società con le
proprie idee, con le proprie visioni, con i propri programmi
politici.
Qualcuno ha anche ricordato che c'è una differenza tra chi
governa e quindi rappresenta una parte in maniera molto più forte,
perché ovviamente una coalizione di maggioranza rappresenta un'idea
- magari spesso non sempre totalmente condivisa e univoca, un po'
come abbiamo visto su alcuni temi e come sicuramente vedremo poi su
altre realtà, ma è tipico di tutte le maggioranze, chi più chi meno
- e un'altra parte che, come nel nostro caso, porta avanti le sue
idee i suoi programmi. Questa è caratteristica tipica della
rappresentanza e soprattutto dell'esecutivo.
C'è poi chi occupa, e viene eletto per rappresentare, un ruolo
più istituzionale, più alto, un ruolo terzo, perché, come spesso si
ricorda, il ruolo più istituzionale - ancora più del Presidente
della Regione che comunque rappresenta una parte politica - è
quello del Presidente del Consiglio.
In Valle d'Aosta non abbiamo un Presidente della Repubblica e
quindi, se vogliamo, la vera figura di garanzia è incarnata dal
Presidente del Consiglio, che è colui che rappresenta più
autenticamente la Regione anche nei momenti di più forte crisi
politica e amministrativa, l'abbiamo già visto nel passato. Quindi
è bene che, al di là che sia membro della maggioranza o
dell'opposizione, perché spesso e volentieri chi ha occupato in
passato gli scranni dell'opposizione invitava la maggioranza di
turno a darle la possibilità di nominare il Presidente del
Consiglio, quasi come un'ulteriore forma di garanzia; è bene
ricordarsi e sottolineare che il Presidente del Consiglio, una
volta che viene eletto tale, deve essere esso stesso garante dei
lavori dell'Aula, garante dell'imparzialità, garante della legalità
- so che è un tema che, come spesso ha ricordato, le è molto caro e
le farò una proposta al termine del mio intervento - e deve essere
principalmente garante di tutti i Valdostani.
È ovvio che siamo tutti uomini o donne e quindi siamo fatti di
carne, come ricordano spesso i nostri filosofi che si occupano di
altro, ed è ovviamente vero che a volte cadiamo su delle situazioni
che ci toccano da vicino.
Se io devo trovare una sorta di colpa, e mi permetta se lo
faccio nella maniera che mi è tipica, riprendendo anche quello che
qualche volta è successo in questi due anni: lei più di una volta
lo ha ricordato non solo a tutta l'Aula ma anche al sottoscritto,
qualche lezione me l'ha data, ora io vorrei darle un consiglio e
quindi le suggerirei di prestare più calma quando la si tocca nel
vivo, perché l'errore che ha fatto quella volta lì è stato
contrattaccare una giusta provocazione che veniva da una parte
dell'opposizione.
Sinceramente non me lo sarei aspettato da una figura che deve
rappresentare una garanzia perché, comunque sia, l'elezione ci
sarebbe stata, l'elezione c'era e lei era già in quel ruolo lì.
Questo è il vero problema che io vedo in questo momento: si è
caduti in una "la vogliamo chiamare tentazione?" e non è una cosa
banale perché capiterà un sacco di altre volte perché, ripeto,
tutti noi rappresentiamo una parte politica, tutti noi
rappresentiamo un'idea e chiunque a volte può essere direttamente
colpito, ma per chi occupa determinati ruoli forse dovrebbe venire
meno il contrattaccare, il contro rispondere, perché rappresenta un
ruolo istituzionale, io direi il ruolo istituzionale più forte e
più importante.
In quella situazione sinceramente non so cosa c'entrasse Matteo
Salvini, non so cosa c'entrasse la Lega, non so cosa c'entrasse
tutta una serie di questioni e mi sarei aspettato invece un altro
tipo di risposta o forse neanche una risposta perché mi permetta se
glielo sottolineo: è caduto nel giusto tranello di un mio collega
di opposizione che ha fatto il suo mestiere.
Io dalla sua Presidenza - perché so che ci sono delle tematiche
molto care - mi aspetto un impegno concreto perché in questo
momento chi occupa il ruolo di Presidente del Consiglio - e
soprattutto ha fatto molti anni di opposizione - io spero vivamente
che sia un reale garante di tutta l'Aula, ma anche della
possibilità per l'opposizione di essere tale e di esprimersi,
sempre in un'ottica che il gioco della democrazia deve servire a
tutti e soprattutto alla comunità.
Perché dico questo? Perché lei non è garante solo dell'Aula, è
anche garante del regolamento e viste certe albe e certi albori che
potrebbero portare a un esame più approfondito del regolamento, mi
permetta di ricordarle che lei più volte ha sottolineato
l'importanza di dare la possibilità all'opposizione di fare
l'opposizione, e spesso ci sono delle tentazioni che in noi umani
corrono nel momento in cui cambiamo paio di scarpe, non sono quelle
della Lidl ma sono le scarpe della politica.
È bene che non ci sia soltanto una garanzia d'Aula ma una
garanzia del regolamento perché il regolamento del Consiglio è,
dopo lo statuto e dopo le leggi - forse prima delle leggi regionali
perché viene prima - la carta più importante.
Dico questo perché lei avrà un ruolo molto delicato, anche
perché viene da una lunga esperienza di opposizione tranne, mi
permetta, una parentesi un po' triste che è stata quella del
sostegno a una Giunta che non mi sembrava proprio allineata al suo
pensiero però l'ha sostenuta in più di un'occasione, ma
tant
pis, à chacun ses choix
.
Quindi io vorrei chiederle se c'è un'impegnativa, al di là
dell'oggetto della mozione che mi aspetto da parte sua, se sia
portare avanti le sue battaglie in ordine di legalità, di
trasparenza, di possibilità di esercizio della democrazia da parte
di tutti, non soltanto di una parte, perché purtroppo questa
legislatura sarà molto difficile, perché, al di fuori di
quest'Aula, l'acutizzarsi, o comunque il non risolversi, della
crisi del Covid e ciò che ci lascerà comunque la crisi sociale,
l'abbiamo già in parte vissuto ma io temo che ne vedremo ancora di
situazioni complicate, porteranno questa Aula a prendere delle
decisioni anche complesse, anche importanti, anche difficili.
È bene che però in questa Aula - aldilà degli scontri che ci
saranno sicuramente, e io dico per fortuna, tra la maggioranza e
l'opposizione - ci sia la possibilità che tutte e due le parti
possano avere un garante al di sopra di tutto, seppur con le
proprie idee, che sia un arbitro leale e corretto dei lavori di
Aula. E ha fatto bene il collega Manfrin a ricordare i battibecchi
che lei ebbe con la presidente Rini perché effettivamente, se lei
se lo ricorda, in alcune occasioni anch'io non ho risparmiato certi
richiami o certe proteste nei confronti di chi gestiva l'Aula, ma
soprattutto di chi gestiva il modo di fare Consiglio perché non c'è
solo il momento d'Aula, ci sono le Commissioni, ci sono i 116, ci
sono un sacco di azioni su cui il ruolo di garanzia del Consiglio è
importante.
Non abbiamo iniziato molto bene perché, ripeto, un ruolo
istituzionale come quello che lei riveste merita molta
attenzione.
Io voglio sperare che sia stato un momento di mancanza di
attenzione e mi auguro che nel futuro ci sia da parte sua una
maggior pacatezza e tranquillità quando viene attaccato o comunque
colpito perché, comunque vada questa mozione, c'è un precedente e i
precedenti sono importanti, perché la collega Spelgatti quel
precedente se l'è sentito e se lo sente ancora nominare adesso. Lei
non sarà diverso, succederà che gliela ricorderanno come a me hanno
ricordato tante cose.
Quindi diciamo che la storia non si cancella e non si cancellano
neanche le emozioni, ma soprattutto quello che viene detto in
quest'aula. Buon lavoro.
Presidente -
Per quello che riguarda le considerazioni
relative al regolamento e alla possibilità per tutti di avere un
ruolo all'interno di quest'aula, ovviamente non posso che
associarmi alle sue considerazioni, che peraltro condivido da
sempre.
Consigliere Baccega ne ha facoltà.
Baccega (PA) -
Sono davvero lieto che lei stia meglio
rispetto a questa mattina, in piena forza e in piena energia per
proseguire questo Consiglio regionale.
Lei sa bene che quando si è nei ruoli di responsabilità spesso
le tensioni triplicano e talvolta si finisce un po' nel frullatore.
Io sono qui dal 2013 e non mi ricordo di un Presidente del
Consiglio regionale che non abbia subìto all'inizio della
legislatura una specie di suggestione di questo tipo, come lei sta
vivendo, in toni decisamente minori rispetto a quelli del passato,
questo va sicuramente detto.
Lei quando sedeva nei banchi del Consiglio regionale ci
ricordava sempre quei principi di terzietà, di equidistanza e di
neutralità che il Presidente del Consiglio doveva avere come figura
garante di tutto il Consiglio regionale, quindi semplicemente,
Presidente, non le chiediamo di spogliarsi, ma d'indossare il
vestito di Presidente del Consiglio come lei ha sempre sostenuto,
garantendo all'interno di questo consesso l'esercizio della
democrazia.
Questa mattina nei vari interventi si sono rievocati alcuni
passaggi della scorsa legislatura, una legislatura direi
travagliata, tremenda, e al di là di chi c'era o di chi non c'era,
credo, facendo politica, che sia opportuno ricordare.
Lei faceva parte del gruppo di Rete Civica, il gruppo che in
qualche modo ha posto il diktat sulla legge elettorale, perché
sennò rischiava di saltare l'accordo con i diciassette: "O votate
la nostra legge elettorale o non votiamo il bilancio" titolava una
testata giornalistica locale.
I diktat su molti altri provvedimenti, il gruppo che talvolta in
parte si assentava dal voto o sosteneva di aver sbagliato a
votare... è già successo, quel gruppo che in qualche modo poneva e
ha posto dei veti nei vari passaggi, quel gruppo che aveva un forte
ascendente sul Movimento 5 Stelle.
Ora fate parte di un raggruppamento che è chiamato Progetto
Civico Progressista con in evidenza il vostro logo all'interno del
logo generale ben posizionato sulla sinistra, perché è questo il
panorama politico regionale: rappresentate "la Sinistra del no",
quella che nel passato era "la Sinistra nel no".
Ma nella mia riflessione dico anche che mi suonavano strani
certi messaggi e certi inciuci con il Movimento 5 Stelle. Ora con
alcune nomine che sono state fatte e con la difesa a oltranza del
deputato della Valle d'Aosta Tripodi, il quadro è di una chiarezza
ineccepibile. Vi siete assorbiti il Movimento 5 Stelle, che è
sparito dal Consiglio regionale.
Voi di Rete Civica avete fatto direi un capolavoro politico dal
vostro punto di vista, vedremo come risponderanno in questi mesi e
nei mesi successivi i vostri partner del PD e i colleghi che sono a
sedere insieme a voi in questa maggioranza, ma vedremo come
risponderanno anche le forze autonomiste a questo passaggio a
sinistra. Io ho detto nel primo intervento, in occasione della
presentazione del vostro programma di governo, che questa
coalizione dal mio punto di vista è troppo spostata a sinistra.
Di certo va detto e va detto con grande chiarezza che la Valle
d'Aosta è governata da una coalizione autonomista di sinistra e
questo è secondo noi il vero fatto politico.
Le auguro buon lavoro anch'io.
Presidente -
Se non vi sono altri interventi dichiaro
chiusa... consigliere Manfrin, ne ha facoltà.
Manfrin (LEGA VDA) -
Ringrazio quest'Aula per il
dibattito scaturito, sono felice, glielo dico con assoluta
sincerità, che l'inconveniente di questa mattina si sia risolto e
sono felice di poter discutere con lei, in presenza in quest'aula e
di persona, del contenuto della nostra mozione.
Sono felice di quanto il collega Baccega ci ha appena svelato
nel suo intervento, perché ci ha giustamente fatto chiarezza su
alcuni retroscena che non conoscevamo della scorsa legislatura e
che rendono ancora più chiaro l'apporto, il ricatto e lo scambio
politico che Rete Civica ha eseguito nella scorsa legislatura. Sono
felice che questo dibattito abbia riportato un'abitudine ormai
abbastanza consolidata, ovvero una maggioranza che è assolutamente
silente e un portavoce eletto dalla maggioranza che ci riporta la
posizione ufficiale senza che nessuno abbia non voglio dire il
coraggio ma la capacità di esprimere una posizione per il proprio
movimento politico perché - e lo ringrazio - il collega
Marguerettaz ci ha spiegato qual è la posizione, credo, del suo
gruppo, ha parlato a nome di tutta la maggioranza... ed è
abbastanza indicativo il fatto che proprio da quei banchi da cui
proviene il Presidente di questo Consiglio neanche una voce si sia
levata in sua difesa: per capacità, per volontà, per mancanza di
argomenti di difesa? Non lo so, e credo che non lo sapremo mai.
Si preparano mesi - ma lo vedremo già anche in queste mozioni,
probabilmente anche ore o minuti - in cui ci confronteremo con una
maggioranza silente che affiderà al Presidente, agli Assessori e a
un paio di membri della sua maggioranza la sua opinione, mentre
tutti gli altri saranno degli utili spingitori di pulsanti che,
spero, prima o poi, riacquisteranno anche la favella all'interno di
questo consesso.
Ma tornando un poco a quello che è stato detto e giustamente
riportando la discussione sul punto in cui questa mozione voleva
arrivare, mi permetto di dissentire sulle motivazioni che hanno
portato il collega Marguerettaz a esplicitare il no a questa
mozione. Il collega Marguerettaz ha evocato sostanzialmente un
punto declinandolo su due forme.
La prima: il regolamento definisce queste situazioni in maniera
borderline;
in realtà mi permetto di dissentire su questo
punto, collega Marguerettaz: il regolamento non definisce una
situazione di questo tipo. Il regolamento permette ovviamente che
ciascun Consigliere all'interno di questa assemblea prenda la
parola e non vieta che un Consigliere di questa assemblea pubblichi
quello che ritiene più opportuno sui social network. Il Presidente
del Consiglio Bertin non ha violato alcuna norma di questo
Consiglio né in maniera palese né in maniera soft e ha
effettivamente esplicitato il suo pensiero senza contraddire
nessuna norma che regola questo Consiglio, ma allo stesso tempo ha
violato quella terzietà che è una norma non scritta, non di questo
regolamento ma della vita istituzionale che disciplina il ruolo di
Presidente del Consiglio.
L'ha già spiegato bene il collega Aggravi, l'ha nuovamente
ripetuto la collega Spelgatti: la differenza tra il Presidente
della Giunta e il Presidente del Consiglio è sostanziale.
Effettivamente il Presidente della Giunta ricopre un ruolo, una
carica politica, e rappresenta la sua maggioranza, è l'espressione
più alta della maggioranza e quindi può fare delle valutazioni che
sono ovviamente amministrative ma anche delle valutazioni
politiche. Il Presidente del Consiglio invece nella sua funzione
deve assolutamente e necessariamente tenere conto di tutte le parti
politiche di questo Consiglio, deve far rispettare il regolamento
di questo Consiglio che è il documento che disciplina e regola la
vita democratica della nostra Regione; io sono d'accordo con il
collega Aggravi che lo colloca addirittura prima delle leggi
regionali. Ma, soprattutto, il Presidente del Consiglio deve, pur
avendo giustamente delle convinzioni personali e votando delle
convenzioni a ogni atto amministrativo, a ogni mozione politica, a
ogni atto d'indirizzo, mantenere un ruolo
super partes,
ed
esporre al pubblico ludibrio e dileggiare delle forze politiche che
sono ampiamente rappresentate all'interno di questo Consiglio, a
prescindere dalle forze politiche che vengono in quel momento
dileggiate, è evidentemente un segno di mancata terzietà.
È per questo motivo che abbiamo scelto di portare questa mozione
ed è per questo motivo che, come giustamente è stato detto, la
posizione di questa maggioranza che è già stata espressa
all'interno di quest'Aula è quella di dire di no, è quella di
respingere questa mozione. Questa mozione però ha un'impegnativa, è
un'impegnativa molto semplice e al tempo stesso molto chiara. Si
chiede di rimodulare la comunicazione affinché sia rispettosa di
tutte le parti politiche e si chiede d'interpretare la massima
carica istituzionale del Consiglio regionale con la dovuta terzietà
e imparzialità.
Dicendo "no" oggi voi dite "no" a queste due impegnative e
quindi questa maggioranza, o parte di essa, ci dice che il
Presidente del Consiglio può tranquillamente dileggiare le forze
politiche democraticamente rappresentate all'interno di questo
Consiglio e ovviamente può interpretare quel ruolo senza la
necessaria terzietà e imparzialità.
Allora è evidente che quello che voi oggi avete affermato
ovviamente ed evidentemente rimane, a prescindere che questa
mozione venga votata o meno, a prescindere che questa mozione venga
ritirata o meno.
Allora proprio perché riteniamo di aver fatto scaturire un
dibattito sicuramente arricchente per la nostra democrazia e siamo
sicuri di aver lasciato una traccia che potremo portare anche in
futuro, ad esempio sulla gestione di quest'Aula, ritiriamo la
mozione oggetto della discussione.
Il Consiglio prende atto.
