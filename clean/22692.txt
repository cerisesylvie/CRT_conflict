Classificazione
AMBIENTE
TRASPORTI E VIABILITÀ
Viabilità



Oggetto del Consiglio n. 2148 del 21 settembre 2006 - Resoconto
OGGETTO N. 2148/XII - Impegno per ridurre la presenza di
automezzi maggiormente inquinanti. (Approvazione di
mozione)
Mozione
Considerato che il rilevamento della qualità dell'aria anche
in Valle d'Aosta evidenzia una situazione di forte criticità in
relazione ad inquinanti che sovente superano i limiti imposti dalla
normativa comunitaria;
Appurato che tale fenomeno è imputabile anche alle emissioni
dovute alla circolazione degli autoveicoli, ed in particolare di
quelli di fabbricazione meno recente e quindi maggiormente
inquinanti;
Appreso che risultano ancora immatricolati e circolanti in
Valle d'Aosta oltre 8000 veicoli la cui classe ambientale di
appartenenza è riconducibile alla definizione "pre EURO 1", quindi
certamente inferiore al rispetto delle direttive C.E. 91/441, CE
93/59 e CE 97/24 e successive, in materia di classi
ambientali;
Constatato che provvedimenti quali targhe alterne, blocco
totale o parziale della circolazione, con tutti i problemi e i
disagi conseguenti, non sembrano sufficienti per la risoluzione del
problema legato all'inquinamento atmosferico;
Ritenuto che nemmeno le misure adottate dalla Giunta
regionale con deliberazione 1753 del 15/6/2006 potranno contribuire
in modo apprezzabile alla risoluzione del grave problema
dell'inquinamento atmosferico;
Preoccupato inoltre della concreta possibilità di incorrere
in misure sanzionatorie da parte della Commissione Europea che
potrebbero ricadere in modo pesante e negativo sui bilanci
regionali, qualora non risultassero adottate tutte le possibili
azioni tendenti a ridurre le emissioni inquinanti;
tutto ciò premesso
Il Consiglio regionale
Impegna
la Giunta regionale:
1) a prevedere, nella predisposizione del bilancio
preventivo, per l'anno 2007 e triennale 2007/2009,
all'accantonamento delle risorse necessarie per l'avvio di
interventi volti ad incentivare la più rapida diminuzione degli
automezzi più inquinanti dell'attuale circolante in Valle d'Aosta,
allo scopo di ridurre le emissioni inquinanti;
2) a predisporre entro il mese di novembre 2006 un
provvedimento legislativo che preveda:
a) incentivi alla rottamazione di mezzi con omologazione
precedente ad "EURO 1", se alimentati a benzina, ovvero con
omologazione precedente ad "EURO 2" per quelli alimentati a
DIESEL;
b) buoni sconto per l'acquisto di veicoli con motorizzazioni
non inferiori all'"EURO 4", in sostituzione di quelli di cui al
precedente punto A);
c) ulteriori agevolazioni per l'acquisto di mezzi alimentati
a metano ed a G.P.L..
F.to: Rini
Président
- La parole au Conseiller Rini.
Rini (GM)
- Credo che il problema dell'inquinamento
atmosferico sia ritenuto reale e da risolvere anche da molti
Consiglieri presenti in quest'aula. Ho presentato tale mozione e
sono soddisfatto del fatto che successivamente anche altri abbiano
condiviso la preoccupazione e presentato altre iniziative,
proponendo delle soluzioni certamente da valutare con serietà, ma
tutte tendenti alla riduzione delle emissioni nell'atmosfera di gas
nocivi. Sappiamo che il rilevamento della qualità dell'aria anche
nella nostra Regione presenta ancora una situazione di forte
criticità in relazione ad alcuni inquinanti che continuano a
presentare frequenti superamenti dei limiti imposti dalla normativa
comunitaria e che buona parte dei gas nocivi sono prodotti dal
traffico automobilistico ed in parte consistente da mezzi datati e
non provvisti di sistemi di depurazione adeguati. È da ricordare
fra l'altro che anche il nostro Paese ha ratificato il Protocollo
di Kyoto per la riduzione delle emissioni nell'atmosfera di gas
inquinanti, per cui anche la nostra Regione potrebbe incorrere
nelle pesanti sanzioni previste, quindi è sicuramente ragionevole
cercare di eliminarli. L'incentivo non può che essere a mio avviso
l'elargizione di un contributo alla rottamazione.
Voglio ricordare che in Valle d'Aosta circolano ancora circa
8.000 veicoli con classi ambientali "pre Euro1" e che i
provvedimenti fin qui addottati, quali circolazione a targhe
alterne, blocco della circolazione, bollino blu, eccetera, non sono
stati che dei palliativi e hanno prodotto dei gravi disagi con dei
problemi di vario genere che tutti ben conosciamo. Non parliamo poi
della deliberazione di Giunta n. 1753 del 15 giugno 2006, con la
quale veniva deciso di non assegnare ulteriori quote di benzina in
esenzione fiscale per i veicoli appartenenti alla classe ambientale
cosiddetta "pre Euro 1". Io, come molti altri Consiglieri sia di
maggioranza, sia di opposizione, sono stato veramente sorpreso e
stupito di quella deliberazione che fra l'altro ha creato molto
malumore nella popolazione. Sono convinto che non sempre si possano
proporre dei provvedimenti che accontentano tutti e che a volte
bisogna, se necessario, avere il coraggio di scontentare qualcuno
nell'interesse generale, ma in questo caso il provvedimento secondo
me non fa che penalizzare le fasce deboli e non porterà alcun
vantaggio sul piano dell'inquinamento dell'aria. In genere chi
possiede i mezzi di fabbricazione meno recente non "naviga
nell'oro" e, se avesse le disponibilità finanziarie sufficienti,
sarebbe ben lieto di possedere un veicolo nuovo e meno inquinante.
Visto che non può farlo, con o senza buoni carburante continuerà ad
usare l'auto che possiede e, quando sarà costretto a sostituirla,
probabilmente si dovrà accontentare di un mezzo usato, non di
ultima generazione che inquina e che non gli consentirà di avere i
buoni carburante: ecco che, come al solito, a pagare è sempre il
meno abbiente. Sono convinto che chi possiede auto di più recente
costruzione, ma di elevata cilindrata, non avendo probabilmente
grossi problemi finanziari, circola molto di più ed in proporzione
può inquinare più di chi ha un'auto da rottamare, godendo
dell'assegnazione dei buoni carburante. Se si ritiene che i buoni
carburante siano causa d'inquinamento, è giusto intervenire, ma in
modo complessivo, rivedendo tutto il sistema e, se è il caso,
pensare all'introduzione di buoni per il riscaldamento che
potrebbero essere utilizzati da tutti, comprese le fasce deboli che
non posseggono nemmeno l'auto e che vivono nel disagio maggiore.
Insisto: la decisione di abolire i buoni carburante per le auto
vecchie, per rispettare l'ambiente, come asserito dall'Assessore
Marguerettaz in un'intervista pubblicata su di un settimanale di
informazione regionale, non ha senso, penalizza i meno abbienti e
non può risolvere il problema di base!
Tornando alla mozione, secondo me, il contributo alla
rottamazione è una via da percorrere e provvedimenti che vanno in
tal senso stanno per essere messi in atto in altre Regioni, come
per esempio nel vicino Piemonte che come Giunta ha già provveduto
ad accantonare notevoli risorse da indirizzare in tal senso. Non
voglio divulgarmi troppo, anche perché credo che la mozione sia
abbastanza chiara e comprensibile. In sostanza, se si vorrà andare
nel senso da me auspicato, ci vogliono le risorse necessarie e
queste devono essere rese disponibili nel bilancio. Vorrei
ricordare che incentivare la rottamazione, e di conseguenza
l'acquisto di veicoli nuovi, può portare nelle casse regionali
delle risorse in più, in quanto i 9/10 dell'IVA pagata finiscono
nelle casse della Regione. Parte di queste entrate potranno essere
dirottate nel capitolo da prevedere per la rottamazione. Bisognerà
poi predisporre un provvedimento legislativo da sottoporre
all'esame delle Commissioni consiliari competenti in tempi brevi e
2 mesi mi sembrano più che ragionevoli. Con le incentivazioni che
ho voluto ipotizzare credo che il parco di veicoli obsoleti e più
inquinanti circolanti in Valle verrà ridotto ed il problema
dell'inquinamento in parte risolto. Non sarà certamente
sufficiente, ma sarà un primo passo, molto rimarrà da fare anche in
altri settori, come ad esempio nel settore del riscaldamento.
Bisognerà ancora spingere l'ammodernamento delle flotte per il
trasporto pubblico con la sostituzione dei mezzi vecchi con veicoli
in linea con le normative vigenti e proporzionati all'effettivo
utilizzo, sovente si notano sulle strade mezzi da 50 posti che
quando va bene trasportano 2 o 3 passeggeri. Bisognerà incentivare
l'inserimento di mezzi a basso impatto ambientale - alimentati a
metano o elettricamente - nel trasporto pubblico; prevedere
contributi atti a realizzare impianti di distribuzione di metano
per autotrazione (è stato appena affrontato questo problema).
Potrebbe essere utile, se possibile, ridurre le tasse di
circolazione per veicoli alimentati a metano o a GPL, come pure
incentivare ulteriormente la trasformazione degli impianti di
riscaldamento e lo sfruttamento delle fonti energetiche
rinnovabili. Questa mozione è una mozione aperta e credo che, se
dalla discussione verranno dei suggerimenti migliorativi, potrà
essere modificata prima della votazione.
Président
- La parole au Conseiller Sandri.
Sandri (GV-DS-PSE)
- Per mozione d'ordine. Volevo
chiedere al Presidente se era possibile unificare la discussione
delle mozioni nn. 31, 34 e 38 ed eventualmente sospendere la seduta
per coordinare i lavori.
Presidente
- Il Consiglio è sospeso per cinque
minuti.
Si dà atto che la seduta viene sospesa dalle ore 10,50 alle
ore 11,18.
Président
- Nous pouvons reprendre nos travaux; il y aura
une discussion conjointe des points n° 31, qui a déjà été illustré,
et des points n° 34 et n° 38.
Mozione
Preso atto della volontà della Giunta regionale di ridurre
l'inquinamento atmosferico da auto e motoveicoli, utilizzando la
leva della distribuzione del contingente in esenzione fiscale dei
carburanti;
Ricordato che la principale causa dell'effetto serra, così
come testimonia il Protocollo di Kyoto ratificato dall'Unione
Europea e dalla Repubblica Italiana, è l'anidride carbonica
prodotta dai motori a combustione termica, proporzionalmente alla
loro potenza energetica;
Consapevole che iniziative su questo tema non possono che
essere gestite in modo partecipativo, sottoponendo ai cittadini una
prospettiva da raggiungere in un arco di tempo ragionevole;
Ritenuto opportuno non pesare sul bilancio regionale per il
recupero delle risorse necessarie a rendere disponibili sostanziosi
contributi alla rottamazione delle autovetture e dei motocarri più
datati, attuando la competenza dell'articolo 12 dello Statuto di
Autonomia per recuperare risorse dei proprietari di autoveicoli che
immettono nell'atmosfera più di duecento grammi per km di anidride
carbonica;
Impegna
La Giunta regionale
a predisporre entro 60 giorni un provvedimento di legge
che:
1) istituisca una tassa di 5€ annui per ogni grammo/km di
anidride carbonica prodotta dal veicolo, al di sopra della soglia
dei 200 grammi;
2) istituisca un contributo sino a 4.000€, con una modularità
basata sull'indice regionale socio-economico, per la rottamazione
di autovetture o motoveicoli Euro 1 o inferiore e il contemporaneo
acquisto di autovetture con un'emissione massima di 150 grammi di
anidride carbonica per chilometro o di motocarri adeguati
all'attuale livello d'inquinanti previsto dall'Unione
Europea;
3) di ritirare la sospensione della corresponsione del
carburante in esenzione ai veicoli (automobili e motocarri)
pre-Euro 1 sino al 31.12.2008.
F.to: Sandri - Fiou - Ferraris
Mozione
Richiamati i provvedimenti che la Giunta regionale ha
adottato per ridurre il quantitativo di benzina in esenzione per i
proprietari di auto non catalizzate;
Rilevato che tali provvedimenti ledono soprattutto le fasce
più deboli della nostra comunità che materialmente non possono
sostituire il proprio autoveicolo in tempi brevi;
Condividendo l'obiettivo di ridurre l'inquinamento
atmosferico, e quindi anche quello prodotto dagli
autoveicoli;
tutto ciò premesso
Il Consiglio regionale
Impegna
la Giunta regionale:
1) di sospendere momentaneamente i provvedimenti
adottati;
2) di predisporre entro il 31/12/2006 un piano di interventi
che tenga conto della realtà sociale, istituendo gli aiuti
necessari affinché tutti possano sostituire in tempi accettabili i
propri autoveicoli che ad oggi sono ritenuti fortemente
inquinanti.
F.to: Viérin Marco - Comé - Lanièce - Stacchetti
La parole au Conseiller Sandri.
Sandri (GV-DS-PSE)
- Una certa attenzione da parte della
popolazione vi è stata nelle scorse settimane riguardo ai nuovi
sistemi di distribuzione dei buoni benzina, decisi dalla Giunta a
partire dal 1° luglio scorso. Questo è un fatto ormai conosciuto e
bisogna riconoscere all'Assessore il merito, che forse anche lui si
rivendica, che con questa "entrata da elefante nei negozi di
cristalli" comunque ha portato l'attenzione sul tema di utilizzare
tali mezzi per migliorare non solo la possibilità di spostamento
dei nostri concittadini, ma in generale la salute del nostro
ambiente e dell'aria che respiriamo. Abbiamo preso atto con
soddisfazione che la Giunta intende ridurre l'inquinamento e credo
che essa abbia fatto bene ad utilizzare uno degli elementi che ha
in mano: quello appunto della leva sulla distribuzione dei
carburanti. Ci sembra però interessante ricordare che abbiamo
un'altra leva, prevista dallo Statuto della Valle d'Aosta
all'articolo 12: la leva fiscale, cioè abbiamo potestà fiscale di
mettere tasse o sovrattasse; da questo punto di vista, credo sia
una possibilità di cui dobbiamo tenere conto.
Non ripeterò qui il problema già sviluppato in un'interrogazione
qualche mese fa sulla necessità della Valle d'Aosta di mobilitarsi
sul Protocollo di Kyoto, anche perché stamani abbiamo già discusso
di questo e sono stati presi impegni grazie al collega Bortot, che
ha evidenziato tale necessità. Arriviamo però a conclusioni diverse
da quelle a cui è arrivata la Giunta, perché forse diversamente da
loro, al posto di prendere le decisioni e poi andare a capire cosa
pensa la gente, cerchiamo di fare un meccanismo inverso, cioè
ascoltare la gente e poi prendere le decisioni. Ci siamo resi conto
che questa decisione ha profondamente allarmato la popolazione
valdostana, perché sia gli utenti di motocarri (cosiddette "Api
della Piaggio"), sia gli utenti di macchine "Euro 0" non
catalitiche si sono ritrovati con un "minus" rispetto agli altri
proprietari di autoveicoli con il diritto alla "Carte Vallée" e
questo spesso si è identificato con situazioni di relativo disagio,
perché è gente che non poteva aggiornare il proprio parco macchine
o motocarrozzette. Ovviamente ha dovuto prendere atto di questa
situazione, quindi una difficoltà si è aggiunta a un'altra
difficoltà.
Pensiamo che questa potrebbe essere l'occasione per fare un
salto di qualità, cioè quello di usare l'altra leva che abbiamo in
mano: quella della tassazione. È vero che i veicoli "Euro 0" sono
più inquinanti dal punto di vista delle emissioni di benzene,
piuttosto che di altre particelle chimicamente attive, ma in
generale sono molto meno inquinanti dal punto di vista dei gas
serra. I gas serra sono prodotti dai motori a combustione
proporzionalmente alla loro dimensione e, dato che le autovetture e
le motocarrozzette di qualche anno fa viaggiavano con cilindrate
intorno agli 800-600-1000-1100 (una volta la macchina di famiglia
era la 1100), oggi un buon Consigliere regionale che si rispetti se
non viaggia con il 3000 o il 4000, non è contento, evidentemente il
mondo è cambiato però è anche cambiata notevolmente l'emissione di
gas serra. Perché allora per non gravare sul bilancio regionale,
che ha già abbastanza problemi, le risorse per andare a fare gli
incentivi al rinnovo del parco automobilistico dei motocarri non
utilizziamo la leva fiscale e penalizziamo? Abbiamo proposto una
tassa di 5 €, per esempio un "BMW X5" a benzina abbiamo fatto i
conti che comporta una spesa annua di tasse di circa 450 €, non è
esagerato però... quei 450 € possono andare al signore che ha la
vecchia "Panda" e che con 4-5.000 € si può comprare una "Punto Euro
3" che emette solo 135 gr/km di anidride carbonica.
L'ultima questione è quella della riconversione o
dell'aggiornamento del parco automobilistico o motocarri. Qui
bisogna fare degli interventi, come ne sono stati fatti dal Governo
nazionale in altri tempi e in altre Regioni italiane, però dando da
noi un taglio particolarmente sociale: non si può anche apprezzare
la mozione che ha presentato il gruppo di "Stella Alpina", in
quanto bisogna modulare questi incentivi non solo rispetto alla
tipologia - rottamazione, riconversione, eccetera -, ma anche al
reddito equivalente in base ai parametri regionali del richiedente.
Secondo me, questo dovrebbe avere nei casi più gravi di persone che
hanno redditi molto bassi anche un'estrema rilevanza, non dico
pagare tutta la macchina, ma dare un relativo incentivo. Solo al
termine di 2-3 anni di un procedimento di questo genere allora
dire: "se entro il 2010 o il 2011 non vi mettete in ordine rispetto
a queste cose...", a quel punto si andrà a fare la seconda leva che
è quella dei buoni benzina. Nulla vieta che in tutto questo "tran
tran" non si possa utilizzare la leva dei buoni benzina per il
discorso delle emissioni di "CP2", cioè le vetture che producono
più di 200 gr/km di anidride carbonica dal prossimo anno potrebbero
avere una riduzione o un annullamento della distribuzione di buoni
carburante.
Queste sono delle tracce di lavoro. Come gruppo e in particolare
per l'intervento importante nella redazione della mozione, ma anche
nella riunione che abbiamo fatto prima del collega Ferraris, che ha
gestito questo Assessorato per molti anni, siamo disponibili a
trovare una situazione di mediazione, perché su questi temi in
breve tempo si possa trovare a larghissima maggioranza un indirizzo
che possa soddisfare le attese della popolazione valdostana.
Président
- La parole au Conseiller Viérin Marco.
Viérin M. (SA)
- Ci allacciamo ad alcune affermazioni e
analisi fatte dai colleghi che mi hanno preceduto, credo che la
nostra mozione vada in un indirizzo simile, ma con alcune
particolarità.
Volevamo solo ribadire le cose che ci uniscono, per questo
stiamo cercando di trovare un testo concordato e le cose che ci
uniscono sono certamente quelle... questo provvedimento va a
toccare, se rimane allo stato attuale, le fasce più deboli, anche
perché di quegli 8.000 veicoli che oggi non godono più di esenzione
fiscale sicuramente per il 90% sono in possesso di famiglie che non
possono sostituire il mezzo, quindi il fatto di non avere
l'esenzione fiscale equivarrebbe ad applicare una tassa, quindi
qualcosa bisogna fare. Condividiamo - lo affermiamo nel terzo comma
delle premesse della nostra mozione - l'obiettivo di ridurre
l'inquinamento atmosferico, anche se è chiaro che, se devo
utilizzare il mezzo perché ce l'ho come unico mezzo di trasporto
come nucleo familiare o come lavoro che devo fare - tipo le "API" e
altre cose -, il ragionamento è che, a prescindere dall'esenzione,
io la benzina la consumo alla stessa maniera, l'unica cosa che
cambia è che la pago a livello annuale e spendo qualcosa in più,
perché comunque, se ho bisogno del mezzo, non dico: "non mi danno i
buoni non l'utilizzo", ma lo utilizzo ugualmente, solo che mi costa
di più. Il ragionamento è ancora più pesante, ma soprattutto
dobbiamo fare attenzione che alla fine dell'anno non vi siano poi
gli avanzi dell'esenzione, per cui andiamo a restituire allo Stato,
perché l'avanzo non può essere sommato all'esenzione dell'anno
successivo e quindi perdiamo l'avanzo. Lo scorso anno sulla benzina
abbiamo avanzato 1,4 milione di kg - quasi 2 milioni di litri -,
per cui l'obiettivo sarebbe quello di non arrivare ad un avanzo
negli anni futuri superiore a quello avuto nel 2005. Con queste
premesse chiediamo di predisporre un piano di intervento che tenga
conto della realtà sociale, affinché tutti possano restituire in
tempi accettabili, perché non possiamo dire: "o lo fai in 3 mesi, o
non lo fai", ma dobbiamo fare una pianificazione. Qui torno sul
ragionamento per cui alcune famiglie dovranno con l'aiuto per la
rottamazione prevedere che nei prossimi 2-3 anni possono mettere la
differenza e cambiare il proprio automezzo ritenuto oggi fortemente
inquinante. Avevamo presentato un emendamento in merito alle "API"
che chiede di inserire al punto 2bis nel sopraccitato piano di
interventi che si ponga particolare attenzione a tutti quei veicoli
che hanno una funzione insostituibile nelle attività quotidiane per
il mantenimento del nostro territorio montano, tipo le "API ". Se
troveremo l'accordo su un testo unico, ritireremo
l'emendamento.
Président
- La parole au Conseiller Venturella.
Venturella (Arc-VA)
- Vorrei capire dai gruppi che hanno
presentato queste mozioni qual è il loro obiettivo, esse potranno
poi essere in una seconda fare unificate in un unico provvedimento.
Se l'obiettivo è quello di far risaltare la mancanza di equità del
provvedimento di sospensione di erogazione dei buoni benzina dal 1°
gennaio 2007 nei confronti dei veicoli che hanno certe
caratteristiche, credo che una larga fetta del mondo agricolo che
usa ad esempio le "API", una larga fetta di popolazione che
rappresenta le fasce sociali più deboli, sicuramente questo lo avrà
capito. Se invece la questione viene guardata dal punto di vista
del Protocollo di Kyoto, cioè puntare a un'effettiva diminuzione
delle emissioni di gas serra ("CO2" compreso), credo però che si
debba fare un discorso più articolato e generale e vorrei
affrontarlo per punti.
Primo punto. Come ha giustamente illustrato il collega Sandri,
nel 2004 il Ministero delle Attività Produttive, insieme al
Ministero dell'Ambiente, aveva prodotto un librettino che veniva
dato in regalo in tutte le concessionarie di auto, intitolato:
"Controlla quanto emetti", finalizzato alla diminuzione del gas
serra e al risparmio sul carburante. In questo librettino vi erano
elencate tutte le auto di tutte le marche con indicate a fianco le
emissioni in grammi di "CO2" per chilometro percorso. Si vedeva
benissimo che, vuoi per il peso, vuoi per la potenza sviluppata, la
"Panda" - faccio riferimento a una macchina comune - rispetto a
quelli che ora chiamiamo i "SUV" o i "RAV", cioè quelli molto
potenti, a parità di chilometri percorsi, emette da 3 a 6 volte in
meno rispetto a queste cilindrate... per cui già questo
provvedimento di differenziare l'assegnazione dei buoni benzina
solo rispetto alla data di immatricolazione, non accorgendosi che
queste grandi cilindrate producono anidride carbonica in quantità
elevatissima, e tra l'altro permettetemi una piccola osservazione:
per chi ha danaro sufficiente per comprarsi un 3000-4000 di
cilindrata i buoni benzina rappresentano un pieno; in definitiva,
secondo una mia modestissima opinione sarebbe bene che
l'assegnazione dei buoni benzina andasse in modo inversamente
proporzionale o alla cilindrata, o alla produzione dei grammi di
"CO2" di chilometri percorsi...
(interruzione dell'Assessore Marguerettaz, fuori
microfono)
... inversamente perché la curva è un'iperbole, per cui 3000 di
cilindrata asintoto zero, mi pare sia la sua auto, Assessore
Marguerettaz.
Secondo punto: incentivo alla rottamazione. Esistono sul
mercato, ma circolano anche sulla strada delle auto che sono
colpite da questo provvedimento; incentivare la rottamazione per
delle auto che sono state immatricolate prima di una certa data, a
cui non viene più dato il buono, ma che sono funzionanti e che
possono essere riconvertite (la Provincia di Bolzano mi pare che
metta a disposizione un filtro anti-particolato), oppure
riconvertite a GPL... questo può essere ancora meglio della
rottamazione, perché la rottamazione cosa fa? Raddoppia l'emissione
di gas serra, in primo luogo perché la rottamazione prevede che la
macchina entri in un ciclo industriale produttivo, per cui si
aumenta l'emissione di gas serra, poi per costruire una nuova
macchina che sostituisce quella rottamata, la produzione di gas
serra risulta ancora aumentata. Non vorrei riferirmi a nessun fatto
concreto, ma dall'incentivo della rottamazione - che non potrà mai
coprire la perdita netta della famiglia che non può pagarsi una
nuova macchina - chi ci guadagna? Ma chi vende le automobili! Vi è
quindi il timore che in fondo in fondo senza volerlo, in maniera
involontaria, si aumenti il numero di auto, si obblighi una fetta
di cittadini a sborsare denaro per comprare un'auto nuova perché
non viene data la possibilità di mantenere quella vecchia.
In terzo luogo credo che nel patrimonio genetico di queste
iniziative, che toccano dei punti importanti, manchi l'aspetto più
importante che è il rispetto del principio secondo cui la mobilità
sostenibile negli spostamenti, quelli più corti casa-lavoro,
dovrebbe avvenire non utilizzando gli automezzi privati, ma gli
automezzi pubblici: questo è un altro problema non toccato dalla
mozione.
Ultima riflessione. Se si guarda sempre al Protocollo di Kyoto,
abbiamo lodevoli intenzioni per quel che riguarda la limitazione o
l'aumento della qualità delle emissioni rispetto al parco automezzi
privati o al parco automezzi pubblici nel caso fosse accettata la
mia terza osservazione, la quarta osservazione è che di fronte a
questo, per le emissioni di "CO2", non far alcun riferimento al
trasporto di merci su strada mi pare un'operazione che ometta di
dire che una gran parte del traffico sulle strade della Valle
d'Aosta è riconducibile al traffico dei mezzi pesanti, TIR e non
TIR. Di fronte a un documento del genere, che contiene certamente
alcune parti importanti, perché si parla di Protocollo di Kyoto, di
riduzione delle emissioni, di alcuni limiti che tra l'altro la
Confederazione elvetica ha recentemente introdotto ed aggiornato,
ma che omette altri contenuti che per noi sono fondamentali,
proporremo degli emendamenti e vedremo se questi saranno
accettati.
Presidente
- La parola al Consigliere Lattanzi.
Lattanzi (CdL)
- Dico subito che non voglio entrare nel
merito della questione sotto l'aspetto ecologista, perché questa
vicenda dei contributi dati per intervenire sul fattore ecologico
dei gas inquinanti è una faccenda mal posta. L'ho già detto quando
abbiamo discusso dell'interpellanza, lo ripeto ai colleghi del
gruppo "Arcobaleno", perché stiamo confondendo due concetti, su cui
potremmo anche essere d'accordo: uno, il concetto della
salvaguardia dell'ambiente, dell'ecologia; il secondo un aspetto
fiscale.
Quando parliamo dei buoni benzina vorrei che fosse chiaro che
non stiamo parlando di un privilegio; i buoni benzina non sono un
privilegio, ma i soldi a cui la Regione rinuncia abbattendo la
fiscalità, quindi lasciando ai Valdostani per una quantità
limitata... mentre io sarei invece dell'idea che fosse totalmente
concessa perché, se siamo valdostani e vogliamo l'autonomia e
volevamo la zona franca che non ci hanno mai dato... oggi dire di
pagare la benzina senza le tasse non è un privilegio, è
un'opportunità per il cittadino, è l'Amministrazione regionale che
rinuncia a delle entrate fiscali di cui sono stracarichi i litri di
benzina che consumiamo. Non vorrei che venissero confuse queste
cose, perché se iniziamo a dire che la Regione Valle d'Aosta deve
togliere questa rinuncia di fiscalità, allora dobbiamo cominciare a
discutere dell'autonomia. I buoni benzina non sono un privilegio,
sono un piccolo pezzo di zona franca dove l'Amministrazione
regionale e i Valdostani rinunciano a pagare tasse sulla benzina,
perché almeno su questo siamo riusciti a conquistare tale
beneficio. Qui apro una parentesi: un beneficio che l'Europa ci
contesta? Ma dovremmo essere in piazza! Vi anticipo iniziative del
gruppo europarlamentare di "Forza Italia" a difesa della fiscalità
autonoma della Regione Valle d'Aosta, perché non è pensabile che
Bruxelles entri nel merito della gestione della fiscalità
dell'Amministrazione regionale! Ho visto andare in piazza l"UV" e
gli "Autonomisti" per molto meno di questa "roba"! Non ho visto
alzare una bandiera rosso-nera su questa cosa e non stiamo parlando
di un privilegio dei buoni benzina: stiamo parlando della rinuncia
alla fiscalità che l'Amministrazione regionale autonomamente decide
di applicare nel settore dei beni dei carburanti, ma potrebbe
domani decidere di rinunciare con i Comuni alle ICI, piuttosto che
alle IRAP o a una parte dei nove decimi, potrebbe farlo a favore
dei propri cittadini. Se non abbiamo questo diritto, è inutile che
parliamo di autonomia, perché l'autonomia certamente è culturale e
politica ma, se non è finanziaria, non è autonomia! Entrando nel
merito, se un Assessore decide di togliere questo abbattimento
fiscale per disincentivare l'utilizzo di mezzi inquinanti, secondo
me è cosa sbagliata, perché non è lo strumento giusto, perché è una
costrizione. Noi partiamo da un'altra visione, che dicevo prima: il
carburante in Valle d'Aosta non dovrebbe essere caricato di tasse,
quindi i buoni benzina esistono per questo. Non ci dovrebbe neanche
più essere il passaggio dei buoni della benzina, della tessera, ma
un Valdostano dovrebbe recarsi con un documento in un distributore
valdostano e la benzina la paga esente fiscalmente...
(interruzione dell'Assessore La Torre, fuori
microfono)
... puoi farlo tu, puoi proporre, invece che di togliere i buoni
alle "Euro 0", di dare i buoni a tutti per tutto l'anno, senza un
limite di consumo. Lo decidi tu... non lo hai deciso! L'unica cosa
che sei stato capace di decidere con il tuo Governo è quella di
penalizzare quelli che hanno automezzi "Euro 0". Noi abbiamo
chiesto - quindi il Consigliere Rini arriva buon ultimo - che vi
fosse una strategia applicativa diversa, che fosse incentivante e
non penalizzante, perché se utilizziamo la leva fiscale come
strumento penalizzante, mettiamo in discussione l'autonomia.
Nulla vieta a questo Governo di prendere atto che l'abbattimento
dell'inquinamento è un costo, li avete letti i rapporti sulla Cina?
I colleghi "Verdi" sicuramente sì, sanno che in questo momento
Cina, Pakistan e India hanno un problema ambientale devastante,
perché più producono economia consumando energia, più producono
inquinamento ambientale; ma modificare questi sistemi è un costo!
Allora o la Regione vuole ridurre le emissioni inquinanti e quindi
investe incentivando i cittadini a cambiare la marmitta o la
macchina, e mi sembra ridicolo che se vogliamo cambiare le macchine
in favore di quelle meno inquinanti... creiamo un doppio
inquinamento, perché anche la rottamazione dell'auto è un
inquinamento, allora non cambiamo nulla! Ho sentito stamani la
questione del gas metano, cioè cambiamo le macchine e mettiamole
tutte con il gas metano, ma costa mettere i distributori, ha
ragione l'Assessore, chi li paga? E quando sarà finito il gas? Non
è così semplice. Qui stiamo parlando di sistemi, non dei buoni
"Euro 0".
Mi permetto solo di sottolineare la delicatezza dell'argomento
fiscalità, che adesso stiamo applicando ai buoni carburante, perché
parlare di abbattimento fiscale in questa Regione non deve essere
un privilegio, ma un diritto dell'autonomia. Noi vorremmo
addirittura avere di più, vorremmo tutti insieme essere zona
franca, cioè che l'Amministrazione regionale potesse rinunciare
all'IVA o alla zona franca di impresa, alle tasse per le aziende,
questo vogliamo. Sull'unica cosa dove abbiamo la zona franca, cioè
buoni benzina e carburante, poi vogliamo rinunciare
all'applicabilità di tale abbattimento fiscale. Mi sembra
ridicolo!
Sotto l'aspetto della fiscalità quindi attenzione a come ci
muoviamo; noi porremmo in atto tutte le iniziative a Bruxelles per
difendere l'ingerenza di Bruxelles sulle autonomie finanziarie
della Regione. Bruxelles che limita gli investimenti in
agricoltura, nei trasporti a fune lo troviamo sbagliato, perché
dobbiamo lottare per essere liberi di utilizzare le risorse
regionali come meglio crediamo visto che siamo un'economia di
montagna e facciamo più fatica delle economie di pianura. Questa
Amministrazione quindi deve avere l'opportunità a favore dei
cittadini valdostani di fare investimenti nel settore dei
trasporti, di incentivare le imprese, di abbattere il costo
dell'energia, il costo dei carburanti, rinunciando come
Amministrazione a gestire risorse, è chiaro, perché, se lasciamo
più soldi in tasca ai cittadini, ne lasciamo meno in tasca alla
politica. È quello che vogliamo tutti a parole, ma poi cominciamo a
fare questi ragionamenti che sono molto pericolosi.
Président
- La parole au Conseiller Maquignaz.
Maquignaz (UV)
- Colgo l'occasione per intervenire
riguardo a questa mozione, ma anch'io farò un discorso più politico
che nello specifico della mozione. Condividiamo tutti la necessità
di andare verso una diminuzione dell'inquinamento, questo è un
fatto palese; su come farlo vi sono vari modi e vari metodi. Per
fare subito degli esempi, si parla tanto delle automobili, il
problema si è addirittura riversato sulle "API": le famose "API"
della nostra Valle d'Aosta, amata valle, ma tante volte
dimentichiamo di parlare anche degli impianti di riscaldamento
della nostra Regione. Per entrare nello specifico, voglio dire che
bisognerà andare nella direzione di fare dei ragionamenti su questi
impianti e qui mi ricollego al Consigliere Lattanzi, che mi sembra
abbia fatto un intervento molto interessante, un intervento che
finalmente va a dire qualcosa anche nei confronti dell'Europa. Mi
fa piacere e condivido pienamente questo modo di porsi sull'andare
a specificare che su certe questioni si può andare a mediare in
Europa, perché siamo obbligati, ma su altre bisogna iniziare a fare
delle battaglie, perché in questi ultimi anni abbiamo visto con i
fatti i problemi che può avere creato anche indirettamente
l'Europa. Lo abbiamo visto riguardo all'agricoltura, dove abbiamo
avuto un po' di problemi, per alcuni motivi sono stati fatti dei
tagli, perché le direttive europee obbligavano la Regione ad
adeguarsi, quindi non si poteva più dare quei contributi che
potevano essere dati in passato; lo abbiamo visto negli impianti a
fune quando sulla legge sugli impianti abbiamo dovuto andare a
concordare alla Commissione Concorrenza la possibilità di dare i
contributi. Abbiamo decine di esempi che avvengono continuamente
nei confronti della nostra Regione, dove le competenze che abbiamo
vengono messe in parte in discussione.
Voglio quindi intervenire sulla questione dei buoni benzina per
collegarmi a questo intervento, perché anche lì sembra che vi sia
una specie di introduzione nelle nostre competenze da parte della
Commissione europea, delle direttive europee e quant'altro, quindi
è forse giunto il momento di parlare con maggiore chiarezza.
Riteniamo cioè... almeno la mia posizione come Unionista, lo dico
ad alta voce, è quella di andare a mediare in Europa sì su certe
questioni, dove è legittimo mediare, ma su altre sono dell'idea che
si debba avere il coraggio di alzare più la voce come Regione
autonoma Valle d'Aosta: questo è un messaggio che deve passare,
perché non si può solo accettare, ma si deve anche far capire
chiaramente quali sono le nostre competenze, qual è la nostra
autonomia e fino a dove può andare. Fino a poco tempo fa si
trattava solo con lo Stato italiano, si trovavano delle intese e
degli accordi, oggi tutto va nella direzione dell'Europa, ogni
legge deve passare e deve essere valutata. Ogni volta su delle
leggi che proponiamo vi sono dei problemi, le competenze
diminuiscono puntualmente, quindi è giunto il momento in cui forse
si deve iniziare a dire che su certe cose non si è d'accordo.
Personalmente ho voluto intervenire su questo, perché oggi si parla
dei buoni benzina ed è un diritto che abbiamo oggi, ma se lediamo
questi diritti dei buoni, cominciamo dai buoni benzina, abbiamo
visto in agricoltura, abbiamo visto nel settore del turismo dove
abbiamo dei problemi per gli aiuti agli impianti a fune, se
continuiamo in questa direzione, mi chiedo se fra 10 anni la Valle
d'Aosta le competenze le avrà ancora e cosa potrà fare.
Riguardo alla questione inquinamento, mi voglio ricollegare alla
questione legata ai famosi sconti sull'energia elettrica e qui
vorrei fare una precisazione. Si parla con mozioni di indirizzo,
interpellanze e interrogazioni, della questione degli sconti ai
Valdostani sull'energia; anche qui andrà aperto un dibattito che
deve essere molto più forte ed aperto. Mi ricollego agli amici del
gruppo "Arcobaleno", che fanno dei discorsi molto importanti
sull'inquinamento; abbiamo visto l'inquinamento che problemi sta
creando alla nostra Regione, ma più in generale nel mondo, l'ultima
conferenza che è stata fatta dice che nei prossimi anni avremo
difficoltà nelle località alpine ad avere la neve, quindi ci
saranno dei problemi che saranno legati all'economia locale e
ovviamente dovremo andare nella direzione di diminuire
l'inquinamento generale.
Detto questo, il mio intervento si vuole riferire, oltre che al
discorso dell'inquinamento da autovetture, all'inquinamento degli
impianti delle abitazioni e delle strutture esistenti in Valle
d'Aosta; su questo si deve dire che l'inquinamento è molto forte,
pertanto, per collegarmi al discorso degli sconti sull'energia
elettrica, propongo al Consiglio di fare uno studio per un progetto
pilota per andare a creare in certe zone della Valle d'Aosta dei
progetti pilota per elettrificare delle zone della Valle. È chiaro
che l'impianto elettrico costa molto di più, sappiamo bene quali
sono i costi per installare un impianto elettrico in un'abitazione
privata, però noi abbiamo la nostra energia, perché, se è vero che
l'energia è nostra e se è vero che le nostre competenze ci
permettono di fare degli sconti in questa direzione -, ma si vedrà
anche lì se ci saranno di nuovo dei problemi con l'Europa, perché
sembra che vi siano delle regole da rispettare -, il fatto di
gestire la propria energia per andare ad agevolare i nostri
cittadini sarà una scelta e qui lancio l'idea di un progetto pilota
di alcune zone un poco alla volta da trasformare in impianti
elettrici. Sappiamo che gli impianti elettrici non inquinano
rispetto agli impianti che abbiamo, per cui potrebbe essere un'idea
per fare un ragionamento per il futuro e per l'ambiente della
nostra Regione. Ho voluto intervenire su questo perché mi sembrava
necessario, ma soprattutto perché la questione dell'Europa comincia
a diventare pesante, per cui da Unionista e da Valdostano tengo a
dire chiaramente che nei confronti dell'Europa siamo contenti di
essere Europei, di far parte dell'Europa, ma, d'altro lato, devo
dire che su certe questioni forse l'Europa è poco attenta alle
problematiche dei popoli di montagna, delle autonomie speciali e ai
problemi dei popoli che faticano ad andare avanti. Tale intervento
vuole andare nella direzione di dare un impulso a questo Consiglio,
un impulso generale ai nostri concittadini, per iniziare ad avere
un approccio diverso nei confronti dell'Europa: l'Europa sì, ma -
come abbiamo sempre detto in tutte le battaglie che abbiamo fatto
nell'"UV" - se sarà nei prossimi anni un'Europa dei popoli e delle
Regioni, non un'Europa dei tecnocrati.
Presidente
- È pervenuta alla Presidenza una mozione, che
riassume le 3 che sono in discussione, a firma dei colleghi Viérin
Marco, Sandri, Rini, Lavoyer e Vicquéry; è pervenuta poi una
risoluzione del gruppo "La Casa delle libertà" a favore del Santo
Padre. Ve le faccio distribuire immediatamente. Se non vi sono
altri interventi, dichiaro chiusa la discussione generale.
La parola all'Assessore alle attività produttive e politiche del
lavoro, La Torre.
La Torre (FA)
- Una volta ho assistito a una seduta
spiritica e il medium diceva: "se ci sei, batti un colpo". Oggi
qualche "colpo" l'ho sentito, non pensavo di suscitare un dibattito
così ampio, semplicemente mi facevo carico di un sentire comune che
è emerso all'interno del Consiglio, di questo vi ringrazio, un
sentire comune che è una sensibilità che è emersa da parte di
tutti, è emersa dai proponenti delle mozioni che però rappresentano
le loro linee politiche, seppure traguardando il problema da punti
diversi, ma che si sono incontrate su questo tema che oggi è stato
così ampiamente partecipato.
Ritengo - sto leggendo la mozione che raggruppa le 3 mozioni che
erano state presentate - che questa mozione contenga in sé i
principi a cui io stesso mi sono ispirato e che condivido, nel
senso che è necessario amplificare tale confronto. Questo è un
confronto che stiamo portando avanti in Giunta, con l'Assessore
Cerise, l'Assessore all'ambiente, per il Piano della tutela
dell'aria, lo stiamo portando avanti "in caduta", come avete
sentito prima, anche con l'Assessore ai trasporti; un piano su cui
ci siamo confrontati e su cui vogliamo confrontarci con il
Consiglio, perché è un qualcosa che attiene a tutti noi, non
attiene solo alla politica, attiene alla salute, alla qualità
dell'aria, dell'ambiente, al modo di vivere, alle nostre abitudini:
ecco perché è così difficile a volte intervenire su questi
argomenti.
Partendo forse dalla disincentivazione degli "Euro 0", quindi
non abbiamo chiesto qualcosa a questi cittadini, semplicemente non
gli abbiamo dato tale contributo alla circolazione in linea con le
regole generali che ormai sono applicate in tutte le più grandi
città: quelle di disincentivare un certo tipo di circolazione.
Ebbene da qualche parte bisognava partire, ma se il risultato è
quello che stiamo cercando di costruire oggi insieme attraverso una
mozione che mi impegna... e per me è molto faticoso il pensiero di
essere costretto in un percorso breve, entro il 15 dicembre, per
portare un piano concreto, ma anche un piano confrontato
all'interno delle Commissioni, ma che si articola su 3 principi che
cerco di riassumere: quello della tutela dell'ambiente e della
salute; quello della disincentivazione dell'uso dell'auto in
generale, perché tutti, al di là della macchina, abbiamo
l'abitudine ad usare il mezzo per muoverci anche quando non ce n'è
bisogno, questo vale per tutti, ricchi e poveri, ed è il secondo
elemento; il terzo elemento è quello che è emerso e di cui mi
faccio carico, che vi sia anche un sostegno alle classi più deboli
che in questo sistema potrebbero essere penalizzate. Credo che su
queste 3 direttrici non si possa che essere d'accordo, ma che la
costruzione di un piano di questo tipo debba essere - come si dice
anche nella mozione - fatta traendo spunto dalle diverse
sensibilità che ogni forza politica e ognuno di noi ha. Diventa
anche essere presuntuosi, è difficile pensare di poter essere
quelli che hanno in tasca il piano risolutivo, però voglio fare
presente che noi sul Piano della tutela dell'ambiente stiamo
lavorando con molta serietà. Voglio dare atto all'Assessore Cerise
che sta portando avanti con molta serietà... non è vero che non ci
stiamo preoccupando dell'inquinamento legato al riscaldamento o
all'effetto serra, o legato a tutta una serie di fattori, oppure
non ci stiamo preoccupando dell'atteggiamento della pubblica
amministrazione, nel senso che la pubblica amministrazione per
prima deve dare un esempio di tutela ambientale.
Voglio ringraziare i proponenti delle mozioni, ma li voglio
ringraziare soprattutto per la capacità che hanno avuto di
ricondurre le loro mozioni all'interno di un'unica mozione, li
ringrazio perché questo ci permetterà di lavorare insieme per
costruire - e continuare il lavoro che è già stato fatto - un piano
ambientale che possa contenere tutti questi principi, compreso il
sostegno alle classi più deboli. Vi sono delle azioni che a volte
possono sembrare anche forti, ma se queste azioni devono servire
per smuovere certe posizioni, credo che certe azioni siano
necessarie, perché dobbiamo assumerci in quanto amministratori
delle responsabilità e questo significa prendere delle decisioni.
Direi, perlomeno leggendo la mozione, che la stessa non solo è
accoglibile, ma auspico che possa avere un esito positivo nei
lavori che faremo successivamente, quindi invito anche la
maggioranza a votarla.
Presidente
- La parola al Consigliere Rini.
Rini (GM)
- Sicuramente il mio voto sarà favorevole.
Avevo premesso che lo scopo della mozione è quello di cercare di
ridurre l'inquinamento atmosferico e in particolare per incentivare
la rottamazione dei mezzi più datati. Ho cercato insieme ad altri
colleghi di suggerire alcune soluzioni, che sono state accettate in
gran parte dall'Assessore, che ha preso l'impegno di risolvere in
breve tempo il problema. L'Assessore ci ha assicurato che, per
quanto concerne l'incentivo alla rottamazione, sta già lavorando.
Avevo già premesso che la mozione era aperta a suggerimenti, con un
po' di buona volontà e con l'unico scopo di risolvere un vero
problema siamo riusciti a predisporre un testo unico, è un
compromesso e come ogni compromesso non può accontentare tutti, ma
ognuno deve sempre rinunciare a qualcosa. Sono soddisfatto del
testo nel suo complesso, starò attento che gli impegni presi
dall'Assessore vengano mantenuti, in caso contrario tornerò
sull'argomento con altre iniziative atte a risolvere un vero
problema sentito da tutti.
Président
- La parole au Conseiller Viérin Marco.
Viérin M. (SA)
- Abbiamo firmato questo testo che
riprende quanto abbiamo presentato; ritiro l'emendamento in merito
alle "API" perché nel nuovo testo, al comma 1, è stato inserito:
"in tempi definiti dei veicoli più inquinanti"
, anziché
"autoveicoli"
, in modo che l'Assessore possa prendere in
esame il concetto del nostro emendamento. Volevo solo dire, a nome
del gruppo, che siamo pienamente in sintonia con quanto hanno detto
i colleghi Lattanzi e Maquignaz sulla libertà di utilizzare le
nostre risorse in montagna come meglio crediamo. Il gruppo "Stella
Alpina" quindi è perfettamente in linea per fare tutti i confronti
anche duri, o anche le battaglie da fare, perché il confronto con
l'Europa ci deve essere, in quanto essere Europei non vuol dire
essere in difficoltà per quanto concerne la nostra vita quotidiana
e il nostro destino. D'altronde siamo d'accordo anche su meno soldi
da far gestire alla politica e più soldi nelle tasche dei cittadini
- la legge sull'energia idroelettrica da noi presentata giacente da
2 anni in Commissione è lì a dimostrarlo -, per cui dobbiamo andare
verso normative che permettono di dare maggiori opportunità alla
vita quotidiana dei cittadini valdostani senza far transitare tutte
le risorse direttamente nella gestione politica, che può essere di
questa aula o di altre aule.
Président
- La parole au Conseiller Sandri.
Sandri (GV-DS-PSE)
- Anch'io per annunciare il voto
favorevole del nostro gruppo al testo concordato della mozione, con
due brevi considerazioni. Terremo ovviamente gli occhi addosso
all'Assessore nei prossimi mesi, non pensi di "aver salvato capra e
cavoli", abbiamo dato un mandato di fiducia a termine, vedremo e
lavoreremo, ma dalle parole che ha detto le diamo già un piccolo
suggerimento: verifichi le emissioni di gas serra del patrimonio
automobilistico dell'Amministrazione regionale, ci sarà già da
divertirsi lì.
Secondo dato importante: questo è un terreno su cui tutti ci
misuriamo, prendiamo atto con soddisfazione che nel Centro-Destra è
venuta fuori una piccola gara oggi di demagogia su chi la "spara"
più grossa sui buoni benzina, sui contributi per l'energia
elettrica. Ora la Destra è un po' dispersa in giro per lo
schieramento del Consiglio, però la gara è iniziata e nel 2008, che
non è poi così lontano, vedremo chi vincerà.
Président
- La parole au Conseiller Venturella.
Venturella (Arc-VA)
- La dichiarazione di voto è in linea
con l'intervento di carattere generale, vorrei solo fare due
osservazioni.
Al gruppo "La Casa delle Libertà" quando dice che confondiamo
due questioni: la questione della fiscalità, legata ai buoni
benzina, con la questione della tutela ambientale, ebbene a loro
rispondiamo che proprio i più recenti ed evoluti strumenti di
limitazione del traffico veicolare e quindi a cascata con un
effetto "feedback"... su tutte le cause di inquinamento è proprio
la leva fiscale, è proprio questa accoppiata di
incentivi-disincentivi che non sono la panacea, ma che funzionano
assieme ad altri provvedimenti. La mozione che ci è stata
presentata ora, che è in definitiva il testo unico delle mozioni
nn. 31, 34 e 38, rappresenta un passo avanti, ma crediamo che non
vi siano all'interno delle garanzie. Lavoreremo in Commissione -
fra l'altro, dovrebbe essere un lavoro di Commissioni congiunte -
affinché siano introdotti alcuni principi sul rispetto rigoroso del
Protocollo di Kyoto, sull'evitare di colpire le fasce più deboli
siamo d'accordo e lo abbiamo già detto, ma questa mozione non
contiene in maniera incisiva due cose importantissime: la prima
riguarda i mezzi di trasporto privati, in Valle d'Aosta abbiamo un
tasso di motorizzazione che raggiunge l'1,2-1,3 per abitante,
compresi neonati e anziani non più dotati di patente, che è di gran
lunga superiore a quello dell'area metropolitana milanese, ma in
questa mozione manca anche un riferimento vero, reale, non un
riferimento in chiusa, al fatto che bisogna disincentivare al
massimo l'utilizzo del mezzo di trasporto privato, soprattutto in
quei tipi di spostamenti per i quali il mezzo pubblico potrebbe
essere la vera soluzione dei problemi di traffico, di inquinamento,
di congestione.
Solo un richiamo ad una fonte Apat, che riferisce sulle
emissioni relative al 2003 dei vari tipi di trasporto, per
agganciarmi a ciò che volevo introdurre nella mozione stessa in
merito al traffico dei mezzi pesanti, perché possiamo intervenire
sulle migliaia di auto circolanti, ma se non si interviene in Valle
d'Aosta su uno dei corridoi più inquinati, ovvero il corridoio
della valle centrale dove stiamo raggiungendo i livelli della
Pianura padana, gli obiettivi del Protocollo di Kyoto saranno
ancora lontani a venire. Il nostro gruppo si asterrà su questa
mozione, che è il frutto sì di un lavoro di condivisione di alcuni
obiettivi, ma mancano alcune questioni che secondo noi sono
importanti. Comunque lavoreremo in Commissione perché questi
diversi aspetti, qui non ben definiti, possano trovare spazio in
questo piano regionale di interventi.
Président
- La parole au Conseiller Lavoyer.
Lavoyer (FA)
- Nell'esprimere il voto favorevole del
nostro gruppo, prendo spunto dall'intervento accalorato del collega
Maquignaz, del quale condivido in pieno le finalità, per dire che
ritengo che il metodo per dare un senso all'autonomia speciale
della nostra Regione nel contesto europeo non sia un metodo di
conflittualità; penso piuttosto a un rapporto intenzionale che, per
certi versi, l'Amministrazione regionale da diversi anni ha tenuto
anche con lo Stato nazionale. A maggior ragione questo
atteggiamento deve essere perseguito anche a livello europeo,
perché l'autonomia sia da un punto di vista della fiscalità che
delle competenze, siano esse integrative o primarie, significa che
la nostra Regione ha per certe materie una competenza primaria,
quindi si può comportare nel momento legislativo come Stato membro
di una Comunità che è la Comunità europea. Lo stesso Consigliere
Maquignaz ha detto che si sente europeo "in toto", quindi condivide
l'inserimento della nostra Regione a livello europeo. Dobbiamo
quindi valorizzare la nostra autonomia e sfruttare le competenze
primarie, ma dobbiamo sfruttarle come uno Stato membro che deve
sottostare a delle regole più generali. Penso che lo sforzo
politico che deve essere fatto soprattutto per le forze autonomiste
sia quello di cercare di individuare la nuova ragion d'essere
dell'autonomia speciale, aprire questa nuova fase con nuove
motivazioni che non possono essere quelle del 1945. Sono
motivazioni e scenari completamente diversi, perché questa partita
la dobbiamo giocare a livello europeo. Ritengo sia più importante
avere un atteggiamento costruttivo, intenzionale più che
conflittuale, per cercare di far capire a tutti l'utilità che può
avere - anche prendendo l'esempio di questi 60 anni di autonomia
speciale - l'autonomia speciale nel creare dei modelli di sviluppo
soprattutto nell'arco alpino che possono essere utili a tutti.
Penso che è su questo terreno che si deve giocare il futuro
dell'autonomia speciale della Valle d'Aosta.
Président
- La parole au Conseiller Frassy.
Frassy (CdL)
- Noi forse stoneremo rispetto alle
dichiarazioni fatte al dibattito che ha accompagnato l'esame di
questi 3 documenti che sono stati riassunti da un testo unitario.
Stoneremo perché riteniamo di non poter votare la mozione che è
stata presentata in sostituzione delle 3 iscritte all'ordine del
giorno per un insieme di ragioni. Innanzitutto riteniamo che la
mozione non colga nel segno né il problema dell'inquinamento, né
tanto meno il problema della deliberazione di Giunta. Allora,
Assessore, vogliamo essere molto chiari con lei, perché ci siamo
detti ieri durante il dibattito su altre questioni che spesso il
confronto serve a far maturare convincimenti diversi. Noi abbiamo
la certezza che lei sia in grande difficoltà e la sua difficoltà
deriva da situazioni di cassa; il suo Assessorato, che dovrebbe
avere grandi disponibilità finanziarie, è l'Assessorato che in
questo momento ha meno disponibilità di cassa. Non sappiamo come
farà a far fronte a certi contributi che dovrà erogare a seguito
della proroga che avete adottato sulla modifica dei criteri di
erogazione dei contributi previsti dalla legge n. 6/2003. Noi
abbiamo il convincimento che lei stia gestendo alla giornata le
politiche del suo Assessorato dal punto di vista finanziario e che
abbia l'esigenza di far cassa, altrimenti se vi fosse un disegno
politico, ci sarebbe una programmazione. Abbiamo invece la
consapevolezza di trovarci di fronte all'improvvisazione delle
modifiche attuative della legge n. 6/2003 - per intenderci, quella
deliberazione che ha tolto i contributi definiti a pioggia, salvo
poi doverli prorogare per un periodo di 2 mesi - e la stessa cosa
accade con la deliberazione n. 1753 di mezza estate, perché,
colleghi di maggioranza - mi riferisco anche ai colleghi "Verdi",
che avevano apprezzato quella deliberazione -, quella deliberazione
di Giunta è un "bluff"! Se vi fosse veramente la filosofia
ambientale ad animare quella deliberazione, forse il percorso
sarebbe stato diverso, inoltre la deliberazione non si sarebbe
limitata ad incentrare la sua attenzione sul conguaglio,
sull'aggiunta del quantitativo di benzina in esenzione fiscale che
viene distribuito fra luglio e novembre, perché non ha senso da un
punto di vista ambientalistico limitare l'orizzonte all'ultimo
semestre 2006. A chi va quella benzina? Quella benzina non va a
nessuno, ma la benzina costa e sappiamo che, quando facciamo il
pieno di benzina, facciamo per metà il pieno di benzina e per metà
il pieno di tasse. È evidente allora che tale manovra porterà i
cittadini valdostani a comprare benzina a prezzo pieno e di
conseguenza ad aumentare il gettito fiscale prodotto dalla benzina:
questo è il vero risvolto di tale manovra! Se vi sono problemi di
cassa, questi problemi bisogna evidenziarli, dovete parlarne in
maggioranza, perché voi avete fatto quello che fanno in queste
settimane a Roma: avete, senza dirlo, fatto il carico di tasse a
quei cittadini sfortunati che non hanno l'automezzo che rispetti
certi parametri.
Non è sostenibile allora una mozione del genere, perché una
mozione dove si dice: "predisporre il piano di interventi per la
sostituzione, la riconversione, la rottamazione...", doveva essere
preliminare alla scelta di politica ambientale di disincentivare
certi mezzi. Voi invece avete fatto il ragionamento di cassa e il
ragionamento di cassa a Roma lo fanno con il decreto legge, che
viene votato nelle sedute notturne del Governo e che all'alba del
giorno dopo è in Gazzetta ufficiale, perché sulle tasse bisogna
colpire e colpire duramente. La deliberazione di mezza estate
perciò è una deliberazione di tipo fiscale, non è una deliberazione
di tipo ambientale e dimostra tutta la debolezza con cui voi
operate a livello di maggioranza.
Diremo di più: se avessimo voluto fare delle politiche di
incentivazione ambientale, allora perché non considerare il piano
del trasporto pubblico in relazione magari a limiti più severi sul
parco dei mezzi che usufruiscono delle concessioni delle linee
pubbliche? Perché non ipotizzare delle diverse metodologie nel
pattugliamento delle Forze dell'ordine nelle vie pedonali, dove
spesso le vediamo con le auto? Non potremmo arrivare con
ragionevolezza ad ipotizzare dei pattugliamenti pedonali? Lei,
Assessore, che è così sensibile all'impresa e al fatto di andare a
piedi, perché non ipotizza per certi appalti di servizi, che
implicano l'uso dell'automezzo, coefficienti premianti per chi usa
degli automezzi con determinate classi poco inquinanti? O perché
non tornare a quella sana abitudine del metronotte in bicicletta?
Lei che ha un interesse specifico nel campo della sicurezza si
ricorda i metronotte in bicicletta? Non inquinavano e mantenevano
anche un rapporto più cordiale con la popolazione; adesso abbiamo
un rapporto di un vigile urbano una macchina, un vigilante in una
macchina e dobbiamo dire che, forse, quelli che inquinano di meno
sono i Carabinieri o la Polizia che viaggiano in più di uno in
macchina, se non altro, la proporzione fra pattuglia e automezzo è
meno inquinante.
Noi allora per tutte queste motivazioni esprimiamo un voto di
astensione, perché condividiamo che il piano venga predisposto e
che vi sia la disincentivazione nell'utilizzo di certi veicoli, ma
non accettiamo le tempistiche e denunciamo soprattutto tale manovra
fiscale di mezza estate occulta, che serve a far cassa. Questi sono
i motivi che ci portano ad astenerci.
Président
- Est-ce qu'il y a d'autres Conseillers qui
souhaitent intervenir? Autrement je considère les objets n° 31, n°
34 et n° 38 retirés, ainsi que les amendements qui avaient été
déposés de la part du groupe "Stella Alpina", dont je donne lecture
pour le procès-verbal:
Emendamento
Nella parte "impegna" eliminare il punto n. 1 (sospendere
momentaneamente i provvedimenti adottati).
Emendamento
Inserire il punto 2/bis.
"2bis. Nel sopracitato piano di interventi venga tenuta
particolare attenzione a tutti quei veicoli che hanno una funzione
insostituibile nelle attività quotidiane per il mantenimento del
nostro territorio montano - tipo le api.".
Je soumets au vote le nouveau texte de la motion, dont je donne
lecture:
Mozione
Richiamati i provvedimenti che la Giunta regionale ha
adottato per ridurre il quantitativo di benzina in esenzione per i
proprietari di auto non catalizzate;
Rilevato che tali provvedimenti ledono soprattutto le fasce
più deboli della nostra comunità che spesso non possono sostituire
il proprio veicolo in tempi brevi;
Condividendo l'obiettivo di ridurre le emissioni di gas
inquinanti e a effetto serra, e quindi anche quelli prodotti dai
veicoli;
tutto ciò premesso
Il Consiglio regionale
Impegna
la Giunta regionale:
1) a predisporre entro il 15/12/2006 un piano di interventi,
da sottoporre all'esame della Commissione consiliare competente,
che tenga conto della realtà sociale, istituendo gli aiuti
necessari per agevolare la sostituzione, la riconversione e la
rottamazione in tempi definiti dei veicoli più inquinanti;
2) a disincentivare l'utilizzo dei veicoli con elevata
emissione di anidride carbonica ed altri gas "serra", anche
nell'ottica di favorire il trasporto pubblico collettivo.
F.to: Viérin Marco - Sandri - Rini - Vicquéry -
Lavoyer
Conseillers présents: 33
Votants: 27
Pour: 27
Abstentions: 6 (Bortot, Frassy, Lattanzi, Squarzino Secondina,
Tibaldi, Venturella)
Le Conseil approuve.
