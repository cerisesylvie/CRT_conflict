Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2402 del 22 luglio 1991 - Resoconto
OGGETTO N. 2402/IX Comunicazioni del Presidente del
Consiglio.
Dolchi (Presidente)
Do comunicazione al Consiglio
dell'attività svolta dalla Presidenza del Consiglio e dagli organi
consiliari dopo l'ultima adunanza:
Disegni di legge presentati:
Disegno di legge n. 315, presentato dalla Giunta regionale in
data 11 luglio 1991: "Autorizzazione dell'ulteriore spesa nell'anno
1991 per l'applicazione della legge regionale 10 gennaio 1961, n. 2
come successivamente modificata, concernente provvidenze per
l'incremento del patrimonio alpinistico (rifugi ed altre opere
alpine)" (I e II Commissione).
Disegno di legge n. 316, presentato dalla Giunta regionale in
data 12 luglio 1991: "Spese per la predisposizione dell'apparato
scientifico e per l'allestimento del costituendo museo archeologico
regionale" (V e II Commissione).
Disegno di legge n. 317, presentato dalla Giunta regionale in
data 15 luglio 1991: "Finanziamento di spesa nei diversi settori
regionali di intervento con modificazioni delle autorizzazioni di
spesa di leggi regionali in vigore assunti in coincidenza con
l'approvazione del provvedimento di assestamento del bilancio" (II
Commissione) (già iscritto all'ordine del giorno).
Disegno di legge n. 318, presentato dalla Giunta regionale in
data 15 luglio 1991: "Assestamento del bilancio di previsione per
l'anno 1991" (II Commissione) (già iscritto all'ordine del
giorno).
Disegni di legge vistati:
Disegno di legge n. 285: "Rifinanziamento della legge regionale
19 febbraio 1987, n. 10 concernente norme per la formazione, la
riqualificazione e l'aggiornamento degli operatori dei servizi
sociali ed assistenziali"
Disegni di legge non vistati:
Disegno di legge n. 284: "Integrazione alla legge regionale 5
aprile 1990, n. 12 recante testo unificato delle norme regionali
per il personale addetto ai servizi a favore delle persone anziane
ed inabili"
Disegno di legge n. 272: "Concessione di incentivi per il
potenziamento e la qualificazione della ricettività
alberghiera"
Deliberazioni vistate
: n. 29
Deliberazioni non vistate
: -
Riunioni:
I Commissione: 1
II Commissione: 2
III Commissione: 1
IV Commissione: 2
V Commissione: 1
In relazione alla risoluzione approvata dal Consiglio regionale
in data 22 aprile 1991 sull'assunzione di provvedimenti atti a
ridurre il transito dei TIR attraverso la Valle d'Aosta, il
Presidente della Società Italiana per il Traforo del Monte Bianco
ha inviato a questa Presidenza copia della deliberazione assunta
dal Consiglio generale dell'Alta Savoia con la quale si intende
sollecitare l'adozione di provvedimenti atti a disincentivare il
traffico commerciale attraverso il Tunnel del Monte Bianco, agendo
sul sistema tariffario, analogamente a quanto approvato da questo
Consiglio.
Il Presidente ha fatto rilevare, inoltre, che le due Società del
Traforo del Monte Bianco non possono singolarmente deliberare in
materia tariffaria; queste, tuttavia, hanno convenuto di trattare
l'argomento in seno all'Organo collegiale di amministrazione
(Comitato comune di amministrazione italo-francese).
Copia del documento è stato inviato, per opportuna conoscenza,
ai Capigruppo consiliari.
Presidente
Ha chiesto di parlare il Consigliere
Riccarand, ne ha facoltà.
Riccarand (VA)
Il Presidente del Consiglio, nelle
sue comunicazioni, ha elencato una serie di riunioni di
commissioni, che si sono svolte fra il precedente Consiglio e il
Consiglio che inizia oggi, sostanzialmente nel corso di una
settimana che è la settimana scorsa.
Credo che il dato stesso del numero delle commissioni sia
indicativo; evidentemente può secondo alcuni essere indicativo di
un lavoro intenso fatto dal Consiglio, oppure può essere indicativo
di una operazione che è di sostanziale svuotamento delle funzioni
delle commissioni.
Abbiamo infatti assistito nella scorsa settimana ad una serie di
convocazioni di urgenza di commissioni, mattinate in cui si
riunivano contemporaneamente tre commissioni, convocate con
telegramma di urgenza, in cui come ordine del giorno c'era scritto
solo: "Disegno di legge 312, nomina relatore, o proposta di legge
278 relatore il tal consigliere". Quindi, per chi non avesse
l'elenco di tutte le proposte di legge, non si riusciva neanche a
capire quali erano gli oggetti delle commissioni, con degli
argomenti di estrema importanza che sono stati iscritti ai lavori
delle commissioni per la nomina del relatore e poi sono stati
discussi nel merito dopo due o tre giorni, senza che vi fosse una
minima possibilità di approfondimento ed esame da parte del
Consiglio.
C'è stato un accavallamento di riunioni, una rincorsa ad
esprimere comunque dei pareri, senza minimamente badare a quello
che è il significato di un regolamento consiliare che prevede
determinati tempi perché ci possa essere un approfondimento sulle
leggi. E sui provvedimenti che sono stati discussi in questo modo
del tutto abnorme e in contrasto con lo spirito del regolamento, ci
sono dei provvedimenti di estrema importanza:
- una legge di aumento del capitale sociale della RAV, che
impegna la Regione per ben 143 miliardi, che è stata liquidata di
corsa senza neanche fornire il minimo di documentazione necessaria
perché i consiglieri potessero entrare nel merito del
provvedimento,
- il conto consuntivo del 1990, che rappresenta l'atto più
importante dal punto di vista della contabilità amministrativa di
una Regione, perché il conto consuntivo è ancora più importante del
bilancio di previsione essendo l'unico atto che permette di
verificare esattamente come sta una certa dinamica di entrata e di
uscita, liquidato nell'arco di pochissimi giorni, senza possibilità
di un confronto e di una discussione in nessuna sede,
- la legge finanziaria bis e l'assestamento di bilancio,
provvedimenti addirittura presentati dalla Giunta il 15 luglio e
annunciati oggi in Consiglio dal Presidente del Consiglio, nominato
relatore due giorni dopo e due giorni dopo espresso il parere della
commissione.
Questo è il modo di operare delle commissioni del Consiglio,
questo è il risultato di una serie di affermazioni fatte sulla
centralità del Consiglio, sulla centralità dei lavori di
commissione, sulla necessità di approfondimento.
Il tempo per l'esame dei provvedimenti di legge era stato
portato da un mese a due mesi prima che arrivasse per decorrenza
dei termini in Consiglio, con il risultato che adesso abbiamo dei
provvedimenti che in tre giorni vengono esaminati e su cui le
commissioni esprimono il parere, e poi il Presidente del Consiglio
si affretta a fare l'ordine del giorno suppletivo per iscriverle al
lavoro del Consiglio regionale, con una procedura tale per cui
vengono fortemente penalizzati i Gruppi consiliari più piccoli, che
vengono posti nella condizione di non poter seguire le riunioni
delle commissioni che si svolgono contemporaneamente (anche questo
in contrasto con il regolamento), con un uso spregiudicato del
meccanismo della delega. In molte commissioni non sono i
Consiglieri che fanno parte della commissione che partecipano ed
esprimono il parere, ma delegano altri Consiglieri (questo può
avvenire nei gruppi grossi, ma non in quelli piccoli), con una
completa banalizzazione della figura del relatore, che era stata
indicata come un grande salto di qualità all'interno del
Consiglio.
Il relatore in realtà si trova a svolgere una funzione
burocratica, recependo fra l'altro dei testi che vengono fatti
scrivere al di fuori del Consiglio e vengono presentati come fosse
il frutto di un approfondimento fatto dal Consiglio. Con il
risultato inoltre che si crea una corsia preferenziale per i
provvedimenti della Giunta (ho citato dei provvedimenti di estrema
importanza, ma si potrebbe fare un lunghissimo elenco), mentre i
provvedimenti di iniziativa dei Consiglieri (soprattutto se di
minoranza) rimangono invece in lista di attesa nelle commissioni
per dei mesi e degli anni (vedasi l'iter lunghissimo che ha avuto
la legge sulle nomine, presentata dal nostro Gruppo, che ha
faticato moltissimo per arrivare all'approvazione; vedasi la legge
sui parchi, che è stata più di un anno ferma prima di poter andare
all'approvazione; vedasi la legge sul difensore civico, anche
questa ferma da un anno in commissione perché presentata da un
gruppo di minoranza; vedasi la legge elettorale, che dal dicembre
1990 è in attesa di essere esaminata dalle commissioni, anche
questa perché presentata da un Gruppo di minoranza).
Si tratta di fatti estremamente gravi, perché al di là della
retorica, qui ci sono dei modi che negano la funzione del Consiglio
e il suo ruolo di dibattito, e credo che questo andasse
sottolineato proprio a partire dalle comunicazioni del Presidente
del Consiglio.
Ma c'è di più. Quando nel mese di luglio 1990 vennero approvate
una serie di modifiche al regolamento, venne fra l'altro approvata
una modifica che prevedeva un ampliamento delle possibilità e del
diritto di informazione dei consiglieri regionali. Oggi ci troviamo
nella situazione in cui neppure i più semplici documenti ufficiali,
richiesti da un Consigliere, vengono messi a disposizione.
A proposito della legge di aumento del capitale sociale della
RAV, fino al momento in cui la commissione ha nominato il relatore,
ho fatto mettere a verbale una richiesta di tre atti ufficiali: un
decreto di un Ministro e due piani approvati dal consiglio di
amministrazione dell'ANAS che erano citati dalla relazione. Ho
fatto successivamente (non avendo ricevuto la documentazione) una
lettera al Presidente della Giunta per chiedere questi tre
documenti; ho ribadito la richiesta nella prima riunione della II
Commissione che è stata svolta; ho poi saputo che la II Commissione
si è riunita, ha espresso il parere sul provvedimento di legge di
aumento del capitale (fra l'altro senza che fossi avvisato di
questa riunione, come avevo chiesto) e ancora oggi nessuno di
questi documenti, che erano fondamentali per avere un minimo di
valutazione su quel provvedimento di legge, sono arrivati al
sottoscritto, ma credo non siano arrivati a nessun Consigliere. E
ripeto: si tratta di documenti ufficiali, citati nella relazione di
presentazione del disegno di legge e che pure non si riesce ad
avere, come se ci fosse un blocco rispetto ad una documentazione
ufficiale che viene chiesta in tutti i modi e in tutte le forme e
che non viene data, ma contemporaneamente non si ha nessun ritegno
a mandare avanti i provvedimenti di legge. In sostanza il risultato
è che il lavoro di commissione è diventato ed è tornato ad essere
un mero intoppo burocratico da superare in fretta e senza un
dibattito reale. Questa è la realtà.
Questa centralità del Consiglio era un puro espediente retorico
ed è affondata puntualmente nell'arco di pochi mesi. Del resto devo
dire che anche il Presidente del Consiglio ha dato il suo
contributo perché questo avvenisse, agendo come uomo di maggioranza
e per conto degli interessi di maggioranza e contribuendo
fortemente perché questa situazione si determinasse.
La conclusione di queste osservazioni, che ritenevo necessario
fare, è che ancora una volta la centralità del Consiglio non
esiste, ancora una volta i Gruppi piccoli del Consiglio si trovano
posti nelle condizioni di estrema difficoltà di operare, ancora una
volta le forze di minoranza si trovano di fronte a delle prassi che
tendono ad escludere la loro possibilità di incidenza.
Noi contro questo sistema cercheremo di assumere tutte le
iniziative opportune, cercheremo di ribaltare questa situazione,
sapendo però anche che non sarà la retorica o la propaganda di
questa maggioranza a cambiare quello che è un dato presente e sotto
gli occhi di tutti.
Presidente
Ha chiesto di parlare il Consigliere
Voyat, ne ha facoltà.
Voyat (UV)
Signor Presidente, volevo metterla al
corrente che come Consiglieri ci troviamo in difficoltà a seguire i
lavori del Consiglio, in quanto, come già viene dicendo il
Consigliere Riccarand, oltre ai due ordini del giorno (quello del
Consiglio precedente e quello della convocazione ordinaria), ho
ricevuto solo questa mattina l'ordine del giorno aggiuntivo.
La nostra Commissione si era riunita martedì e poi è stata
convo-cata per venerdì mattina, e fin qui nessuna difficoltà in
quanto eravamo d'accordo che la Commissione sarebbe stata convocata
quando erano disponibili i rappresentanti della RAV; senonchè in
quella riunione sono state presentate due leggi di finanziamento
senza che avessimo avuto gli allegati prima. Ad una abbiamo dato
parere favorevole, anche se l'allegato ci è stato consegnato
all'ultimo momento, perché era presente l'Assessore; sull'altra ci
siamo rifiutati di dare il parere in quanto, oltre ad avere avuto
solo in quel momento l'allegato, non era presente l'Assessore.
Mi permetto di chiedere ai colleghi della maggioranza una
maggiore collaborazione, in quanto, se non abbiamo la possibilità
di approfondire gli argomenti, le difficoltà maggiori sorgeranno al
momento della discussione in Consiglio.
Presidente
La mia risposta sarà molto breve.
Faccio parte di questo Consiglio dal 1968, da troppo tempo alcuni
dicono, e tutti gli anni nell'ultima seduta del mese di luglio c'è
stata sempre la corsa alla richiesta e alla ricerca
dell'approvazione di provvedimenti, che si erano accumulati nel
corso del primo semestre.
Le variazioni del regolamento hanno portato qualche
miglioramento, la stessa attività delle Commissioni potrebbe essere
a mio avviso migliorata nel corso del secondo trimestre, in modo da
non giungere con una somma notevole di provvedimenti prima delle
vacanze estive; comunque ci vuole la collaborazione dei Consiglieri
della minoranza e della maggioranza per ovviare a questi
inconvenienti.
D'altra parte, con le "forzature" che possono esserci state, non
ci sono state violazioni alle procedure previste e, se ci sono
state corsie preferenziali, penso che facciano parte anche dei
rapporti esistenti in Consiglio, così come ci sono d'altra parte le
frenate che vengono da parte della minoranza e
dell'opposizione.
In questo giusto equilibrio fra i freni che vengono dalle forze
di minoranza e la ricerca di corsie preferenziali che vengono da
parte della maggioranza, si deve cercare quell'equilibrio che
permetta il funzionamento del consiglio regionale. E se il
Presidente è chiamato a tutelare i diritti della minoranza,
lasciatevi dire che deve altrettanto, quando sono non dico
concultati, ma frenati, tutelare i diritti della maggioranza.
