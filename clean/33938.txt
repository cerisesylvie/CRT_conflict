Classificazione
CONSIGLIO REGIONALE
LAVORO
Politica del lavoro



Oggetto del Consiglio n. 1949 del 27 luglio 2011 - Resoconto
OGGETTO N. 1949/XIII - Reiezione di risoluzione:
"Salvaguardia delle competenze professionali autonome".
Risoluzione
Il Consiglio regionale della Valle d'Aosta/Vallée
d'Aoste
Preso atto del forte disagio provocato nell'ambito delle
libere professioni dalla liberalizzazione delle tariffe e dalla
conseguente instaurazione della prassi presso le pubbliche
amministrazioni di fissare il massimo ribasso quale principale
criterio di aggiudicazione degli incarichi di progettazione, con il
rischio di compromettere da un lato la qualità dei progetti e
dall'altra la qualità del territorio, dell'ambiente e
dell'architettura, di ridurre la sicurezza del lavoro e aumentare i
costi generali delle opere pubbliche;
Sensibile alle esigenze del settore delle libere professioni,
fortemente minacciato nella sua dimensione di autonomia e colpito
nella dignità oltre che, al pari di altri settori, dalla crisi
economica;
Considerando doveroso uno sforzo congiunto degli operatori
del settore, attraverso i rispettivi ordini professionali, e delle
amministrazioni regionale e locali, teso ad elaborare
congiuntamente le modalità da adottare per salvaguardare le
economie nella progettazione di opere pubbliche e la difesa della
qualità e dignità del lavoro professionale;
Impegna
la Giunta regionale
a promuovere la costituzione di un tavolo di lavoro composto,
oltre che dai membri della Giunta regionale direttamente
interessati dalla competente commissione consiliare, dagli enti
locali e dalle rappresentanze di categoria per esaminare
congiuntamente la complessa problematica di cui alle premesse e
formulare entro 90 giorni una proposta legislativa o regolamentare
che garantisca il giusto bilanciamento tra la salvaguardia della
qualità delle competenze professionali autonome e i fini perseguiti
dalle pubbliche amministrazioni.
F.to: Patrizia Morelli - Bertin - Giuseppe Cerise - Chatrian
- Donzel - Carmela Fontana - Rigo
Presidente
- La parola al Vicepresidente Chatrian.
Chatrian (ALPE)
- Grazie Presidente. Intervengo
brevemente per illustrare la risoluzione. Vi sono due criticità
principalmente: la prima, da una parte, che non esiste il criterio
perfetto o la modalità per affidare dei servizi di ingegneria, di
architettura e di progettazione; la seconda, siamo di fronte ad un
rischio tangibile e delicato di compromettere la qualità dei
progetti e del nostro territorio, del nostro ambiente,
dell'architettura e della sicurezza del lavoro e sul lavoro; queste
sono le due motivazioni che ci hanno portato a presentare tale
risoluzione. L'Amministrazione regionale ha già messo in campo in
questi ultimi anni azioni che vanno nella direzione di individuare
un equilibrio, un tetto di riduzione economica massima...delle
azioni e degli indicatori che portano ad equilibrare il massimo
ribasso da un lato e, dall'altro, la qualità non solo progettuale,
ma legata anche al controllo, alla direzione lavori, alla
sicurezza.
Non vogliamo soffermarci nel modo più assoluto a quello che
l'Amministrazione in parte ha già messo in campo; come vedete, è un
impegno nei confronti della Giunta regionale a promuovere, questo è
l'obiettivo principale, a mettere insieme tutti gli addetti
dall'Amministrazione regionale, i componenti della Giunta, la
commissione competente, chi si occupa del Consiglio regionale, gli
enti locali affinché "partecipino" alle due criticità che ho appena
espresso, dell'equilibrio...di un criterio equilibrato e del
rischio di abbassare la qualità dei progetti e poi la
rappresentanza delle categorie. Non siamo assolutamente fiscali
sulla durata: entro 90 giorni, dobbiamo mettere un limite di tempo,
poi se dobbiamo modificarla in 120 o 180 giorni, non è lì la
questione, è una forma.
L'impegno si divide in due strade: la prima l'esaminare
congiuntamente le criticità, sicuramente l'Assessorato competente
le conosce, ma allargando il tavolo: l'obiettivo è proprio quello
di allargare il tavolo, magari si approfondiscono meglio; in
seconda battuta l'obiettivo è quello di proporre. In questa
risoluzione c'è scritto
"proposta legislativa o
regolamentare"
, anche su questo non siamo assolutamente
fiscali, perché l'obiettivo è unico: da una parte, un criterio che
possa permettere un equilibrio con dei tetti, come l'Assessorato ha
già fatto; dall'altra, l'obiettivo ancora più delicato, perché
riteniamo il territorio e l'ambiente il tema numero uno e il
rispetto comunque di...questo è il secondo nostro obiettivo, che va
non solo tutelato, ma salvaguardato.
Chiedo alle forze di maggioranza la volontà di approfondire tale
risoluzione, perché riteniamo in questo momento opportuno
affrontare la questione.
Presidente
- La discussione generale è aperta.
La parola all'Assessore alle opere pubbliche, difesa del suolo e
edilizia residenziale pubblica, Marco Viérin.
Viérin M. (SA-UdC-VdA)
- Grazie Presidente. Come avevo
detto verbalmente al collega Chatrian, questo è un argomento che
non riguarda solo i professionisti, ma anche altre parti, come le
imprese, perché il problema dei ribassi troppo forti tocca anche
altri aspetti.
Direi sull'aspetto segnalato dal collega Chatrian due cose
essenzialmente: con l'entrata in vigore a giugno del regolamento di
attuazione dei contratti in merito al DPR n. 207, è cambiata la
normativa e già 9-10 giorni fa abbiamo convocato come Assessorato,
in merito alla Consulta dei lavori pubblici, tutti i rappresentanti
degli organi dei professionisti per analizzare la questione. È un
argomento molto delicato, mi ha fatto piacere sentire negli stessi
comunicati stampa dei professionisti che hanno ricordato che la
Regione viene vista da parte loro come un ente che sta facendo le
cose per bene. Condivido quanto ha detto il collega Chatrian: che
c'è una criticità in quello che può essere l'aspetto generale
all'interno della Valle e la riunione del 3 agosto è stata
convocata per discutere di questo argomento. Chiederei quindi al
collega Chatrian per correttezza se, dopo quello che ho annunciato,
ritiene di ritirare la risoluzione, altrimenti la maggioranza si
asterrà.
Presidente
- La parola al Vicepresidente Chatrian.
Chatrian (ALPE)
- Grazie Presidente. Ho ascoltato
attentamente la proposta dell'Assessore Viérin. Conosciamo le
modifiche del mese di giugno, sappiamo che l'obiettivo è anche
quello di incentivare gli affidamenti mediante procedura
concorsuale, ma il centro di questa risoluzione era un altro, in
quanto lei prima diceva che il problema non esiste solo nel mondo
della progettazione o dell'affidamento dei servizi, ma lo sappiamo
perfettamente, volevamo connotare questa nostra risoluzione su una
problematicità ben definita. Lei oggi ci ha annunciato che ci sarà
un incontro la prossima settimana, ne siamo felici; l'obiettivo di
questa risoluzione era un altro: era di far partecipare alla
costituzione di un tavolo di lavoro anche la competente
commissione, i componenti della commissione consiliare, e gli enti
locali come giustamente mi ha confermato.
Manteniamo quindi la risoluzione, chiediamo comunque, vista
l'importanza, viste le difficoltà e i rischi che ci sono a livello
qualitativo, alla maggioranza di votarla, perché riteniamo che
anche noi dell'opposizione possiamo portare il nostro contributo
per allargare questo tavolo e affrontare...andando a riparametrare
i criteri e soprattutto i rischi ambientali e qualitativi della
progettazione, della direzione lavori e della sicurezza.
Presidente
- Pongo in votazione la risoluzione:
Consiglieri presenti: 26
Votanti: 8
Favorevoli: 7
Contrari: 1
Astenuti: 18 (Agostino, Bieler, Alberto Cerise, Comé, Crétaz,
Empereur, Isabellon, André Lanièce, Lavoyer, Maquignaz,
Marguerettaz, Pastoret, Prola, Emily Rini, Rosset, Salzone, Marco
Viérin e Manuela Zublena)
Il Consiglio non approva.
Presidente
- Con questo oggetto abbiamo concluso i nostri
lavori. Sospendo la seduta e auguro a tutti voi buone vacanze.
La seduta è tolta.
---
L'adunanza termina alle ore 21,13.
