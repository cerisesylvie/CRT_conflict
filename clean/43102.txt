Classificazione
ASSISTENZA SOCIALE
Assistenza socio-sanitaria



Oggetto del Consiglio n. 548 del 22 aprile 2021 - Resoconto
OGGETTO N. 548/XVI - Interpellanza: "Intendimenti in merito
al ruolo della Casa di riposo J.B. Festaz quale ente strumentale
della Regione".
Bertin (Presidente)
- Punto n. 61. Consigliere Aggravi,
per l'illustrazione.
Aggravi (LEGA VDA) -
Con questa interpellanza parliamo
della Casa di riposo Festaz e in particolare ci concentriamo su
quattro aspetti che partono dall'analisi dei conti, in particolare
gli ultimi tre esercizi, parlo ovviamente del bilancio
consuntivo.
Una piccola cronistoria utile a rappresentare poi le domande: il
7 agosto del 2020 veniva approvato il bilancio 2019, il 30 dicembre
2020 veniva deliberato il contributo, sempre relativo all'esercizio
2020, per 1.250.000 euro. Lo stesso 30 dicembre è stato promosso il
diniego all'approvazione del bilancio preventivo 2021-2023
sostanzialmente - ma sicuramente nella risposta ci saranno più
dettagli - la Casa di riposo chiede un aumento del contributo a
1.600.000 euro, la Regione invece vuole stabilizzarlo su 1.250.000
euro.
Il 25 marzo scorso, la Casa di riposo avvia una richiesta per un
parere legale a fronte del diniego sul bilancio. Il 30 marzo,
invece, si registra il parere del revisore che conferma
sostanzialmente come il nuovo bilancio per poter pareggiare deve
fare leva sui contratti di somministrazione, in particolare sul
costo del personale a tempo determinato e il primo aprile
registriamo la richiesta d'incontro urgente da parte delle parti
sindacali.
Le quattro domande oggetto dell'interpellanza cercano di trovare
spiegazione a una serie di quesiti che, in parte, sono oggetto
della cronistoria che ho fatto; in particolare la prima chiede
"quali siano state le cause dell'aumento significativo dei costi
della produzione relativi all'esercizio 2019, con particolare
riferimento alla voce "servizi" e se tali cause siano correlate
alla richiesta dell'adeguamento del contributo regionale a
1.600.000 euro, formulato dall'Azienda nel bilancio 21-23 oggetto
del citato diniego".
Dico questo perché guardando tra l'altro la delibera di
approvazione, quella del bilancio 2019, c'è un confronto degli
ultimi tre esercizi: in particolare tra il 2019 e il 2018 il costo
per servizi aumenta di 624.000 euro; questo porta, tra l'altro,
l'utile o la perdita d'esercizio a passare da un positivo 2018 di
293.000 euro a un negativo di 791.000 euro.
Il dettaglio del bilancio non è approfondito, perché ovviamente
la fattispecie bilancistica dell'ente non ha un dettaglio dei costi
per servizi, però ovviamente sono cifre che fanno riflettere e a
fronte di questa variazione la Casa di riposo chiede un aumento a
1.600.000 euro del contributo e soprattutto si vuole capire quali
sono questi costi.
La seconda domanda è quella relativa invece a "quali siano a
oggi i servizi che la Casa di riposo ha esternalizzato e se siano
mai state condotte valutazioni costi-benefici per stimare la
convenienza delle scelte di esternalizzazione in termini economici
e di qualità del servizio erogato ".
Questa domanda in origine era principalmente legata al discorso
della lavanderia di cui - e lo confermo visto che era stato oggetto
di mia sollecitazione in aula - ho finalmente ricevuto la
documentazione richiesta a novembre, comunque è bene quando si
trova finalmente una soluzione.
Il terzo punto che mi interessa di più è "quale sia a oggi
l'entità delle sostituzioni del personale assente, rispetto
all'organico complessivo sia in termini di numero di unità e di
costo economico". Perché dico questo? Perché oltre al parere del
revisore, che ho citato, che riguarda il costo del personale, oltre
al fatto che ho sottolineato sul 2019 un significativo aumento dei
costi per servizi, in più situazioni - sono andato a vedere le
determine di affidamento - il ricorso a sostituzione o comunque a
chiamate dirette per la sostituzione di soggetti assenti è
abbastanza sistematico. In particolare - e ne approfitto, visto che
c'è anche l'Assessore allo sviluppo economico - volevo sottolineare
che viene detto - è una delle giustificazioni al ricorso a ditte
specializzate esterne - che nei centri per l'impiego le chiamate
pubbliche non si concludono in tempi compatibili con le esigenze
della Casa di riposo e spesso, tra l'altro, si concludono senza
successo a causa dell'indisponibilità di personale infermieristico,
questo - lo sottolineo soprattutto per l'Assessore, che ha
responsabilità sui centri per l'impiego - è sistematicamente
riportato in tutte le determine che riguardano la somministrazione
di personale.
Quindi vorrei capire se l'incidenza di questi costi è
determinata soprattutto dalla necessità di personale, posto il
fatto che condizione per il pareggio del bilancio è quella di
tagliare i costi del personale.
In particolare in ultimo "capire se sia intenzione del Governo
regionale ritenere ancora l'Azienda pubblica di servizi alla
persona Festaz una realtà importante per la comunità valdostana
mantenendone proprietà, ruolo e qualità di servizi nell'ambito
delle realtà strumentali della Regione e con quali prospettive
organizzative ed economiche".
Perché dico questo? Perché sinceramente dal 2019 si trova una
situazione che si complica per i costi, il 2019 era un anno in cui
non avevamo ancora l'evidenza della pandemia, io non so sul 2020
perché non ho ancora avuto occasione di avere il bilancio di
previsione, ma comunque per il semplice fatto che viene richiesto
un aumento del contributo, mi dico: "posta la situazione del 2019,
che temo essersi consolidata in termini di costi, posto il fatto
che ho dei servizi che vengono esternalizzati e quindi qui mi
chiedo: l'esternalizzazione comporta quale livello di qualità? Ma,
soprattutto. quali eventuali risparmi in termini di costi? Sul 2020
è stato deliberato un contributo pari a quello precedente, quali
sono le prospettive? perché ho una situazione in cui i costi
continuano ad aumentare? Ho una situazione che può essere gestita?
Ho una situazione che invece necessita di nuove forme,
organizzative o di prospettive economiche?
Quindi volevo capire con la quarta domanda, "se - e leggendo il
DEFR penso che così sia - c'è intenzione da parte del Governo di
mantenere - e me lo auguro - il ruolo pubblico sulla Casa di
riposo, ma soprattutto voglio capire quali sono le prospettive
anche in termini d'indicazioni date all'ente per governare questo
aumento dei costi che temo sul 2020 - anche per effetto e in
particolare poi sul previsionale 2021 - temo che sia mantenuto
proprio per effetto anche dell'incidenza pandemica.
Presidente -
Per la risposta, l'assessore Barmasse.
Barmasse (UV) -
L'aumento dei costi della produzione per
quanto riguarda la voce "servizi" nel confronto tra l'anno 2019 e
2018 è attribuibile principalmente alle seguenti cause: la
manutenzione ordinaria dell'immobile (questi sono dati che ci ha
fornito la Casa di riposo), spese per 50.534 euro contro i 26.323
euro dell'anno precedente, necessari a far fronte alla vetustà
dell'edificio per quanto riguarda gli interventi già rinviati negli
anni precedenti.
La manutenzione delle attrezzature informatiche: spese per
46.653 euro contro i 23.000 euro dell'anno precedente, necessarie
ad aumentare i livelli di sicurezza dei sistemi e la loro
fruibilità.
La somministrazione di lavoro interinale: spese per 253.803 euro
contro gli 82.305 euro dell'anno precedente, necessarie a garantire
la sostituzione del personale socio assistenziale e
infermieristico, a seguito della revisione dell'organizzazione del
lavoro, secondo un modello sostenibile e adeguato alle esigenze
degli ospiti in relazione anche alla difficoltà di reperire
operatori tramite il Centro per l'impiego.
Le consulenze tecniche professionali: spese per 220.935 euro
contro i 31.789 euro dell'anno precedente, solo apparentemente
aumentate nel 2019, infatti, per rispettare il principio contabile
d'integrità e le norme fiscali, nel bilancio 2019 le spese per
l'acquisizione delle figure di direttore sanitario e responsabile
clinico pari a 189.540 euro annui fornite dall'Azienda USL della
Valle d'Aosta sono state per la prima volta iscritte a bilancio,
mentre in precedenza venivano compensate con le entrate derivanti
dalle tariffe pagate dalla stessa USL per i servizi di residenza
sanitaria assistenziale, unità di assistenza prolungata e nucleo
temporaneo residenziale per demenze.
A conferma di ciò, rispetto al 2018 si può notare sul bilancio
2019 un forte incremento delle entrate derivanti dai contratti per
i servizi RSA, UAP e NRETD, che non sono altro che gli acronimi di
quello che vi ho detto prima, cioè Nucleo temporaneo residenziale
per demenze e Unità di assistenza prolungata, per gran parte
attribuibile alla nuova rappresentazione adottata.
L'assistenza legale: spese per 194.517 euro contro gli 11.666
euro dell'anno precedente necessarie a far fronte alla difesa
tramite lo studio Uckmar di Genova nella causa promossa
dall'Agenzia delle Entrate che contestava alla Casa di riposo
un'evasione dell'imposta sul valore aggiunto per più di 2 milioni
di euro negli anni 2011, 2012, 2013 e 2014, conclusa poi con
annullamento in autotutela di tutti gli avvisi di accertamento da
parte della stessa Agenzia e con la condanna della controparte alla
rifusione delle spese di giudizio.
La richiesta di adeguamento del contributo da parte dell'Azienda
G.B. Festaz a euro 1.600.000 ha determinato, tra l'altro, il
diniego dell'approvazione del bilancio preventivo economico
pluriennale 2021-2023 della stessa con DGR 1414/2020 del 30
dicembre scorso.
In proposito gli uffici hanno condotto una valutazione
dell'ammontare che l'Amministrazione regionale eroga alla Casa di
riposo a titolo di contributo ai sensi dell'articolo 12 della legge
regionale 34/2004, anche in considerazione dei contributi a vario
titolo erogati agli altri enti gestori presenti sul territorio, in
particolare le Unité de Communes, concludendo che il contributo
concesso nell'ultimo biennio sia congruo in relazione agli standard
previsti dalle delibere regionali relative ai servizi
socio-assistenziali e ai costi sostenuti per i servizi di micro
"protetta" e "protetta plus", si è quindi proceduto a comunicare
all'Azienda che l'intendimento dell'Amministrazione regionale è
mantenere e stabilizzare nel tempo un contributo annuo di 1.250.000
euro.
Nei giorni scorsi è pervenuta comunicazione da parte del
Presidente del Consiglio di amministrazione del J.B. Festaz che lo
stesso CdA ha rivisto il bilancio preventivo alla luce degli
approfondimenti fatti dal dipartimento politiche sociali negli
ultimi mesi, adeguando e quantificando tra le previsioni di entrata
il contributo regionale a titolo di trasferimento nella misura di
1.250.000 euro annui, ciò naturalmente ha anche comportato una
revisione della previsione dei costi, al fine di contenere le spese
e di far quadrare il bilancio.
"Quali sono a oggi i servizi che la Casa di riposo ha
esternalizzato e se siano mai state condotte valutazioni
costi-benefici per stimare la convenienza in termini economici e di
qualità del servizio erogato": la Casa di riposo ha esternalizzato
da molto tempo i servizi di lavanderia e di pulizia. La procedura
di selezione del contraente per il servizio di lavanderia non è
ancora completata, ma il servizio è comunque garantito dalla
Cooperativa Mont Fallère tramite il laboratorio presso il carcere
di Brissogne, a seguito di un affidamento diretto.
Nell'ambito dell'autonomia statutaria dell'azienda, il Consiglio
d'amministrazione assume le decisioni d'indirizzo, il direttore si
assume la responsabilità amministrativa d'individuare la migliore
soluzione per l'azienda, sia sul piano economico che
organizzativo.
Tale assunzione di responsabilità amministrativa non può
prescindere ovviamente da una valutazione dei costi e benefici
della decisione assunta, che rimane in capo agli organi direttivi
dell'azienda.
Domanda n. 3: "quale sia ad oggi l'entità delle sostituzioni di
personale assente rispetto all'organico complessivo, sia in termini
di numero di unità che di costo economico: la Casa di riposo G.B.
Festaz misura l'entità delle sostituzioni del personale assente
tramite l'indicatore del tasso di sostituzione, definito come
rapporto percentuale tra unità a tempo pieno equivalenti full-time
equivalente FTE impiegate nelle sostituzioni e le unità FTE che
costituiscono il fabbisogno dei servizi.
L'indicatore diventa significativo se misurato su un medio
periodo di almeno un anno. L'ultimo dato disponibile è il tasso di
sostituzione relativo al 2020 - anno nel quale la pandemia ha
sicuramente determinato un incremento e, distinto per profilo
professionale, risultato pari a:
operatori socio sanitari: costo aziendale di circa 35.000 euro
annui, 16,43%;
infermieri: costo aziendale circa 47.000 euro annui, 18,31%;
addetti alla cucina: costo aziendale tra i 31.000 e i 35.000
euro annui, 26,24%;
addetti alla portineria: costo aziendale circa 35.000 euro annui
27,84%;
personale amministrativo: costo aziendale tra i 31.000 e i
35.000 euro annui 0%;
addetti alla manutenzione: costo aziendale circa 36.000 euro
annui 0%.
"Se sia intenzione del Governo regionale ritenere ancora
l'azienda pubblica di servizi alla persona G.B. Festaz una realtà
importante per la comunità valdostana mantenendone proprietà, ruolo
e qualità dei servizi nell'ambito delle realtà strumentali della
Regione Valle d'Aosta e con quali prospettive organizzative ed
economiche": l'azienda pubblica di servizi alla persona G.B. Festaz
costituisce sicuramente una realtà importante per la comunità
valdostana, tuttavia ciò non esime dal ritenere che l'intervento
pubblico non possa essere superiore allo sforzo che la Regione
sostiene per il finanziamento del sistema delle microcomunità per
anziani gestite dagli enti locali e che sia in linea con gli
standard qualitativi previsti dalle deliberazioni della Giunta
regionale, cui tutti gli enti gestori devono adeguarsi.
In tale ottica è stato effettuato un approfondimento sui reali
costi della struttura, mettendoli in rapporto con gli standard
qualitativi previsti dall'attuale regolamentazione di
dettaglio.
Tale approfondimento ha portato alla conclusione che il
contributo annuo attualmente previsto nella misura di 1.250.000
euro rispetto ai costi relativi ai servizi socio-assistenziali
gestiti dal Festaz risulta congruo agli standard da garantire in
linea con i trasferimenti complessivi effettuati nei confronti
degli enti locali e compatibile con le previsioni di cui
all'articolo 12 comma 2 della legge regionale 34/2004.
Per questo motivo, l'intendimento dell'Amministrazione è di
mantenere invariato per il prossimo triennio il livello del
contributo concesso.
Presidente -
Per la replica, il consigliere Aggravi.
Aggravi (LEGA VDA) -
Io la ringrazio per i dati che ci ha
fornito, però, mi perdoni, due osservazioni.
La prima: sicuramente il 2019, dai dati che ci ha fornito è
stato caratterizzato da un insieme di spese diciamo eccezionali,
pensiamo al discorso delle spese legali che non potevano ovviamente
essere previste e, in più, tra le righe, ho capito che c'è stata
una revisione del modello organizzativo che riguardava il
personale.
Nello stesso momento però mi chiedo che cosa abbia generato la
necessità, almeno espressa in prima battuta, da parte della Casa di
riposo di un contributo di 1.600.000 euro, perché un motivo ci
dovrà essere stato, ci dovrebbe essere stato, al di là delle spese
eccezionali che non penso che riguardino questa richiesta, perché
altrimenti non capirei il senso di non accordarla.
Mi spiego: se per la manutenzione straordinaria e ordinaria per
mettere a posto la struttura non fosse stato sufficiente il
contributo annuo definito sul 2019, sicuramente la Regione o
comunque gli enti avrebbero potuto far fronte.
A tal riguardo le chiederei la disponibilità, e chiederei la
disponibilità alla Presidente della V Commissione, di esaminare
questo studio di congruità del contributo regionale e valutare
eventualmente di approfondire il caso in Commissione che, a mio
giudizio, è particolarmente necessario, tenuto conto che c'è un
insieme di situazioni e di caratteristiche sulla vicenda che
necessitano un approfondimento, tenuto soprattutto conto che la
revisione del modello organizzativo, come lei citava, avviene in un
momento in cui poi successivamente vede la massima espressione
della direzione generale cambiata in questo momento, perché, nel
frattempo, è anche cambiato il direttore generale, quindi è
arrivato un soggetto nuovo a gestire una struttura che si trova un
modello modificato.
Mi spiego: bisogna andare più a fondo nella questione, perché
sinceramente i numeri un po' non mi tornano, ma soprattutto non mi
torna la necessità da parte del CdA, almeno in prima battuta, di
chiedere un contributo maggiorato di 1.600.000 euro, a meno che non
ci sia una spesa straordinaria, che ovviamente non è stata oggetto
della risposta.
Soprattutto mi preoccupa che poi successivamente il bilancio
venga sistemato e che il contributo sia riportato a 1.250.000 euro,
perché altrimenti io mi chiedo: ma la richiesta iniziale che senso
ha? Quindi c'è qualcosa che non torna e sinceramente questo mi
preoccupa parecchio.
Sul discorso dei servizi esternalizzati io mi auguro che lo
studio di congruità del contributo, le valutazioni che sono state
fatte, tengano anche conto delle spese di funzionamento della
macchina.
Sulla qualità ovviamente non mi soffermo, perché prima è bene
comprendere, e ci torno: che un CdA chieda un aumento del
contributo, che poi ovviamente non viene erogato, e quindi
successivamente si riaccontenti di tornare a 1.250.000 euro è un
fatto che merita approfondimento.
Ma soprattutto c'è un'altra questione che vorrei sottolineare,
perché voglio capire la congruità di questa richiesta,
dell'accettazione di 1.250.000 euro, ma soprattutto la governance
che la struttura che vigila fa sul G.B. Festaz.
Mi spiego: è vero c'è un CdA, è vero che è un ente autonomo, ma
è anche vero che c'è un contributo non solo sul funzionamento ma su
tutta la macchina.
Quindi mi dico: dobbiamo indagare la richiesta che ha fatto il
CdA, che cosa nasceva da questa richiesta, ma dobbiamo soprattutto
capire quali sono le valutazioni fatte da parte della struttura che
fa governance sulla stessa, perché dire che è una struttura
autonoma, mi perdoni, ma ha poco senso se io non capisco le
valutazioni che sono state fatte.
Quindi immagino che la Presidente della V Commissione sia
disponibile, le chiederei gentilmente, Assessore, di trasmettere
questo documento all'oggetto della Commissione, in maniera tale da
poter approfondire e valutare eventualmente audizioni specifiche su
quello che sta avvenendo alla Casa di riposo.
