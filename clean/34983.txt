Classificazione
CONSIGLIO REGIONALE
Attività consiliare d'aula
GIUNTA REGIONALE



Oggetto del Consiglio n. 2609 del 19 settembre 2012 - Resoconto
OGGETTO N. 2609/XIII - Reiezione di risoluzione: "Revoca
della nomina a Vicepresidente della Regione dell'Assessore al
turismo, sport, commercio e trasporti Aurelio
Marguerettaz".
Risoluzione
Il Consiglio regionale della Valle d'Aosta/Vallée
d'Aoste
Premesso che:
- l'Assessore regionale al turismo, sport, commercio e
trasporti, Aurelio Marguerettaz, Vicepresidente della Regione, ha
chiamato in giudizio nel 2011 la Regione, chiedendo al Tribunale di
Aosta di condannare la Regione stessa a tenerlo indenne e manlevato
da ogni somma al cui pagamento fosse stato eventualmente condannato
in un giudizio avviato dall'ex Amministratore del Casino de la
Vallée;
- l'Amministrazione regionale, costituitasi in giudizio
contra la richiesta del suo Assessore, ha contestato fermamente il
contenuto di tale pretesa. La Regione ha eccepito - fondatamente -
l'assoluta improponibilità della chiamata in garanzia nei suoi
confronti. Essa ha perciò ottenuto la condanna dell'Assessore
Marguerettaz al pagamento a proprio favore delle spese processuali
di giudizio, liquidate in 22.500 €, oltre IVA ed accessori di
legge, in quanto non è consentito, come si legge in sentenza, "in
alcun modo all'impiegato o funzionario cui si ascriva l'illecito
denunciato la facoltà di chiamare in manleva l'Amministrazione di
appartenenza non altrimenti convenuta in giudizio";
- l'Assessore Marguerettaz, negando l'evidenza dei fatti e la
chiarezza della sentenza, asserisce di non essere stato né di
essere in lite con la Regione e sostiene che non vi fosse altra
strada possibile per tutelare le proprie ragioni;
- il Tribunale aostano ha inoltre sottolineato che "Ben
potendo avere conoscenza diretta delle condizioni di polizza
relative alle assicurazioni contratte dall'Amministrazione di
appartenenza per la responsabilità civile dei propri dipendenti e
funzionari, l'Assessore Marguerettaz avrebbe potuto - e dovuto -
rendersi conto dell'inoperatività di entrambe le polizze
assicurative invocate in manleva a copertura dei danni di cui era
chiamato a rispondere net presente giudizio, sicché ingiustificata
risulta la chiamata in causa di entrambe le Compagnie evocate in
causa";
- tanta inconsapevolezza risulta ancora più grave alla luce
del fatto che per cinque anni l'Assessore in questione è stato
anche responsabile del settore assicurativo della Regione e che per
tanta superficialità lo stesso è stato condannato a pagare alle
compagnie assicurative 40.500 € di spese legali, oltre IVA ed
accessori di legge;
- malgrado tutto questo, l'Assessore dichiara ancora che i
suoi legali "valuteranno se fare o meno appello";
Impegna
Il Presidente della Regione a revocare immediatamente la
nomina a Vicepresidente della Regione dell'Assessore al turismo,
sport, commercio e trasporti, Aurelio Marguerettaz.
F.to: Louvin - Bertin - Cerise - Chatrian - Patrizia
Morelli
Président -
La parole au Conseiller Louvin.
Louvin (ALPE)
- Grazie Presidente.
Qualche mese fa, a proposito di altre prodezze dell'Assessore
Marguerettaz, il Presidente Rollandin ha usato un termine
divertente che era di "falloppate", ma così, detto molto
bonariamente...ma ogni tanto le falloppate creano qualche guaio e
devo dire mettono a seria prova anche gli spiriti più bonari che
abbiamo.
Noi non abbiamo preso a cuor leggero l'iniziativa di chiedere la
revoca della funzione di Vicepresidente della Regione
dell'Assessore al turismo, perché è già stato al centro delle
nostre attenzioni per questa stessa vicenda nella sua fase iniziale
e con un'iniziativa assolutamente fondata, che poi ha trovato
resistenza politica da parte della maggioranza, che era quella di
sfiduciare direttamente Marguerettaz dal suo mandato di
Assessore...perché? Non stiamo a farla lunga. Molti, forse con la
sola eccezione del collega Praduroux che è appena rientrato in
questa aula, ricordano comunque la vicenda dell'aprile 2011 con
l'Assessore Marguerettaz che è citato in giudizio per una vicenda
antica, legata al dossier Bo, citato in giudizio per dei
comportamenti di cui gli era addossata, dal promotore della causa -
l'ex amministratore del Casino de la Vallée - la responsabilità, e
chiama in giudizio la Regione. Allora si è sviluppata una lunga
discussione con dei punti di vista diversi: fa bene, fa male, è
giusto o non giusto; per noi era ed è assolutamente inconcepibile
che un componente di un Governo regionale citi la Regione non solo
a garanzia, ma la citi in assoluto in giudizio, in quanto non può
trovarsi in posizione di conflitto con l'ente che amministra. È una
questione che ci sembrava e ci sembra assolutamente
trasparente.
Ma allora avevamo ancora un dubbio, che era quello del
comportamento che avrebbe avuto l'Esecutivo nel costituirsi nel
giudizio che gli era intentato dall'Assessore Marguerettaz, per un
atteggiamento di compiacenza o di sostegno indiretto. Invece il
Governo regionale è stato molto serio e, attraverso i suoi legali,
ha difeso gli interessi della Regione dicendo non c'è il minimo
spazio perché questa persona chiami in giudizio l'Amministrazione
regionale, ed ha eccepito in modo totale la richiesta che faceva
l'Assessore di essere garantito rispetto a questa azione che gli
veniva intentata.
Ho avuto modo di leggere la sentenza pochi giorni fa (per non
dire delle falloppate!); volevamo sapere di cosa si trattava, e la
troviamo una sentenza ineccepibile, non parlo della parte di
sostanza della questione che ha dato origine al contenzioso, ma del
rapporto fra la Regione ed il suo Assessore. La sentenza dichiara
assolutamente improponibile la chiamata in garanzia, e su quello
che si ipotizzava da parte di alcuni di voi, colleghi: lo può fare,
è una cosa legittima, eccetera, il giudice è stato
tranchant
. Purtroppo per l'Assessore Marguerettaz le
conseguenze di questa vicenda sul piano giudiziale comportano una
spesa piuttosto rilevante che supera i 70.000 euro, di cui circa
25.000 da versare alle casse regionali, per avere intentato nei
confronti della Regione una causa che non era titolato - secondo il
giudice - ad avviare.
Riprendiamo le fila della questione: qui abbiamo un componente
del Governo che cita in giudizio la Regione, la obbliga a
difendersi, gli viene dato torto, gli viene anche dato torto sulla
chiamata in causa delle assicurazioni. Si dice fra l'altro che
l'Assessore avrebbe potuto e dovuto rendersi conto
dell'inoperatività di entrambe le polizze (questa è una
sottolineatura che solitamente i giudici non fanno); certo, è stato
Assessore alle finanze per cinque anni, era responsabile lui delle
assicurazioni, doveva sapere come funzionano questi meccanismi e
che anche le assicurazioni della Regione non sarebbero state da
chiamare in causa! Di tutto questo, colleghi, che è una vicenda che
si potrebbe teoricamente chiudere se dicesse: "ragazzi, ho fatto
una sciocchezza"...invece noi leggiamo dai giornali che si sta
valutando se fare o meno appello, cioè se andare avanti ancora
nella causa fra l'Assessore Marguerettaz e la Regione! Posto che
qui non si sta discutendo né di ineleggibilità, né di
incompatibilità, anche se la situazione di litispendenza è assoluta
e conclamata...ma questo interesserà chi vorrà farla valere, non
noi, perché non vorremmo mai che l'Assessore venisse poi rinominato
come Assessore tecnico e ci tocca pagare un eletto dell'Union
Valdôtaine in più in questa Assemblea! Quindi non se ne parla, però
- mi dispiace rivolgermi, non è una questione personale, è una
questione istituzionale di chiarezza di ruoli - può ancora essere
Vicepresidente della Regione chi ipotizza di continuare a coltivare
cause contro la Regione?
Per noi la vicenda ha assunto ormai dei contorni paradossali, di
una pantomima, quindi saremmo per chiuderla decorosamente almeno
con questa rimozione della posizione di possibile potenziale
rappresentanza - cosa che avviene ogni volta che il Presidente
della Regione non è nell'esercizio delle sue funzioni - per quanto
riguarda la rappresentanza generale della Regione. È un minimo di
decoro a fronte di una vicenda che non mi pare sia stata esemplare
in termini di rapporto fra chi amministra e l'ente amministrato!
Aggiungo ancora che non vorremmo mai che in un momento come questo,
dopo aver parlato di spending review, di tagli, eccetera, ci
trovassimo a dover sostenere ulteriori spese di giudizio per
definire i nostri rapporti di Regione con l'Assessore Marguerettaz!
Ci sembrerebbe un poco fuori luogo.
Con questo vi abbiamo rappresentato - senza spero avere calcato
i toni - con chiarezza il motivo per cui chiediamo che venga
revocata la nomina a Vicepresidente della Regione dell'Assessore al
turismo, sport, commercio e trasporti. Grazie.
Président
- La discussion générale est ouverte.
S'il n'y a pas d'interventions, je ferme la discussion
générale.
La parole au Président de la Région, Rollandin.
Rollandin (UV)
- Grazie Presidente.
La risoluzione presentata impegna il Presidente della Regione a
revocare immediatamente la nomina a Vicepresidente. Credo che il
fine giurista Louvin sappia che non è una nomina diretta, né una
scelta diretta fatta dal Presidente; è il Consiglio che nomina in
base all'articolo 2, che recita:
"la Presidenza della Regione
propone i nominativi dei componenti della Giunta indicando in essi
il Vicepresidente"
. Indica, ma non nomina, quindi non posso
revocare! Dai, per una volta riconoscilo! Ammesso questo errore,
quindi neppure se volessi potrei farlo, sennò ci avrei pensato,
mettiamola così...visto che è così...
Tornando al serio, c'era già stata prima una richiesta di
dimissioni perché c'era la litispendenza e noi abbiamo dimostrato
che non c'era litispendenza. Adesso si chiede la revoca da
Vicepresidente...obiettivamente non credo ci siano le condizioni,
anche perché ricordo che per quanto riguarda quello che lei ha
voluto specificare, cioè il fatto che nella chiamata in causa della
Regione ci sia da parte dell'interessato un coinvolgimento da un
punto di vista finanziario, lo stesso ha già fatto richiesta agli
uffici della Regione il 13 settembre di questo tenore:
"Il
sottoscritto Aurelio Marguerettaz, preso atto del disposto in punto
spese della sentenza del tribunale nella causa di primo grado prega
di rimettergli modi e termini, onde poter adempiere in quanto al
suo onere"
...quindi non ci sono problemi neppure sotto questo
profilo; poi, nel merito, è evidente che non ci sono né spazi, né
tempi.
Lei, vista l'ora, ha giustamente sintetizzato il tutto, ma è una
vicenda lunga e complessa; sotto questo profilo credo che
Marguerettaz abbia avuto ragione, nel caso in specie, chiamando in
causa la Regione, non tanto per la Regione, quanto perché come
Regione c'era un discorso assicurativo che credo sia comprensibile;
poi c'è stata la sentenza che si rispetta...
Di fatto c'è l'adempimento corretto da parte dell'interessato, e
quindi ribadiamo la fiducia nell'operato di Aurelio Marguerettaz e
respingiamo la risoluzione.
Président -
La parole au Conseiller Louvin.
Louvin (ALPE)
- Presidente, lei ha ragione che questa
risoluzione contiene degli errori giuridici formali, è vero, non è
una questione che ci è sfuggita, ogni tanto si fanno anche le cose
per ottenere un risultato di sottolineatura di ciò che appare.
Sappiamo come avviene la nomina della Giunta e del Vicepresidente,
è lei che lo indica, lei dovrebbe dare un'indicazione contraria, a
questo punto, per tornare indietro.
Siccome non esiste formalmente una via per impegnarla, abbiamo
scritto la falloppata apposta perché venisse un attimo sul tavolo
del Consiglio e non passasse come
une lettre à la poste
una
vicenda come questa. Vicenda che nella sostanza, e pur prendendo
anch'io le scorciatoie del caso, vista l'ora, ci vede su opinione
radicalmente diversa dalla sua sul fatto che Marguerettaz abbia
avuto ragione. La vicenda si è chiusa in questo primo grado con una
prescrizione, cioè l'azione è stata fatta troppo tardi da chi ha
rivendicato, ma viene qualificato come potenzialmente doloso il
comportamento dell'Assessore Marguerettaz nella vicenda, cosa che
non è stata provata e neppure discussa in sede di causa, quindi non
vogliamo aprire la vicenda in sé.
Rimane tutta l'esemplarità di questa questione: non so se la
cosa fosse stata concordata fra il Vicepresidente ed il Presidente
che l'Assessore può fare causa, se sia stata un'iniziativa
personale più o meno ben consigliata; può succedere, a volte, anche
di fare degli errori. La leggerezza a noi è apparsa molto pesante e
tale da incrinare quel rapporto, non è ovviamente di fiducia
politica nel nostro caso, ma di fiducia tecnica e di ragionevolezza
dell'esponente istituzionale che si trova ad avere, quando il
Presidente non c'è, le leve della Regione.
A noi non sembra che in questa vicenda sia emersa
un'affidabilità dell'Assessore tale da consentirgli di permanere in
questa funzione ulteriore rispetto a quella che sta svolgendo e che
non sempre è all'altezza delle aspettative della comunità. Il
Presidente ci dice che l'Assessore ha chiesto il conto, il che
implica - presumo - l'abbandono della causa nei confronti della
Regione e la chiusura della vicenda. A futura memoria, se altri
Assessori faranno causa alla Regione, la Regione si comporterà
nello stesso modo? Lasciamo cioè un precedente che consente al
singolo componente della Giunta di fare questo genere di
azioni?
Noi abbiamo posto una questione di principio alla quale sul
piano politico ci è stata data una risposta negativa un anno fa ad
aprile 2011, ma lo capisco, è la chiusura politica. Ma qui rimane a
futura memoria che gli Assessori possono fare liberamente causa
alla Regione? Questo ci sembrava e ci sembra essere la ferita di
questa vicenda! Poi ci rammarichiamo che l'Assessore debba mettere
mano al portafoglio, non è un godimento particolare per noi.
Noi abbiamo sottolineato una non adeguata responsabilità e
consapevolezza nello svolgimento delle funzioni, ragione per la
quale manteniamo il nostro punto di vista e manteniamo la
risoluzione al voto del Consiglio. Grazie.
Presidente
- Pongo in votazione la risoluzione:
Consiglieri presenti: 30
Votanti: 27
Favorevoli: 4
Contrari: 23
Astenuti: 3 (Donzel, Carmela Fontana, Rigo)
Il Consiglio non approva.
