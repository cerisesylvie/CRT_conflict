Classificazione
TRASPORTI E VIABILITÀ
Aeroporti



Oggetto del Consiglio n. 1719 del 12 gennaio 2006 - Resoconto
OGGETTO N. 1719/XII - Approvazione del programma di investimenti
e sviluppo dell'Aeroporto regionale C. Gex 2006-2010, ai sensi del
comma 3 dell'articolo 48 della L.R. 15 dicembre 2003, n. 21.
Il Consiglio
Premesso che:
"L'Assessore al Turismo, sport, commercio e trasporti, Sig.
Ennio PASTORET, richiama la legge regionale 15 dicembre 2003, n.
21, concernente "Disposizioni per la formazione del Bilancio
annuale e pluriennale della Regione Autonoma V.d.A. (legge
finanziaria per gli anni 2004/2006). Modificazioni di leggi
regionali ed altri interventi".
Richiama, in particolare, l'articolo 48 della suddetta legge,
che dispone che gli interventi di "sviluppo, progettazione,
realizzazione, adeguamento, gestione, manutenzione ed uso degli
impianti e delle infrastrutture per l'esercizio dell'attività
aeroportuale,... sono realizzati previa approvazione, da parte del
Consiglio regionale, di un programma di investimenti e di sviluppo
predisposto dalla Giunta regionale, che contenga anche la
definizione degli assetti societari della società di
capitali".
Richiama inoltre la deliberazione della Giunta regionale n.
1934 del 14 giugno 2004, con cui è stato approvato il Piano di
Sviluppo Aeroportuale - Master Plan - dell'aeroporto regionale "C.
Gex" di Saint-Christophe, redatto dalla società Tecnoengineering 2C
srl di Roma, al fine di individuare le soluzioni progettuali idonee
per il conseguimento dell'adeguamento infrastrutturale e
tecnologico dello scalo regionale.
Rammenta, a tal proposito, che, a seguito di gara ad evidenza
pubblica, è stato individuato, nella Air Vallée S.p.A. di
Saint-Christophe, il socio privato di maggioranza della nuova
società di gestione aeroportuale, quest'ultima costituita con atto
rep. n. 158090/48933 del 22 dicembre 2004 e denominata "società
AVDA - Aeroporto Valle d'Aosta - Aéroport du Val d'Aoste p.a.", per
le finalità sopra citate.
Rammenta altresì che in data 29 dicembre 2004 è stata
sottoscritta, fra la Regione e la società AVDA, la Convenzione che
stabilisce le modalità e le condizioni per l'espletamento del
servizio di gestione, per la durata di 30 anni, dell'aeroporto
regionale.
Riferisce che l'assetto societario della AVDA S.p.A. così
come richiesto dall'articolo 48 della citata legge regionale n.
21/2003, è riportato in allegato alla presente proposta di
deliberazione.
Sottolinea, così come riferito dal competente Direttore della
Direzione Grandi infrastrutture e impianti a fune, la complessità
delle procedure di passaggio di consegne fra l'Ente pubblico e la
società AVDA e i tempi necessari a quest'ultima per strutturarsi
adeguatamente e approfondire le soluzioni progettuali di massima
fornite con la predisposizione del Master Plan; la nuova società di
gestione, una volta acquisita un'adeguata conoscenza della realtà
aeroportuale in essere, ha dovuto in seguito approfondire gli
aspetti relativi alla programmazione degli interventi ipotizzati,
sia in termini di pianificazione temporale che di distribuzione
delle risorse economiche relative.
Informa che la società di gestione AVDA p.a. ha infine
prodotto, in data 6 settembre 2005, dopo ampia concertazione con le
strutture regionali competenti, il documento contenente le sue
considerazioni in merito agli interventi finalizzati
all'implementazione dello scalo regionale, per il periodo
2006-2010, unitamente ad una stima preliminare degli investimenti
previsti.
Sottopone quindi, alla luce di quanto sopra evidenziato,
all'esame del Consiglio regionale il programma degli interventi di
cui al precedente paragrafo.
Propone inoltre di sottoporre al Consiglio regionale, per
l'approvazione, l'allegato Programma degli interventi finalizzati
allo sviluppo dell'aeroporto regionale "C. Gex" di
Saint-Christophe, ai sensi dell'articolo 48 della L.R. n. 21/2003,
per il periodo 2006-2010.
"
Vista la legge regionale 15 dicembre 2003, n. 21;
Preso atto di quanto sopra riferito dall'Assessore
PASTORET;
Viste le deliberazioni della Giunta regionale richiamate in
premessa;
Richiamata la deliberazione della Giunta regionale n. 2362 in
data 29 luglio 2005, concernente l'approvazione del bilancio di
gestione per il triennio 2005/2007 con decorrenza 1° agosto 2005 e
di disposizioni applicative;
Richiamato l'obiettivo n. 192001 (adeguamento e gestione
dell'aeroporto regionale e funzionamento del servizio di trasporto
aereo Aosta-Roma);
Visto il parere favorevole rilasciato dal Direttore della
Direzione grandi infrastrutture e impianti a fune dell'Assessorato
del Turismo, Sport, Commercio e Trasporti, ai sensi del combinato
disposto degli articoli 13, comma 1, lettera e) e 59, comma 2 della
legge regionale 23 ottobre 1995, n. 45, sulla legittimità della
presente deliberazione;
Visto il parere della IV Commissione consiliare
permanente;
Delibera
di approvare l'allegato Programma di investimenti e sviluppo
dell'aeroporto regionale "C. Gex" di Saint-Christophe, ai sensi
dell'articolo 48 della L.R. n. 21/2003, per il periodo
2006-2010.
Allegato
(Omissis)
Président - Je rappelle qu'a été présenté un amendement, qui
vous sera distribué immédiatement; il s'agit d'un amendement
nécessaire pour une meilleure compréhension du texte.
La parole à l'Assesseur au tourisme, aux sports, au commerce et
aux transports, Pastoret.
Pastoret (UV) - Vorrei iniziare ad introdurre questo argomento
intanto ringraziando i Commissari della IV Commissione che si sono
occupati di questo "dossier" in 2 successive riunioni,
rispettivamente il 2 e 13 dicembre, nelle quali sono state
approfondite, anche con l'ausilio di tecnici e dei responsabili
dell'"AVDA", tutta una serie di problematiche legate a questo atto
che giunge in Consiglio. Si tratta di un documento che prende in
considerazione un tempo lungo fino al 2010, un documento che
approda in Consiglio sulla base di quanto previsto dall'articolo 48
della legge regionale n. 21/2003, la quale recita:
"la Giunta
regionale è autorizzata ad affidare la gestione e lo sviluppo
dell'Aeroporto "C. Gex" ad apposita società di capitali, da
costituire secondo le procedure di cui al decreto ministeriale 12
novembre 1997 n. 521"
. Sempre l'articolo 48, al comma 2,
definisce qual è l'oggetto principale dell'attività svolta dalla
società:
"consistente nello sviluppo, progettazione,
realizzazione, adeguamento, gestione, manutenzione ed uso degli
impianti e delle infrastrutture per l'esercizio dell'attività
aeroportuale, nonché delle attività ad essa connesse o collegate.
Tali attività sono realizzate anche mediante l'utilizzazione delle
risorse previste dalla legge regionale 23 dicembre 1991, n.
78"
. Si dice poi - e questa è la ragione per cui giunge in
Consiglio tale atto - che tali interventi
"sono realizzati
previa approvazione, da parte del Consiglio regionale, di un
programma di investimenti e sviluppo predisposto dalla Giunta
regionale, che contenga anche la definizione degli assetti
societari della società di capitali"
. Gli elementi necessari di
questo piano sono quindi quelli citati, concernenti appunto lo
sviluppo, la progettazione, la realizzazione, l'adeguamento e la
gestione degli impianti, che sono desunti dal "master plan", che è
stato approvato dalla Giunta e che è un documento che si colloca su
un arco temporale di 10 anni, fino al 2015, ma dal quale sono stati
estrapolati questi elementi, che sono quelli utili per procedere
agli interventi indispensabili per sviluppare, come da programma di
maggioranza e da tutta una serie di atti e previsioni fatte a suo
tempo dall'Amministrazione, l'aeroporto regionale.
Per quanto riguarda la definizione degli assetti societari, si
trova allegato a questo documento la descrizione di tali assetti e
della società di gestione dell'aeroporto, il cui socio privato di
maggioranza è stato individuato con gara ad evidenza pubblica. Tale
società gestirà l'aeroporto nei prossimi 30 anni. Il tutto è stato
definito con una scrittura privata definente i patti parasociali,
scrittura che è stata sottoscritta il 22 dicembre 2004 tra la
Regione Valle d'Aosta e "Air Vallée", che contiene gli obblighi e
gli impegni dei contraenti. La società vede la partecipazione
regionale al 49% e al 51% per il socio privato.
Come dicevo, il documento del piano di sviluppo è stato
realizzato sulla base degli indirizzi del "master plan", che
introduce una serie di indicazioni e di soluzioni progettuali che
si spingono in un arco temporale molto più ampio, ma noi facciamo i
conti con le previsioni in questo momento necessarie per la prima
fase degli interventi relativi allo sviluppo dell'aeroporto. Il
documento in questione, è stato prodotto dalla società di gestione
"AVDA", in collaborazione con le strutture dell'Assessorato e con i
tecnici che hanno redatto la prima parte di un progetto. Si tratta
di uno studio di fattibilità atto ad essere presentato all'"ENAC"
per poter avere le indicazioni e le eventuali controindicazioni
necessarie per poi procedere ad una fase progettuale che non
incontri ostacoli successivi, sulla base della definizione degli
interventi necessari. Tutto questo per consentire all'aeroporto di
assolvere le proprie funzioni in modo più ampio e completo secondo
le aspettative dell'Amministrazione, per quanto concerne la
possibilità di tale aeroporto di poter realizzare quali elementi
indispensabili alcuni aspetti che sono peraltro già indicati in
tale documento, a pagina 2 è sintetizzato l'indice dei contenuti,
e, di seguito, sono indicati: la premessa, gli obiettivi, il piano
di sviluppo 2005-2010 e il piano economico degli interventi.
Credo sia importante fornire ai colleghi alcuni elementi
concernenti il programma di sviluppo dell'aeroporto regionale,
perché il dibattito che è stato fatto in Commissione ha interessato
le persone che vi hanno partecipato ma, poiché questo Consiglio
oggi si occupa di un atto di indirizzo e di mandato alla Giunta, è
bene che si sappia per quali ragioni e con quale "retroterra" tale
atto approda nelle sue forme contenutistiche dal punto di vista
finanziario e filosofico. Già nel 2003, in vista della scadenza
dell'allora contratto di gestione dello scalo valdostano, la
Regione aveva ravvisato la necessità di approfondire le
problematiche relative all'aeroporto regionale, peraltro già nella
legislatura precedente questo era stato oggetto di tutta una serie
di osservazioni, di interessi e di ipotesi per quanto concerne
l'allungamento della pista e soprattutto la sicurezza del volo. Si
trattava quindi di decidere se immaginare uno sviluppo e quindi far
fare un salto di qualità all'attuale aeroporto, oppure continuare
essenzialmente solo con un'attività di volo turistico e sportivo. È
stato analizzato il traffico esistente sul nostro aeroporto, su
quelli vicini, Torino, Milano, Ginevra, si sono raccolti i dati che
hanno dimostrato che un discreto numero di viaggiatori che
transitavano per quegli scali e poi venivano in Valle d'Aosta a
trascorrere le loro ferie, oppure a fare i loro viaggi di affari,
avrebbero potuto essere attratti dall'Aeroporto "Corrado Gex" se
solo questo fosse stato in grado di accogliere aeromobili un po'
più grandi anche in orari serali, o comunque con visibilità
ridotta, ampliando quindi la possibilità dell'aeroporto di
sviluppare un traffico aereo più interessante. Si trattava in
definitiva di immaginare di sviluppare il traffico "incoming" di
tipo turistico e il traffico "business". Attualmente, per quanto
riguarda il traffico "business", non vi sono grandi margini per i
bassi numeri in gioco, ho già dato ieri al collega Curtaz alcuni di
questi dati che non sto a ripetere, comunque si parla di circa
8.000 passaggi all'anno. Si è stimato però sui dati desunti dal
traffico sugli altri aeroporti, sulle richieste anche in relazione
ai rapporti che ci sono stati con tutti i vari "tour operator" in
questi tempi e soprattutto anche per quanto riguarda gli interessi
di nuovi mercati, che prudenzialmente si potrà giungere a circa
35-40 mila passeggeri anno, vale a dire dagli attuali due voli -
uno al mattino e uno alla sera - per Roma a circa dieci voli al
giorno complessivamente per una media di circa un volo ogni ora e
mezzo. Una volta individuata la potenzialità, si è passati alla
fase dell'ideazione, con l'elaborazione di un "master plan" che
consentisse in prima battuta di verificare le potenzialità
infrastrutturali operative dell'aeroporto. Tale studio ha
confermato le attese, ipotizzando però la necessità di un
allungamento della pista fino a 1.500 metri circa e l'installazione
di radioassistenza adeguata per consentire il volo anche in orari
diversi rispetto a quelli giornalieri attualmente possibili.
Coerentemente con questa ipotesi di sviluppo, nel 2004 è stata
espletata la procedura ad evidenza pubblica per individuare un
soggetto professionalmente qualificato cui affidare, attraverso una
società mista con la Regione, non solo la gestione dello scalo, ma
anche il suo sviluppo infrastrutturale. Solo l'allora gestore del
vettore se l'è sentita di accettare la sfida e puntare sul futuro
dell'aeroporto valdostano; è stata fatta una gara e si è costituita
la società privata "AVDA" - Aeroporto Valle d'Aosta - controllata
al 51% da "Air Vallée", ma vincolata a precisi impegni nei
confronti dell'Amministrazione regionale, come previsto dagli atti
costitutivi che ho citato precedentemente. Si veda ad esempio la
necessità del voto favorevole di almeno uno dei due rappresentanti
regionali in seno al "CdA" per decisioni rilevanti.
Coerentemente con quanto previsto e programmato dal nuovo
gestore, in stretto coordinamento con le strutture regionali, si
sta portando ora avanti il tutto, per giungere alla realizzazione
di uno scalo pienamente operativo, adeguato alle esigenze della
collettività valdostana. Nei mesi passati lo sforzo maggiore è
stato profuso per stabilire rapporti solidi, proficui e
continuativi con l'autorità di vigilanza del settore aereo - "ENAC"
-, cui compete l'approvazione dei progetti e delle procedure di
volo necessarie. La complessità del sito per la presenza dei
rilievi, di condizioni di volo particolari, venti, meteorologia ha
difatti richiesto un'interazione stretta fra i progettisti
incaricati, il gestore, le strutture tecniche dell'"ENAC" per
l'individuazione di "standard" di sicurezza che potessero
soddisfare le richieste dell'"ENAC" e quindi l'adozione di
soluzioni tecniche adeguate. Il programma di sviluppo proposto
scaturisce proprio dai successivi aggiustamenti, tesi a coniugare
l'esigenza di sviluppo dello scalo con un idoneo livello di
sicurezza operativo; una pista più lunga interamente illuminata
consentirà l'operatività a velivoli da 50 a 70 posti, dimensione
questa giudicata sufficiente ed utile per garantire l'attrattività
dello scalo e quindi anche un suo miglioramento dal punto di vista
dei conti per quanto riguarda gli aspetti gestionali; il sistema di
radioassistenze a loro volta dovrà e potrà garantire maggior
sicurezza di giorno in condizioni di scarsa visibilità e
soprattutto l'operatività serale anche dei mezzi impegnati in
compiti di protezione civile, nonché un più ampio spettro di
utilizzo e di servizio delle linee già attualmente programmate e
previste. Si sa che le attuali dimensioni del traffico commerciale
sviluppato sull'Aeroporto "Corrado Gex" sono, come è noto,
condizionate dalle notevoli limitazioni dimensionali operative che
caratterizzano lo scalo, a cui si intende ovviare con gli
interventi di potenziamento individuati nel "master plan" e
riassunti in questo piano di sviluppo. Tra gli interventi che ho
citato prima assumono particolare rilevanza quelli relativi
all'allungamento della pista, che consentirà l'impiego di
aeromobili di maggior capacità, all'attivazione di idonei sistemi
di radioassistenza, nonché di appropriate procedure di atterraggio
e di decollo, al fine di garantire l'utilizzo dell'aeroporto anche
in periodi notturni, in condizioni di scarsa visibilità.
Ho già detto delle potenzialità previste nell'ordine di 35-40
mila passeggeri per il numero di voli che ho citato
precedentemente; tali previsioni mettono in evidenza come il
potenziamento dell'aeroporto possa rappresentare un importante
motore per lo sviluppo socio-economico dell'area e in particolare
un valido supporto alla valorizzazione della vocazione turistica
della nostra Regione. Il turismo regionale potrà infatti trovare
anche per mezzo di questo importante collegamento una fonte di
sviluppo interessante nel miglioramento dell'accessibilità aerea,
intesa sia come possibilità per il turista individuale di
raggiungere le località turistiche, sia come strumento atto a
stimolare una domanda organizzata. Lo sviluppo dell'aeroporto poi
dal punto di vista operativo e commerciale potrà favorire
l'organizzazione di pacchetti di viaggio, che prevedono un
soggiorno non solo settimanale durante le stagioni turistiche di
punta, ma anche limitato ai soli week-end per molti mesi nell'arco
dell'anno, con collegamenti diretti verso altre città italiane e
Paesi europei o comunitari, fornendo un'ulteriore opportunità
commerciale oggi ridotta o pressoché inesistente.
Vorrei aprire una parentesi, cercando di fare un "excursus" non
concernente solo l'aeroporto: ho avuto modo di verificare che
quanto più ci rechiamo su mercati che stanno al nord delle Alpi -
Paesi della zona belga, olandese, danese, tedesca, mercato inglese,
senza citare per ora quello russo e quello spagnolo -, l'esigenza
di chi vuole recarsi a fare vacanza, soprattutto nel periodo
invernale, è legato alla necessità di viaggiare con tempi rapidi e
con minor dispendio, perché tutti sappiamo che l'aumento
spropositato dei costi del pretrolio fa in modo che si debbano
scegliere mezzi di viaggio collettivi ed alternativi. Abbiamo
quindi due necessità: da un lato, su questi mercati fin quando non
ci saranno dei collegamenti ferroviari, transfrontalieri
importanti, penso alla "TAV" - oggi oggetto di tutta una serie di
contestazioni nel cui merito non entro - che potrà collegare la
Valle d'Aosta con un traffico ferroviario adeguato sulla linea
Torino-Milano, penso ai collegamenti aerei per quanto riguarda
località come Londra, dove c'è una fascia di clientela che intende
orientarsi sulla Valle d'Aosta, ma non può farlo, essendo una
clientela che predilige i fine settimana per poter fare le proprie
vacanze, e che oggi non siamo in grado di servire con collegamenti
rapidi adeguati... in questo senso l'aeroporto può essere un
elemento di completamento ad un sistema di trasporti sul quale
l'attenzione della nostra Regione, checché se ne dica, è posta.
Questo è il primo problema, ho già avuto modo di dire che torneremo
in Consiglio per dibattere in modo approfondito anche il problema
relativo ai collegamenti ferroviari... fra non molto.
Per tornare all'aeroporto, dicevo del piano di sviluppo che
contiene gli elementi dell'indice che ho presentato. I colleghi che
sono stati presenti in Commissione hanno avuto modo di veder
sviluppate una serie di argomentazioni sulla base di domande e
richieste di chiarimenti che hanno posto. In questo momento la
nostra attenzione, al di là dei contenuti del piano di sviluppo che
si fissa sul 2005-2010 (anticipo da questo punto di vista che
l'emendamento proposto dal gruppo "La Casa delle Libertà per
correggere la data
"2005"
in
"2006"
è favorevolmente accolto, tale data era stata
proposta, perché il documento è stato approvato dalla Giunta in
tempi in cui si prevedeva che questo documento approdasse in
Consiglio con la fine del 2005, quindi è utile oggi procedere a
correggerlo), soprattutto in tale fase è interesse di tutti
orientarsi e parlare sugli obiettivi 2006-2007, che concernono
principalmente il prolungamento della pista di volo,
l'installazione delle radioassistenze, il riordino della viabilità
stradale lato ovest.
In conclusione aggiungo che, per quanto riguarda il piano
economico degli interventi, dobbiamo procedere all'elaborazione dei
progetti preliminari degli interventi principali da realizzarsi in
questo biennio quali: le disponibilità dei progetti di allungamento
della pista di installazione delle radioassistenze e di riordino.
Solo quando avremo questi progetti disponibili, disporremo di un
quadro economico preciso; oggi abbiamo ipotizzato un quadro di
spesa previsionale che è poi lo stesso che trova corrispondenza nel
bilancio triennale 2006-2008 della Regione, sulla base delle
indicazioni di questo progetto che è stato definito preliminare, e
da me definito di fattibilità avanzata, che doveva definire alcuni
elementi: il quadro economico da un lato, il quadro tecnico e di
intervento dall'altro, utile ad "ENAC" per dare le indicazioni in
modo da procedere successivamente ad una progettazione rispondente
alle osservazioni avanzate. Gli importi riportati pertanto
rivestono un valore indicativo, essendo questi suscettibili di
variazioni anche sensibili in funzione delle scelte progettuali
definite e delle realizzazioni di eventuali opere che si renderanno
necessarie; è citata già nel documento che avete ad esempio la
riduzione della testa della ciminiera Cogne... ecco perché il
quadro complessivo degli investimenti ipotizzati si fissa su 29
milioni di euro, per i quali l'allungamento della pista incide per
8,5 milioni di euro, la radioassistenza per 2,5 milioni, gli
interventi di riordino della viabilità della testata nove avranno
un costo di 3 milioni di euro. Questi elementi - ripeto - saranno
più precisi quando il progetto definitivo, che sarà quello
sottoposto all'approvazione dell'"ENAC", definirà un quadro
economico più dettagliato sulla base di tali interventi.
L'"ENAC" fornirà il proprio parere sulla base del progetto
definitivo che le sarà presentato ma, come è stato detto nei vari
passaggi in Commissione, già in fase di progettazione preliminare
si siano concordati una serie di interventi. Sulla base di tale
prima proposta presentata, discenderà il progetto definitivo e su
questo verrà espresso il parere dell'"ENAC" per procedere alla fase
esecutiva e alla fase di appalto.
Président - La parole au Conseiller Praduroux.
Praduroux (UV) - Due riflessioni. Gli interventi adottati negli
ultimi anni, per raggiungere l'obiettivo di poter disporre di uno
scalo regionale adeguato agli "standard" odierni, trovano un
completamento con il piano di sviluppo e il programma di
investimenti che stiamo esaminando oggi. Già il cosiddetto "master
plan" del 2004 prefigurava le linee di sviluppo aeroportuale,
andando ad individuare le soluzioni progettuali adatte a garantire
l'atteso adeguamento infrastrutturale e tecnologico dello scalo
"Corrado Gex".
Analizzando le prospettive di sviluppo socio-economico della
Valle d'Aosta sono state più volte sottolineate le grandi
potenzialità sulle quali è necessario puntare, in particolare nel
settore turistico, del tempo libero e del divertimento. La nostra
Regione è collocata in posizione centrale rispetto ai grandi assi
di comunicazione, rispetto alle grandi aree industriali non solo
italiane, ma anche a livello continentale. È di tutta evidenza che
la rapidità dei collegamenti e la comodità negli spostamenti sono
condizioni centrali per incrementare il volume di transiti verso la
nostra meta turistica, condizioni che riguardano la possibilità di
contare su uno scalo aeroportuale moderno e adatto alle necessità
della clientela e dei "tour operator" che rivolgono i propri
pacchetti vacanza alla destinazione montagna sia in inverno, sia in
estate a patto di poter disporre di voli diretti sul nostro
capoluogo regionale. Il piano di sviluppo, che contiene il piano
programmatico dei principali interventi per il potenziamento
dell'aeroporto nel periodo dal 2006 al 2010, diventa dunque un
tassello determinante per assicurare di concludere in modo efficace
il percorso finora messo in atto per contribuire allo sviluppo di
settori importanti per l'economia regionale.
Va poi ricordato che, se fra gli interventi sono essenziali
quelli di tipo infrastrutturale e di tipo impiantistico per
consentire l'utilizzo di aeromobili di dimensioni superiori a
quelli finora usati per il decollo e l'atterraggio su Aosta e per
migliorare il servizio fornito ai passeggeri, nondimeno sono da
evidenziare le positive ricadute per ulteriori servizi forniti alla
collettività grazie a un più razionale impiego delle aree e delle
strutture moderne, che trovano sistemazione grazie a questo piano
di sviluppo. Mi riferisco in particolare ai servizi di protezione
civile che, come abbiamo potuto constatare in questi anni,
rappresentano un valore aggiunto nella qualità della vita della
nostra comunità non solo per i residenti, ma anche per coloro che
scelgono le nostre mete turistiche per i loro periodi di vacanza.
Non va poi dimenticata la possibilità di migliorare la disposizione
degli spazi destinati all'"Aeroclub Valle d'Aosta", che
contribuisce alla diffusione della pratica di attività legate
all'aviazione civile e anche alla promozione della nostra Regione,
garantendo un valido completamento alle attività di tipo turistico
che sono in grado di attirare in Valle molti appassionati del
settore.
Président - La parole au Conseiller Curtaz.
Curtaz (Arc-VA) - Crediamo che il documento in discussione
rivesta una particolare importanza, per questo motivo intendiamo
sviluppare alcune riflessioni anche per evidenziare numerose
perplessità che emergono dal programma di investimenti e sviluppo
dell'Aeroporto "Corrado Gex". Come sempre, intendiamo partire da
una domanda fondamentale, a cui sembra che si sia già data una
risposta implicita, ma senza analisi di alcun tipo. La domanda che
ci facciamo è: che tipo di aeroporto serve alla Valle d'Aosta. Solo
partendo dalla risposta che diamo a questa domanda, saremmo in
grado di proporre soluzioni coerenti alle esigenze. Mi sembra che,
ponendo tale domanda, ci si metta di fronte ad un'alternativa:
serve alla Valle d'Aosta un aeroporto turistico - poi spiegherò
cosa deve intendersi per "turistico" per non creare confusione - o
serve un aeroporto di tipo commerciale? Aeroporto di tipo turistico
significa un aeroporto utilizzato dai turisti per il volo a vela,
per il paracadutismo, eccetera; aeroporto commerciale significa
aeroporto di scalo in cui peraltro i turisti costituiscono l'utenza
principale, soprattutto per un aeroporto come quello valdostano. Il
"Corrado Gex" è evidentemente nato come un aeroporto di tipo
turistico, non certo come un aeroporto di tipo commerciale e solo
negli ultimi anni c'è stato il tentativo di trasformarlo in
aeroporto misto, con una prevalenza di attività legate al settore
turistico e con il volo Aosta-Roma di carattere commerciale. Un
aeroporto che, dal punto di vista commerciale, ha avuto dei
risultati modestissimi; sappiamo di tentativi che sono stati fatti
negli ultimi anni di istituire altri voli con una certa regolarità,
con risultati che si sono rivelati dal punto di vista commerciale
negativi, tant'è che quei voli non esistono più. Oggi si fa
l'Aosta-Roma più qualche volo "charter" con destinazione Sardegna e
forse Calabria. Sappiamo, dai dati che sono stati forniti ieri
dall'Assessore, che negli ultimi anni sono stati fra 7.000 e 8.000
i passeggeri annuali con una media per volo fra i 14 e i 15 utenti.
Questi sono i dati dello scalo commerciale di Aosta, dei dati molto
modesti.
Cosa c'è dietro il programma di investimenti e di sviluppo? C'è
il tentativo di rafforzare l'aspetto commerciale dell'aeroporto;
fra l'altro, a nostro giudizio, a scapito dell'attività di tipo
turistico. Questo mi sembra inevitabile perché, nel momento in cui
ci fossero (io non ci credo) gli 8-10 voli auspicati dalla Giunta
su Aosta, è evidente che l'attività di tipo turistico - penso al
volo a vela, al paracadutismo, al volo leggero, al volo dei "piper"
per vedere la Valle d'Aosta dall'alto -, verrebbe inevitabilmente
penalizzata. È una scelta utile, è una scelta necessaria, è una
scelta coerente quella di sviluppare questo aeroporto dal punto di
vista commerciale? Abbiamo delle perplessità che sono dettate da
tre fattori.
Primo fattore: prendiamo come centro di riferimento
Saint-Christophe, Aosta. Nell'arco di 150 chilometri abbiamo tre
aeroporti internazionali: Torino-Caselle, Milano-Malpensa, Ginevra.
Ora in Val di Susa, si fanno le Olimpiadi e nessuno pensa di fare
un aeroporto al Sestrière, è sufficiente Torino-Caselle. Basta e
avanza, perché le distanze fra l'aeroporto e il luogo di
destinazione definitiva oggi in tutto il mondo sono sull'ordine dei
tre quarti d'ora, dell'ora, dell'ora e mezza... Se andiamo a Roma,
è così; se andiamo a Parigi, a Londra, a New York, è così. Se
andiamo nei luoghi turistici, che non siano il deserto di Sharm, è
così. Ma anche atterrando nei deserti o sulle isole c'è una
mezz'oretta fra l'aeroporto e la destinazione turistica finale. Mi
sembra un dato ormai acquisito e, fra l'altro, è un dato coerente
con quanto accennava l'Assessore quando diceva:
"un domani che
vi fosse la "TAV" Torino-Milano, avremmo un'alternativa"
.
Un'alternativa rispetto alle distanze e rispetto ai tempi che
sarebbe più penalizzante rispetto alle distanze e di tempi di
raggiungimento di Torino-Caselle, perché la "TAV" si fermerebbe a
Torino e in nessun altro posto; forse a Novara e poi a Milano. Il
fatto quindi di guadagnare tre quarti d'ora o un'ora per chi arrivi
in ipotesi dall'Inghilterra, dalla Scandinavia o dalla Russia
sembra veramente una forzatura, un'argomentazione debole, anche
perché come vedremo stiamo parlando, con l'allungamento della
pista, della possibilità di far arrivare degli aerei di 50-70
posti. Questo lo voglio sottolineare perché, parlando con qualche
collega, c'è qualcuno che pensa che qui arriveranno non dico i
"boing", ma i "charter" da 150-200 persone. No, qui atterreranno -
lo dice il piano - aerei al massimo da 50-70 persone, quindi sono
sempre dei numeri ridotti. Non so poi quanto questi voli possano
essere appetibili dai turisti e dai "tour operator": è una domanda
che bisognerebbe porsi.
Crediamo quindi che l'aeroporto di Aosta vada riammodernato,
siamo d'accordo che siano fatti degli interventi in riferimento
alla sicurezza, alla radioassistenza, ma crediamo che l'aeroporto
di Aosta debba avere una vocazione turistica e non commerciale. Per
questo è nato, questa è la sua vocazione! Del resto, il fatto che
si moltiplichino gli "Aeroclub" dimostra che tale vocazione è
piuttosto viva in questi tempi. A nostro giudizio, quindi, gli
investimenti dovrebbero essere fatti chiaramente in misura più
limitata, perché non sarebbe necessario spendere le somme che si
andranno ad utilizzare - e farò dopo un discorso anche sotto questo
profilo - per lanciare o rilanciare come hanno fatto altre località
turistiche di montagna un aeroporto che abbia finalità
esclusivamente o prevalentemente di carattere turistico. In
sostanza, non ci convince questa opzione per l'aeroporto
prevalentemente commerciale; quindi, sotto questo profilo, crediamo
che la Valle d'Aosta faccia un errore strategico di fondo.
Voglio soffermarmi su un secondo fattore, che mi sembra
decisivo. Questo programma avviene intanto - apro una parentesi -
sulla base di un "master plan" che è stato approvato dalla Giunta e
non è mai stato visto dal Consiglio. Questa è una cosa che, dal
punto di vista istituzionale, non sta in piedi ed è una
scorrettezza enorme nei confronti del Consiglio. Andiamo ad
approvare un programma che è "figlio" di un provvedimento che il
Consiglio non ha mai dibattuto, perché deciso dalla Giunta. Chiudo
la parentesi. Soprattutto né il "master plan", né questo primo
programma sono il frutto di un'analisi costi-benefici. Qui siamo a
discutere sulla base di auspici, di piccoli auspici: che il
traffico commerciale su Aosta aumenti con un aeroporto nuovo ed
allungato, questa è la piccola scommessa! Non sappiamo bene quali
saranno i benefici economici, si possono intuire, ma non li
sappiamo quantificare. Nessuno li ha quantificati nel programma, ma
quello che è più grave è che nel medesimo programma non abbiamo
un'analisi dei costi! Trovo che tale elemento sia sconcertante!
Questa non è un'impressione dei colleghi del gruppo "Arcobaleno", è
scritto chiaro nel piano e voglio leggerlo, altrimenti parliamo in
astratto di un progetto, che nessuno oggi sa dirci quanto costa. Il
titolo del paragrafo è: "Piano economico degli interventi". Si
dice:
"la disponibilità dei progetti di allungamento della pista,
di installazione delle radioassistenze e riordino della viabilità
fornirà gli elementi per dimensionare più accuratamente il piano
economico, quindi l'entità degli investimenti da sostenere per la
realizzazione delle opere. Al momento pertanto, in attesa di
disporre di tali elementi, ci si avvale come riferimento delle
stime di costo elaborate dall'estensore del "master plan". Gli
importi sottoriportati rivestono pertanto valore puramente
indicativo essendo suscettibili di variazioni anche sensibili in
funzione delle scelte progettuali definitive e della realizzazione
di eventuali opere, quali la riduzione dell'altezza della ciminiera
di Cogne..."
,
eccetera.
Vi è quindi un riferimento ai costi assolutamente generico e
incerto; quando sento parlare qualcuno di 15 miliardi... ma sulla
base di cosa? Vorrei capire come fa la Giunta a fare delle
previsioni di spesa di questo tipo, anche in riferimento alla prima
parte del piano. Questo non è un problema riguardante solo
l'aeroporto, questo è un problema più generale. Ieri con il
contratto con i Valdostani fatto dall'Assessore Cerise è stata
prevista tutta una serie teorica di investimenti, ma una domanda
che non è stata neppure sfiorata è: ma dove si prendono i denari
per fare tutte quelle opere? Ogni anno, da tempo, quando approviamo
i bilanci ragioniamo sul fatto che per spese di investimento vere
abbiamo il 5% del bilancio regionale. Noi pensiamo che con il 5%
del bilancio regionale facciamo tutte queste cose? Ma ci vogliono
200 anni, questa è la realtà! Oggi approviamo un piano specifico in
cui non c'è una cifra attendibile per quanto riguarda il costo di
questa prima fase di ampliamento dell'aeroporto. C'è di più,
purtroppo: nessuno ci dice quanto costerà la gestione del nuovo
aeroporto! Con 8-10 voli nei periodi di punta... perché 8-10 voli
ad essere ottimisti io me li immagino le feste di Natale e
luglio-agosto, perché non credo che ad ottobre-novembre arriveranno
8-10 "charter" ad Aosta... chi pagherà la gestione dell'aeroporto?
Pagherà la Regione o la società di gestione, di cui uno dei soci
principali sarà la Regione. Diciamo quindi che i costi di gestione
verranno pagati in un modo o nell'altro, ma alla fine saranno
sempre a carico della collettività. Anche il problema degli oneri
della gestione è collegato con il discorso cui accennavo prima del
bilancio, perché continuiamo ad aumentare le spese fisse in questa
Regione. Quando si fanno i bilanci, gli Assessori al bilancio
dicono: "sì, bisognerebbe invertire la tendenza, dovremmo avere più
elasticità, dovremmo riuscire a spendere con maggiore
discrezionalità amministrativa", invece vediamo che tutte le scelte
vanno nel senso opposto. Anche questa va nel senso opposto, mi
sembra inevitabile, a meno che non si sia così ingenui da pensare
che questa gestione farà utili. Io non ci credo. Siamo nella stessa
situazione del Forte di Bard. Si potrà poi dire che serve da
"volano", vale per questo o per quello... tutto vero, però come nel
Forte di Bard avremo un ente in cui la Valle d'Aosta alla fine
dell'anno interverrà a piè di lista per azzerare le perdite di
bilancio... perché è inverosimile che queste gestioni possano avere
delle voci positive. Questo per quanto riguarda gli aspetti
economico-finanziari in cui noi lamentiamo un'assenza di dati
certi.
Quello che ci preoccupa in misura altrettanto seria sono le
problematiche di carattere ambientale: il terzo fattore di
perplessità. Qui andiamo ad allungare una pista in maniera
significativa in una zona per certi versi già compromessa da scelte
urbanistiche errate, fatte negli anni scorsi; allunghiamo una pista
che già oggi è stretta fra strade, case, capannoni, edifici di tipo
commerciale e via dicendo; questo comporterà dei problemi gravi di
carattere ambientale e viabile, soprattutto per quanto riguarda la
zona ovest della pista. La strada che collega la zona commerciale
di Saint-Christophe al ponte di Pollein verrà eliminata con tutta
una serie di problemi a cascata riguardo alla viabilità di quella
zona. Mi sembra che non si tenga sufficientemente conto di tale
problema. Anche in riferimento alla sicurezza, in ordine alla quale
peraltro esprimo un parere in linea di massima favorevole, gli
interventi non sono indolori; fra l'altro, saranno utili, ma non
decisivi ai fini di una sicurezza totale, perché sappiamo che, per
le caratteristiche geografiche della nostra Valle, un tratto di
corridoio di entrata e di uscita alla pista dell'aeroporto dovrà
sempre essere fatto a vista, con piloti particolarmente
specializzati. Questo lo chiede l'"ENAC", perché il nostro
aeroporto presenta particolari difficoltà, quindi occorre che i
piloti che atterrano ad Aosta abbiano uno specifico addestramento.
Mi chiedo fra l'altro, come questo sia compatibile con il fatto che
in ipotesi vengano dei "charter" dall'Inghilterra, piuttosto che
dalla Russia o dalla Spagna: gli aerei dovranno essere condotti da
piloti che abbiano una particolare abilitazione a scendere ad
Aosta. Si è pensato a come risolvere questo problema? Pongo la
domanda all'Assessore, perché è un problema che non so
risolvere.
Il tema del corridoio di avvicinamento con le regole che
verranno imposte dall'"ENAC" comporta poi un ultimo - non per
importanza - problema in riferimento all'inquinamento luminoso. Non
ho capito molto, leggendo il programma, circa l'impatto luminoso
che tutta una serie di prescrizioni provocherà, in particolare
abbiamo la necessità di installare sui fianchi delle montagne dei
punti luminosi per favorire l'orientamento del pilota che deve
atterrare a vista. Non ho idea di cosa significhi installare tre
punti luminosi a destra e tre punti luminosi a sinistra, voglio
però che si stia molto attenti perché siamo in una zona in cui è
presente anche l'Osservatorio astronomico di Saint-Barthélemy, in
ordine al quale già emergono problematiche relative
all'inquinamento luminoso, con moderate proteste, con osservazioni
che arrivano anche a noi perché ci sono delle difficoltà. Non
vorrei che un punto luminoso in quella zona comportasse ulteriori
problemi circa l'utilizzo dell'osservatorio, perché sarebbe
veramente un peccato mortale. Chiedo quindi che, in riferimento a
questa problematica, vi sia la massima attenzione.
Sulle tematiche ambientali non voglio dilungarmi ulteriormente,
perché un secondo intervento lo farà il collega Riccarand... ma
voglio esprimere un'ulteriore perplessità: quella delle regole.
Credo che in questa vicenda vi sia un rischio ulteriore che voglio
rappresentare alla Giunta. Noi otterremo un'autorizzazione a fare
questi lavori e ad utilizzare l'aeroporto da parte dell'"ENAC" che
sarà un poco "tirata per i capelli", nel senso che ci sono state
delle verifiche e siamo ai limiti, ci hanno dato una serie di
prescrizioni per poter agire e andare avanti, ma siamo ai limiti.
Non vorremmo mai che, cambiando in ipotesi le normative in tema di
sicurezza, facciamo un investimento di quelle dimensioni per poi
non poter utilizzare l'aeroporto ai fini che desideriamo. Lo
potremo sempre utilizzare a fini turistici, non a scopi
commerciali. Ma per utilizzarlo a scopi turistici abbiamo bisogno
di riammodernarlo e di fare delle opere di sicurezza, non abbiamo
bisogno di allungare la pista. Con questa ultima preoccupazione
chiudo il mio intervento, sottolineando come il documento che oggi
viene portato in Consiglio non può ritenersi soddisfacente per le
argomentazioni che ho provato a rappresentare.
Président - La parole au Conseiller Tibaldi.
Tibaldi (CdL) - Il fatto che l'Aeroporto "Corrado Gex" sia nato
sulla base di un'iniziativa pionieristica fatta quasi mezzo secolo
fa da alcune persone appassionate di volo, quindi abbia avuto una
sua dimensione, fatto lodevole questo, non ci deve far pensare che
ci "cristallizziamo" nel tempo, nel senso che tale aeroporto, a
distanza di quasi mezzo secolo, è necessario che evolva verso una
strutturazione ed infrastrutturazione che siano consone ai tempi.
Riteniamo che questo aeroporto oggi sia insufficiente in termini di
modernità e funzionalità alle esigenze di una Regione alpina come
la Valle d'Aosta, che ha la pretesa di collocarsi nel quadro delle
Regioni italiane ed europee all'avanguardia e all'altezza della
situazione. È importante quindi il fatto che perlomeno un'idea
approdi in Consiglio oggi e si discuta intorno a questa idea; è
importante perché dà un segno di vitalità che fino al 2004 non
abbiamo visto. Fino al 2004 quando si parlava di aeroporto si
"cincischiava", nel senso che qualunque Giunta che sia succeduta su
quelle poltrone non ha mai dato delle risposte positive o di
crescita nei confronti della struttura aeroportuale valdostana. Nel
2004 è stato presentato un "master plan", sono state fatte delle
proiezioni con tecnici specialistici del settore, audizioni in
Commissione, si sono esaminate delle ipotesi, soprattutto si sono
"tessuti" contatti più proficui con l'"ENAC". Prima si parlava con
l'"ENAV" e con l'"ENAC" perché c'erano delle concorrenze fra questi
2 enti, ma non si era mai addivenuti alla formulazione di un'idea,
quindi riteniamo sia positivo il fatto che oggi un'idea approdi
all'esame del Consiglio.
Diciamo quindi che c'è attenzione da parte del nostro gruppo su
questo programma di sviluppo dell'aeroporto, naturalmente è
un'attenzione che, se guarda con favore per il fatto che è
approdata un'idea, non nasconde alcune perplessità che enunceremo.
Innanzitutto sappiamo che migliorare l'importanza delle
comunicazioni anche attraverso il volo fra la Valle d'Aosta e altre
realtà nazionali ed internazionali è quanto mai importante per lo
sviluppo socio-economico della nostra Regione. Qui mi permetto di
fare una sottolineatura, l'Assessore ha detto che può diventare un
motore socio-economico dell'aria, noi auspichiamo che diventi un
motore socio-economico per tutta la Regione, per un ambito più
elevato rispetto a quello in cui si svilupperà, con tutte le
previsioni di allungamento della pista, illuminazione della stessa,
radioassistenza e tutti i servizi connessi con l'ammodernamento.
Speriamo che il futuro aeroporto della Valle d'Aosta abbia
veramente la capacità di inserirsi nel novero di quelle strutture
aeroportuali a dimensione europea che sono in grado di collegarci
utilmente e velocemente a tutti gli altri Paesi.
Naturalmente è stata costituita la società "AVDA", partecipata
dalla Regione, che dovrebbe provvedere allo sviluppo
dell'aeroporto. È una sfida importante e difficile, perché sappiamo
che si tratta di incrementare i livelli e la qualità del servizio,
le linee, i voli, potenziare lo scalo che oggi è insufficiente per
le esigenze dei Valdostani e di coloro che vogliono venire in Valle
d'Aosta, perché non ci sono solo i Valdostani che vogliono emigrare
per questioni di lavoro o di diletto altrove, ma ci sono anche
persone che possono essere utilmente condotte nel nostro alveo
regionale per trascorrere una vacanza, per opportunità di lavoro,
sociali, culturali o di qualunque tipo. Dicevo che intravediamo
alcune perplessità in questo programma e la più importante è quella
che tale programma, come ha sottolineato l'Assessore, è uno studio
di fattibilità che prevede un impegno di risorse per circa 30
milioni di euro. Stiamo quindi ragionando su un'idea, che è
corredata di progetti, un'idea che ha anche delle suggestioni, però
è un'idea che è fortemente condizionata, anche perché
l'elaborazione progettuale definitiva deve essere sviluppata in
corso d'opera.
I primi pareri che arrivano dall'"ENAC" sono pareri subordinati
ad esami successivi. Leggiamo per esempio nella documentazione che
ci è stata fornita in Commissione, un protocollo dell'"ENAC" del
2005, che dall'esame degli elaborati progettuali emerge che il
progetto preliminare dell'aeroporto aostano è rispondente
sostanzialmente alle norme di riferimento, quindi meritevole di
approvazione, a condizione che vengano risolte nelle successive
fasi progettuali le seguenti problematiche riscontrate. Ne elenca
diverse: sono 8 problematiche che sono inerenti alle strutturazioni
e alle infrastrutturazioni dell'area o a particolari accorgimenti
tecnici che la riguardano nella realizzazione complessiva.
"Conseguentemente il parere favorevole..."
- dice in
conclusione questo protocollo dell'"ENAC" -
"... resta
subordinato al recepimento delle suddette indicazioni e alla
definizione dello scenario complessivo riferito sia agli aspetti
infrastrutturali che operativi"
. L'"ENAC" dice cioè: "andate
pure avanti, però portateci la materia su cui dobbiamo esprimere un
giudizio definitivo". È quindi l'inizio di un percorso che ha
questa prima importante condizione, condizione che dovrà osservare
una rigorosa tempistica, addirittura talmente ottimistica che il
nostro gruppo non poteva prevedere una realizzazione parziale del
programma nel triennio 2005-2007, perché il 2005 è ormai
"spirato"... quindi un emendamento è stato accolto. Di fatto,
abbiamo 2 anni di tempo per realizzare una pista e sappiamo che
solo il 2006, se permangono le previsioni favorevoli che ci sono
state illustrate in Commissione, verrà consumato per la
progettazione, ma non solo, perché c'è da concludere un accordo di
programma con il Comune di Saint-Christophe, che è l'ente locale
maggiormente interessato dallo sviluppo aeroportuale - ci sono
anche Quart e Pollein -, e abbiamo ancora visto ieri, esaminando il
piano delle grandi opere, dove figurava nelle note a tergo quando
si parlava di aeroporto, che questo è un capitolo sul quale ancora
giace un'incognita che dovrebbe risolversi nell'anno corrente. Nel
2007 si prevede la chiusura della pista per allungarla di circa 300
metri. È auspicabile che questa somma di interventi ci permetta di
raggiungere il risultato che ci prefiggiamo accogliendo questa
sfida, perché la sfida è importante e comporta un investimento
stimato in 30 milioni di euro - qui si dice 29, qualche mese fa si
diceva 30,5 -, ma sono esclusi tutti i valori delle pertinenze
immobiliari circostanti, che dovranno essere espropriate, ma noi
auspichiamo che vi sia una trattativa con i soggetti privati
interessati, perché ci viene difficile immaginare che l'"area
Sogno" possa essere espropriata per esigenze di pubblica utilità,
anche perché sulla pubblica utilità lì non ci sono tutti i
requisiti necessari. La sfida è quella di aumentare i volumi di
traffico e la qualità dello scalo aostano. Oggi, se i dati che ci
avete fornito - immagino di sì - sono certificati, abbiamo un
volume di traffico di 8.000 unità annue, veramente poche; è un
aeroporto prevalentemente turistico, o per servizi inerenti le
personalità regionali, o i "business men"
valdostani che si
trasferiscono in altre aree dello Stato italiano con cui sono
previsti i voli di linea di "Air Vallée", ma queste 8.000 unità
devono crescere.
Crediamo che l'aeroporto turistico non vada inteso nel senso
limitativo che è stato espresso dal collega Curtaz. L'aeroporto
turistico non è l'aeroporto che è gestito necessariamente da un
paio di "Aeroclub", è giusto che gli "Aeroclub" esistano, ma devono
convivere con un gestore a tutti gli effetti. L'aeroporto di Aosta
rimarrà turistico, perché immagino non abbia la dimensione per
diventare commerciale, permettendo uno scalo in loco di una
moltitudine di persone decisamente superiore a queste 8.000 unità.
È quindi questa la sfida, ne parlava anche l'Ing. Brunod in
Commissione:
"noi non vogliamo essere un freno allo sviluppo e
alle idee che vengono lanciate..."
- diceva l'Ing. Brunod -
"... dovremo inventarci qualcosa, non solo puntare sui voli di
linee per aumentare i servizi e l'attrattività dello scalo
aostano"
. Questo ci deve far pensare in una certa direzione:
che lo scalo aostano non deve essere considerato come un'entità
isolata a sé stante, ma dovrà integrarsi con altre attività sul
territorio. Forse è prematuro pensarlo, ma non bisogna dimenticare
che uno scalo aeroportuale come quello di Aosta dovrà integrarsi
con il sistema trasportistico circostante, altrimenti è una
"spezzettatura" che non va a completamento di un'idea che potrebbe
invece essere molto interessante. Vi è poi il piano economico, che
qui viene semplificato come interventi in poche righe, questo
dimostra anche l'idea di larga massima che c'è sul progetto. In
poche righe e con alcune cifre sommarie viene indicato il piano
economico degli interventi, naturalmente sono in fase di
elaborazione ancora i progetti preliminari, ma bisognerà
dimensionarlo più accuratamente questo piano economico, Assessore!
Dobbiamo entrare più nel dettaglio, perché gli importi qui
riportati hanno un valore molto indicativo, quindi, a fronte di
questa previsione indicativa degli investimenti, crediamo che
sarebbe stato opportuno avere un dettaglio più preciso, che oggi ci
manca, anche perché, quando si interviene in un settore con un
progetto così ambizioso, o si allega una legge, o si prevedono in
finanziaria degli stanziamenti più sostanziosi, invece non c'è una
legge e neppure in finanziaria ci sono investimenti significativi
per procedere in tale direzione. Credo allora che lei, Assessore,
su questo punto ci debba qualche spiegazione in più rispetto alla
relazione un po' stringata che ha fatto affrontando l'argomento
finanziario. L'assenza di una previsione di dettaglio, questi
importi largamente indicativi meritano un suo "bis" sull'argomento.
In linea di massima abbiamo evidenziato in queste motivazioni
sostanziali le perplessità che vogliamo sottoporre alla sua
attenzione, il collega Frassy aggiungerà poi alcune considerazioni
più particolari, quindi ci riserviamo di sentire la replica
dell'Assessore per formulare una valutazione definitiva sul
programma.
Si dà atto che dalle ore 10,17 alle ore 10,20 presiede il
Vicepresidente Lanièce.
Président - La parole au Conseiller Comé.
Comé (SA) - Con soddisfazione oggi diamo attuazione a quanto è
previsto dal comma 3 dell'articolo 48, legge regionale n. 21/2003,
che dispone che gli interventi di sviluppo, progettazione,
realizzazione, adeguamento, gestione, manutenzione e uso degli
impianti e delle infrastrutture per l'esercizio dell'attività
aeroportuale sono realizzati previa approvazione, da parte del
Consiglio, di un programma di investimenti e sviluppo, predisposto
dalla Giunta, che contenga anche la definizione degli assetti
societari della società di capitali. Lo dico con soddisfazione
perché sia il nostro gruppo consiliare, sia il gruppo "La Casa
delle Libertà" avevano più volte presentato delle iniziative per
sollecitare la Giunta, e in particolare l'Assessore competente, a
rispettare quanto determinato in legge, per presentare al Consiglio
il piano di sviluppo per la sua approvazione prima d'intervenire
con investimenti nell'area aeroportuale. Non vorremmo che una delle
motivazioni del ritardo della presentazione di tale "master plan"
sia da ritenersi in quelle motivazioni addotte nella deliberazione
di Giunta, in particolare laddove si recita:
"
la complessità delle procedure di passaggio e di
consegna fra l'ente pubblico e la società "AVDA" e i tempi
necessari a quest'ultima per strutturarsi adeguatamente e
approfondire le soluzioni progettuali di massima... e che la nuova
società di gestione, una volta acquisita un'adeguata conoscenza
della realtà aeroportuale in essere, ha dovuto in seguito
approfondire gli aspetti relativi alla programmazione degli
interventi ipotizzati"
.
Mi sorge una domanda: non è forse un'emanazione del gestore
precedente, che ha utilizzato lo stesso personale conoscendo quindi
tutte le problematiche in essere?
Venendo all'analisi invece del piano di sviluppo, anche noi
siamo d'accordo che si intervenga sull'aeroporto e che gli si dia
uno sviluppo. Leggendo la prima parte, la premessa del piano di
sviluppo, dove si dice:
"il potenziamento dell'Aeroporto
"Corrado Gex" rappresenta un importante fattore di sviluppo
dell'economia regionale, poiché tendente a valorizzare la vocazione
del segmento turistico e delle attività terziarie in genere, che
rappresentano circa l'80% del valore aggiunto regionale. Esso
offrirà parimenti un importante servizio alla collettività
accrescendo l'offerta di mobilità per i cittadini e ospitando i
servizi di Protezione civile"
, ci pare di cogliere in questa
premessa delle affermazioni un po' generiche, che mancano di dati
concreti. Non siamo riusciti - lo abbiamo chiesto anche in
Commissione - ad avere - e quindi non lo conosciamo - il "business
plan" dell'aeroporto, che dovrebbe precedere il "master plan" della
struttura, in quanto quest'ultimo non può che essere conseguente al
primo: è l'analisi dei bisogni e degli obiettivi concreti che potrà
portare alla definizione degli interventi da effettuare. Questo lo
avevamo chiesto in Commissione, ci era stato detto dal Presidente
della Commissione che ci avrebbe fatto avere il "business plan", ma
noi non lo abbiamo ancora visto.
Proseguendo nella lettura del piano di sviluppo dell'aeroporto,
vengono considerati interventi prioritari l'allungamento della
pista e la radioassistenza con gli impianti ad essi associati, le
luci di guida. Non sono un esperto nel settore ma, essendomi
interessato del piano di sviluppo del nostro aeroporto, ho voluto
fare un confronto con le realtà aeroportuali, soprattutto realtà
molto simili alle nostre, quindi paragonabili alla realtà
dell'aeroporto valdostano - ho verificato quello di Lugano, di
Berna -; fra l'altro, aeroporti che hanno dato una destinazione di
aviazione commerciale. Questi hanno dimostrato come né tanto il
giro di affari, né la sicurezza operativa siano influenzati dalla
lunghezza della pista; infatti, idonei aerei - questo ce lo ha
confermato anche l'Ingegnere dicendo che ci vorranno degli aerei
idonei - trasportano milioni di passeggeri all'anno utilizzando
piste di circa 1.200 metri di lunghezza. Qui mi è stato detto che
allungare la pista a 1.500 metri dà maggiore sicurezza, questo è
innegabile, però volevo solo portare all'attenzione che ci sono
aeroporti dove hanno un numero elevatissimo di milioni di
passeggeri e non 8 mila, o i presunti 30 mila all'anno, e riescono
a garantire un servizio di sicurezza con una pista di 1.200 metri.
La scelta invece di allungare la pista porterà inevitabilmente
all'eliminazione del tratto di strada che costeggia l'"area ex
Sogno", considerato attualmente collegamento con la strada statale
n. 26 di vitale importanza. Si andrà invece a sovraccaricare la
strada verso l'Arena, che già oggi è discretamente satura di
traffico. Questa è un'analisi di cui il piano di sviluppo non fa
cenno, noi invece riteniamo sia importante farci una riflessione
attenta e presentare quanto prima una serie di proposte.
Per quanto riguarda la radioassistenza con gli impianti luminosi
associati, in Commissione abbiamo chiesto se questo consentirà
l'operatività anche nelle ore notturne; l'Ingegnere ci ha risposto
che questo è un obiettivo credibile. Sinceramente, a fronte
dell'investimento preventivato, l'operatività di notte dovrebbe
essere requisito indispensabile, diversamente le spese non trovano
giustificazione e poi i costi annuali per il mantenimento in
efficienza della radioassistenza e di tutti gli impianti associati
saranno elevati e anche qui non disponiamo di dati per conoscere le
spese di gestione.
Non siamo contrari ad un piano di sviluppo, ma i rilievi che
abbiamo sollevato, in particolare l'impossibilità di prendere atto
del "business plan" - abbiamo sentito oggi dall'Assessore che in
termini di sviluppo dell'attività di volo si prevede di arrivare a
30-40 mila passeggeri l'anno rispetto agli attuali 8 mila -, poi il
fatto di non essere stati messi a conoscenza delle spese di
gestione successive, nonostante che lo avessimo chiesto più volte
in Commissione, non ci consentono di fare un'analisi completa di
tale piano. Queste sono le motivazioni per cui il nostro gruppo,
pur condividendo un'azione sull'aeroporto, oggi esprimerà un voto
di astensione. Concludo dicendo che ieri è stato approvato un piano
di interventi dell'Assessore Cerise, dove su 14 opere una decina
riguardavano viabilità e trasporti; una delle motivazioni forti che
veniva annunciata era che questo servirà ad agevolare i turisti che
vogliono raggiungere la nostra regione. Assessore, le dico che, se
i turisti in Valle non trovano poi soddisfazione attraverso altri
servizi e se non hanno altro che la bellezza dei nostri monti,
certamente le strade allargate, la ferrovia ammodernata e
l'aeroporto sviluppato favoriranno anche l'allontanamento dei
turisti dalla nostra regione.
Président - La parole au Conseiller Riccarand.
Riccarand (Arc-VA) - Il collega Curtaz ha già espresso bene le
valutazioni del gruppo "Arcobaleno" su questo provvedimento, mi
limiterò ad alcune sottolineature puntuali su alcuni aspetti che
riteniamo importante ancora evidenziare. Penso che i colleghi
avranno notato che in tale atto, "Approvazione del programma di
investimenti", è allegata una scheda che si intitola "Assetto
società". A prima vista questo allegato appare strano, perché non
si capisce per quale motivo sia stata inserita una scheda che ci dà
la composizione azionaria della società che gestisce l'aeroporto,
il "CdA", il collegio sindacale, cosa c'entra questo con il
programma di investimento? C'entra sì! Questo fatto curioso di tale
inserimento di questa scheda ci permette di andare al cuore di uno
dei problemi di comportamento della Giunta, del rapporto fra Giunta
e Consiglio, che è un rapporto estremamente scorretto. Tale scheda
è presente perché il comma 3 dell'articolo 48 della legge
finanziaria del 2003 prevedeva appunto che il programma di
investimenti doveva venire in Consiglio, con anche la definizione
degli assetti societari della società di capitali. Cosa intendeva
dire la legge? Intendeva dire che si veniva in Consiglio per dire
qual è il programma che si voleva portare avanti sull'aeroporto, si
definiva l'assetto societario sulla cui base poi si andava a fare
la gara, cioè si precisava il tipo di società, il tipo di
partecipazione della Regione, questo si andava a dire, non la
scheda...
(interruzione del Presidente della Regione, fuori
microfono)
... infatti la norma di legge è stata fatta apposta per questo,
questo è un emendamento inserito proprio per garantire un passaggio
corretto in Consiglio che voi non avete fatto! Il collega Comé ha
detto che è soddisfatto, ma il Consiglio è stato preso in giro
letteralmente, perché ci troviamo a discutere quando tutto è stato
fatto! È stato fatto un affidamento trentennale ad una società per
la gestione dell'aeroporto che ha completamente bypassato questa
previsione di legge, questa è la realtà!
La logica era completamente un'altra: era che il Consiglio
discuteva su qual era il programma che si voleva portare avanti,
gli assetti societari e poi si andava a fare una gara per definire
chi avrebbe gestito e chi avrebbe portato a realizzazione il
programma. Oggi invece ci troviamo a discutere un programma quando
è già stato individuato il socio, è già stata fatta la convenzione,
non solo, ma la Giunta ha approvato autonomamente senza portarlo in
Consiglio il "master plan". Oggi quindi ci troviamo a fare un atto
che è dovuto, imposto da scelte precedenti che hanno completamente
scavalcato il Consiglio regionale. Qui non sono cose di poco conto!
Perché è stata fatta questa scelta così strana di individuare una
società che gestisce l'aeroporto, a cui affidare la gestione per
ben 30 anni? Non so se ci rendiamo conto di cosa vuol dire 30 anni!
Questa scelta ci era stata così motivata:
"ma la società che
prenderà in gestione dovrà investire lei direttamente delle
risorse, sarà parte attiva nel processo degli investimenti, quindi
deve avere l'arco trentennale per ammortizzare..."
, dov'è
finito tutto questo discorso? L'Assessore ci può dire quali sono
gli impegni finanziari, anno per anno, della società che gestisce
nel realizzare gli investimenti? Non c'è traccia nella convenzione,
spero che me lo dica! Questa società che per 30 anni gestirà
l'aeroporto quanti soldi spenderà anno per anno, quali sono gli
investimenti che intende mettere per l'ammodernamento
dell'aeroporto? Altrimenti non si capisce per quale motivo è stato
fatto un affidamento trentennale, che si è giustificato solo in
quel modo. Noi invece abbiamo adesso un affidamento molto costoso -
poi ci arriverò, perché i costi della gestione dell'aeroporto sono
praticamente raddoppiati -, ma non abbiamo nessuna garanzia in
termini di investimento da parte della società. Qualcuno ha detto
prima che alla gara ha partecipato una sola società; non è un caso!
È stata bandita una gara presentandola come una gara europea di
enorme importanza ed innovazione, un solo partecipante: quello che
già gestiva l'aeroporto...
(nuova interruzione del Presidente della Regione, fuori
microfono)
... no! Perché ha partecipato solo "Air Vallée"? Perché "Air
Vallée" ha comunque un'altra rendita, che è la convenzione di 9
anni per il servizio aereo, quindi lei compensa spese sulla
gestione con profitti sulla convenzione dell'aereo, altrimenti
forse non c'era neanche quella società come l'avete impostata voi
questa "cosa"! Il Consiglio quindi si trova a discutere in una
situazione che è stata bloccata e predeterminata da scelte fatte
precedentemente dalla Giunta all'insaputa del Consiglio rispetto
alla questione della gara, come è stata impostata e gestita. La
scelta trentennale chi l'ha fatta? Non l'ha fatta il Consiglio! Chi
ha gestito che le quote fra privato e pubblico dovevano essere di
un certo tipo... che, secondo la legge, era di competenza dell'atto
che stiamo facendo oggi... invece con l'atto che stiamo facendo
oggi ci viene portata una scheda e noi cosa facciamo su tale
scheda? Andiamo a modificare la composizione del "CdA"? È un atto
senza nessun senso questo assetto societario che stiamo discutendo
oggi: è solo una presa d'atto della situazione che ha determinato
il procedimento che ha seguito la Giunta.
Per quanto riguarda gli investimenti che sono previsti in questo
programma, anche qui ci doveva essere un ruolo attivo della società
di gestione, ma tale ruolo attivo non compare, è scomparso
letteralmente, quindi la Regione torna a farsi carico di tutto e
nel contempo ha previsto un onere di gestione che si è raddoppiato
a favore di chi gestisce l'aeroporto. Queste sono veramente delle
cose misteriose. Per quanto concerne il programma di interventi
previsto da tale piano, siamo contrari a questo tipo di
impostazione, perché riteniamo si vada, senza aver fatto una
riflessione approfondita, senza aver fatto un'analisi dei costi e
dei benefici di tale operazione, verso un'opzione molto "spinta"
per un aeroporto commerciale, non sappiamo cosa comporterà tutto
questo in termini di costi di investimenti, che sono indeterminati,
e in termini di gestione... di una "cosa" così complessa. Anche per
quanto riguarda la priorità degli interventi indicati, ci sembra
discutibile che si metta al primo piano l'allungamento della pista
con tutto quello che comporta in termini di modificazione degli
assetti viari, in termini di costi, in termini di investimenti,
quando ci sono altri interventi che sarebbero molto più importanti
per mettere effettivamente l'aeroporto attuale in condizioni di
funzionare bene, senza puntare tutto sull'aspetto commerciale, un
buon aeroporto di tipo turistico e non un'impostazione tutta basata
sugli aspetti commerciali.
Abbiamo detto che non sappiamo quanto ci costerà questa
operazione di ammodernamento dell'aeroporto, perché le cifre sono
indeterminate, non sappiamo quanto costerà gestire l'aeroporto, se
mai questi interventi andranno in porto, perché abbiamo dei dubbi
sulle modalità, sui tempi con cui verranno fatte queste cose, ormai
si parla da tantissimo tempo di tali interventi. Quello che
sappiamo per certo è che nel frattempo i costi relativamente alla
gestione dell'aeroporto sono lievitati, perché con il nuovo
affidamento si è passati da un costo annuale di 845 mila euro a un
costo annuale di 1.337.000 euro, quindi in un anno sono quasi
raddoppiati i costi di gestione per avere lo stesso servizio;
inoltre abbiamo una previsione trentennale di costi a questo
livello, senza sapere cosa succederà nel frattempo. Anche qui è
ridicola e irresponsabile tale impostazione: nel momento in cui non
si sa che assetto avrà questo aeroporto, ci sono tante incognite su
tutti gli aspetti, si decidono degli assetti gestionali che durano
per 30 anni! Quello che sappiamo con i dati che ci ha fornito ieri
l'Assessore è che il traffico passeggeri in questi anni si è
ridotto: dagli ottomila del 2002 citati nel "master plan" siamo
scesi ad un'oscillazione nell'ultimo triennio fra i settemila e i
settemilanove, quindi siamo sotto i livelli di traffico del 2002.
Nel frattempo i costi sono aumentati, ho fatto un rapido calcolo:
se mettiamo insieme il costo annuo della gestione dell'aeroporto,
1.330.000 euro, il costo per il collegamento aereo Aosta-Roma,
1.337.000, arriviamo a 2.660.000 euro che per 7.000 poco più
passeggeri sono 380 euro per persona che sale o scende dall'aereo.
Il traffico turistico lo calcoliamo a parte, lo possiamo calcolare,
e lì ci sono anche dei finanziamenti della Regione agli "Aeroclub",
quindi c'è tutto un altro capitolo che possiamo aprire se
vogliamo... e qui senza calcolare i costi di investimento,
calcolando semplicemente i costi di gestione puliti, sono 380 euro
per ogni persona che sale o scende dall'aereo. A noi sembra che in
un servizio così costoso e delicato dal punto di vista
dell'esplosione dei costi, prima di andare a dire: "facciamo questo
e facciamo quello", un calcolo economico sui costi benefici è
indispensabile; nel "master plan" non c'è nulla di questo e non c'è
nulla di questo nel programma che ci avete presentato. Questo è il
motivo di fondo per cui, oltre a quelli che sono già stati
illustrati dal collega Curtaz, esprimiamo un giudizio negativo su
tale programma e voteremo contro.
Président - La parole au Conseiller Maquignaz.
Maquignaz (UV) - Voglio anch'io intervenire riguardo questo
piano di sviluppo dell'Aeroporto regionale "Corrado Gex". Ritengo
sia fondamentale intervenire oggi, in quanto fin dall'inizio della
legislatura ho sempre sostenuto tali interventi; nel corso del
dibattito sui vari bilanci e sulle finanziarie che abbiamo
approvato ho sempre ribadito come fosse necessario andare in tale
direzione, cioè nella direzione di creare un aeroporto di
avanguardia in proporzione alle dimensioni della nostra regione, in
proporzione alle possibilità che tecniche ci possono essere per
sviluppare un aeroporto non enorme, ma un aeroporto a dimensione
d'uomo per fare certi voli, voli che vengono definiti anche
turistici. Riteniamo che allungare la pista dell'aeroporto sia
fondamentale, reputiamo che fare una radioassistenza di elevato
livello sia importante e vitale per la sicurezza e per il
miglioramento del nostro aeroporto, ma riteniamo soprattutto che
implementare il numero dei posti sugli aerei rispetto al passato
sia necessario per andare nella direzione di creare uno sviluppo
anche turistico legato all'aeroporto nella nostra Regione. Ben
venga quindi la possibilità di passare da 30 posti di oggi che
abbiamo sugli aerei ad almeno 70-80 posti su questi futuri aerei;
riteniamo sia fondamentale andare in tale direzione e crediamo che
questi investimenti siano necessari per far sì che tali aerei
possano atterrare in Valle d'Aosta un domani e soprattutto che
possano portare ricchezza, beneficio e sviluppo economico alla
nostra Regione, perché è una scelta da che parte stare.
Riteniamo che questa maggioranza stia andando nella direzione di
fare delle scelte chiare, anche se tutte le volte che i "Verdi"
intervengono vedono solo qualcosa di negativo nelle scelte che
facciamo, non ho mai sentito dire una volta che facciamo delle
scelte, mi sembra che loro parlando prima hanno detto chiaramente
che questa maggioranza sta facendo delle scelte chiare... il Forte
di Bard è stato terminato, verrà gestito... ci sarà qualcosa di
positivo nelle scelte fatte o tutto va sempre male? L'aeroporto: il
piano è sotto i nostri occhi oggi, il piano deve essere votato,
sono chiari gli investimenti che verranno fatti, quindi credo che
questa maggioranza stia andando nella direzione di fare delle
scelte chiare, scelte politiche e diventa difficile contestare
queste scelte, o perlomeno ognuno ha le sue opinioni, non è
d'accordo ed è legittimo non esserlo, ma dire che questa Giunta non
decide e non va avanti nella direzione del programma che aveva
presentato agli elettori mi sembra assurdo! Ieri sulle grandi opere
si è detto: "vedrete, è impossibile che si porteranno avanti gli
investimenti", ma siamo una Regione che vogliamo fare degli
investimenti e delle scelte oppure no? Credo di sì. Riteniamo
quindi che queste scelte, come quelle relative all'aeroporto che
oggi andiamo a votare, siano scelte che verranno portate a
compimento, chiaramente con i tempi della burocrazia, perché non è
che in un anno si fa un aeroporto, si allunga una pista, si fa la
radioassistenza e tutto... ormai con la burocrazia che abbiamo ci
sono dei tempi tecnici, ma noi, malgrado i tempi tecnici che
dobbiamo rispettare, porteremo avanti queste scelte che riteniamo
fondamentali per la nostra Regione. Vedendo gli anni di
investimento... logicamente nei primi 2 anni si farà l'allungamento
della pista e la radioassistenza, i primi investimenti ritengo
fatti anche da degli studi anche di esperti... non credo si possa
sindacare se è meglio prima fare la radioassistenza o allungare la
pista, ma credo che anche qui vi siano delle procedure chiare,
perché nessuno è ingegnere aeronautico, anche se tutti possiamo
fare delle considerazioni ma, quando si presenta un piano, penso vi
siano anche delle regole da rispettare, per cui mi affido al buon
senso degli esperti che hanno redatto il piano.
Sulla scelta politica sono pienamente d'accordo, in quanto
ritengo che questa sia la scelta del futuro, nel rispetto delle
regole che qui sono ben elencate. Portare più persone in Valle
d'Aosta crediamo sia un vantaggio per tutta la Regione, quindi
ritengo che il mondo del turismo possa dire di essere soddisfatto
di tali scelte, perché queste ultime porteranno più persone nei
prossimi anni nella nostra Regione. Sempre più anche il turismo sta
passando qualche momento di difficoltà, sempre più è importante
accorciare i tempi, le distanze, quindi anche noi come Valle
d'Aosta quando ci presenteremo nel mondo con un aeroporto che
almeno può far atterrare aerei fino a 70 persone... di conseguenza,
come diceva il collega Curtaz, diventerà anche un po' commerciale
questo aeroporto, non credo che diventerà mai un grandissimo
aeroporto commerciale, diventerà un aeroporto che in parte sarà
sempre turistico con i voli del divertimento, i "piper", il
paracadutismo ma, dall'altro lato, si arriverà a portare più
turisti nella nostra regione.
Credo che il piano che dobbiamo votare oggi quindi sia un piano
importante e sia la risposta chiara a quegli impegni che già si
erano presi; mi fa piacere che alcuni gruppi nel Consiglio si
rendano conto dell'importanza di questi grandi investimenti in una
Regione che, se vuole diventare una Regione di avanguardia in
Europa, dovrà andare in tale direzione. Se andiamo in Svizzera,
vediamo dei trenini a cremagliera che salgono per delle mezze ore
sulla montagna, noi qui a volte abbiamo paura di fare un impianto a
fune, grazie a Dio ne facciamo tanti, ma credo che il futuro si
giochi anche sulla tecnologia e sull'avanguardia. Anche la Valle
d'Aosta deve presentarsi in Europa come una Regione di avanguardia
e anche a livello alto di tecnologia, non possiamo permetterci di
dire sempre che siamo gli ultimi della classe, ma dobbiamo essere i
primi in Europa come esempio! Per parlare di aeroporto, questo
investimento è importante per presentarsi come Regione con un
aeroporto sicuro, anche ai turisti interessa che sia sicuro,
pertanto allungare la pista è importante. Bisogna avere un po' più
di coraggio per fare le scelte, chiaramente rispetto le opinioni
legittime del gruppo "Arcobaleno", che fa una politica diversa
dalla nostra; anche noi rispettiamo l'ambiente in cui viviamo, però
ci rendiamo conto che il mondo va avanti, che la concorrenza
esiste, che i Signori vicino a noi non stanno mai fermi, anzi gli
Svizzeri, gli Austriaci, i Francesi vanno avanti, noi siamo qui
tutte le volte ad avere paura di fare delle scelte e poi ci
chiediamo come mai arrivano meno persone in Valle d'Aosta!
Rispettando l'ambiente, rispettando le regole - e mi sembra che qui
si parli di sicurezza, tutti gli interventi che verranno fatti dal
2008 al 2010 sono di sicurezza e basta -, diciamo che vogliamo
aumentare la capacità del nostro aeroporto, vogliamo dare la
possibilità ai Valdostani di volare più sicuri, vogliamo
soprattutto portare più persone nella nostra regione.
Président - La parole au Conseiller Frassy.
Frassy (CdL) - Penso che alcune valutazioni politiche uniscano
il nostro gruppo con la scelta di maggioranza. Il nostro gruppo non
ha fatto mai mistero di condividere la scelta politica di
ampliamento, di potenziamento dell'aeroporto regionale e devo dire
che questa condivisione della scelta politica non è sufficiente per
poter arrivare alla conclusione che il percorso sia interamente
condiviso. Perché diciamo questo? Lei, Assessore, sicuramente in
tale contesto si sta occupando di un fatto politico, amministrativo
e finanziario importante, ma non di un fatto nuovo, anzi possiamo
dire che lei sta cercando di mettere assieme i danni e le
superficialità che nei 15 anni precedenti hanno accompagnato i
proclami politici sull'aeroporto. In ogni legislatura penso che
siano state fatte grandi affermazioni, addirittura previste le
inaugurazioni, spese, risorse importanti senza che alla fine
accadesse nulla. Immagino che lei abbia una cronologia di questi
fatti che, da un punto di vista economico, iniziano a metà del 1992
con l'obiettivo condivisibile di dire: "l'aeroporto cresce, la
pista deve essere in grado di sostenere i dimensionamenti di questo
progetto". Nel 1992 viene affidato l'incarico a un professionista
per la progettazione di allungamento della pista aeroportuale. Dal
1992 al 2004 sono passati 12 anni, perché cito il 2004? Perché dal
1992 al 2004 c'è stata una serie di incarichi rinnovati, di
revisione, di riprogettazione, che ha comportato volumi incredibili
di carta, finanziamenti significativi e poi nel 2004 a questo
professionista viene revocato l'incarico, dopo che gli era stato
fatto progettare tutto e il contrario di tutto. Lei ricorderà che
si era ipotizzata una pista tipo portaerei, con le estremità
rialzate, che era un assurdo non ripristinabile al di fuori del
contesto particolare della portaerei, anche se - qui apro una
parentesi - noi abbiamo dei nostalgici della marina, perché ho
fatto uno studio di psicologia applicata sul significato di quella
specie di piccoli moli che hanno costellato la città di Aosta. In
realtà, tutte queste insenature sono dei piccoli moli,
probabilmente qualcuno che ha fatto il servizio militare in marina,
perché nella nazionale "Cogne" c'era la leva in marina, per tutta
una certa attinenza... qualcuno innamorato di quel periodo ha
deciso di costellare la città di Aosta di tali piccoli moli. In
questo delirio marittimo c'era anche il progetto della pista con le
testate rialzate. Abbiamo sperimentato di tutto in maniera poco
seria, non solo perché non abbiamo concretizzato risultati utili,
ma perché dal 1992 al 2004 sembrerebbe che l'Amministrazione
regionale abbia completamente ignorato i pareri vincolanti
necessari dei 2 enti all'epoca preposti: "ENAV" ed "ENAC". Ora
finalmente qualcuno si è ricordato che, se l'"ENAC" non dà i vari
permessi e attestati di regolarità, si fa nulla.
La volontà politica la condividiamo, Assessore, ma vorremmo che
lei fosse consapevole che su una materia così complessa e così
particolare si seguono dei "binari" diversi rispetto a quelli che
fin dall'inizio di questa legislatura erano stati seguiti... da
tale legislatura qualcosa era già cambiato, perché finalmente ha
fatto comparsa il carteggio con l'"ENAC" e da quel carteggio sono
emerse tutta una serie di problematiche. L'iter amministrativo
perciò è certamente una delle nostre grandi preoccupazioni, perché
non vorremmo che si perdesse altro tempo, che si perdessero altre
opportunità e che si buttassero via altri denari. L'altro aspetto è
quello finanziario, perché per fare le cose bisogna disporre di
risorse e, quando si dispone di risorse, bisogna anche decidere chi
fa le cose. Quando è l'ente pubblico a fare le cose, è tutto più
semplice perché accade che nel bilancio si individuino le risorse,
che si facciano le varie azioni, gli assestamenti di bilancio e
comunque le risorse, se c'è la volontà politica, almeno in Valle
d'Aosta sono sempre state trovate, anche in abbondanza, il trenino
Acquefredde-Cogne ne è la dimostrazione: la volontà e l'ostinazione
politica di fare forse non una cremagliera come teorizzava il
collega Maquignaz, ma di fare un trenino di montagna ha fatto sì
che nei bilanci degli ultimi 15 anni venissero sempre trovate le
risorse sufficienti per coltivare questo sogno. Le risorse devono
anche essere reperite in chiarezza e, se sul trenino di
Acquefredde-Cogne la spesa è completamente sul bilancio regionale,
per l'aeroporto avete fatto una scelta diversa, che è datata di
"fresco", sta nella legge finanziaria 2003 all'articolo 48, perché,
a seguito di quell'articolo - sul quale il nostro gruppo presentò
ben 2 emendamenti che vennero in parte sub-emendati dall'allora
Assessore Caveri -, si è individuata una strada differente: la
strada di costituire una società per la gestione anche per lo
sviluppo dell'aeroporto. Il comma 2 dell'articolo 48, nel definire
l'oggetto della società che si sarebbe andata a costituire e che
oggi è costituita, l'"AVDA", partecipata al 49%
dall'Amministrazione regionale, dice che questa attività consiste
nello sviluppo, progettazione, realizzazione, adeguamento,
gestione, eccetera. Mi soffermo su sviluppo, progettazione e
realizzazione, che sono le connotazioni che accompagnano la
crescita della realtà aeroportuale di Saint-Christophe.
Sull'aspetto finanziario non abbiamo elementi di chiarezza,
perché il Consigliere Tibaldi nel suo intervento ha detto bene
quando ha asserito:
"i finanziamenti non si capisce dove siano,
perché i finanziamenti non sembrano essere né coerenti, né
sufficienti per quello che oggi presentate all'aula come un
programma di investimenti"
. Un programma di investimenti deve
avere i soldi, le risorse, ma non basta dire che servono quei soldi
come voi dite, 29 milioni nel quinquennio, perché ormai ragioniamo
2006-2010, ma dovete dire anche come si trovano. Abbiamo fatto un
po' di sforzi per cercare di individuare tali risorse, che in
questo programma di investimenti sono accennate come necessità,
salvo verifiche ulteriori a seguito delle fasi preliminari, ma che
non vengono individuate nelle loro collocazioni e abbiamo visto che
nel bilancio triennale avete collocato risorse per 12 milioni di
euro, 2 milioni nel 2006 e 5 milioni rispettivamente nel 2007 e
2008. Attenzione, perché, se è vero che per il biennio, in base a
queste stime di massima del programma investimenti e sviluppo,
servirebbero 14 milioni, dunque lei, Assessore, potrebbe dirmi che
"il gioco è fatto"... mancano 2 milioni, andando avanti quei 2
milioni si trovano... io dico che non va bene questo ragionamento,
perché non siamo nella situazione del trenino prima citata, nel
senso che è la società, sebbene partecipata dall'Amministrazione
regionale, a dover gestire e provvedere.
Vorremmo allora capire qual è il ruolo finanziario della società
"AVDA" rispetto a questo piano di investimenti, cioè vorremmo
capire come si articolerà il gioco finanziario: con una specie di
mutuo che la Regione fa alla società attraverso ad esempio tali
risorse che abbiamo individuato a bilancio? Oppure attraverso altri
meccanismi di tipo finanziario, per cui anche la società dovrà fare
un aumento di capitale, a cui la Regione farà parte per la quota di
sua competenza, attingendo da una parte di questi 12 milioni di
euro? Penso che andando ad approvare un piano di sviluppo sì... ma
anche di investimenti, questi non siano dettagli frutto di
curiosità, ma siano dettagli necessari per arrivare ad una scelta
consapevole dal punto di vista del percorso che questo atto
amministrativo intende effettuare per conseguire l'obiettivo che
noi condividiamo.
Faccio un passo indietro e torno sull'iter amministrativo non in
relazione alle fasi passate e future della progettazione, ma
rispetto alle fasi necessarie e tutte protese verso il futuro -
visto che nel passato nulla è stato fatto - di colloquio con i
soggetti cointeressati all'ampliamento dell'aeroporto. Qui abbiamo
delle altre amministrazioni pubbliche, in particolare il Comune di
Saint-Christophe, ma avanzerei dei dubbi sulla sufficienza di
interloquire solo con il Comune di Saint-Christophe, perché
nell'ambito dello sviluppo aeroportuale vengono toccate anche aree
che stanno sul Comune di Quart, piuttosto che sul Comune di Aosta,
probabilmente gli strumenti urbanistici di questi altri 2 Comuni
non sono in conflitto con questo tipo di ampliamento, mentre lo è
il Comune di Saint-Christophe, però sappiamo che poi l'accordo
quadro serve a dirimere una serie di questioni non necessariamente
urbanistiche, ma molto più banalmente di politica amministrativa.
Voi nel gennaio 2002 - quando dico "voi", intendo una maggioranza
che è affine a quella che oggi governa - avevate dato avvio
all'intesa con il Comune di Saint-Christophe; noi di questa intesa
non abbiamo ancora avuto notizie che si sia concretizzata, ma
sappiamo che il 30 settembre 2005 con un'altra deliberazione di
Giunta avete di nuovo dato avvio all'intesa. Vorremmo capire se è
un'intesa così particolare e difficoltosa che necessita di un
doppio avvio, come le procedure di sicurezza, o se avete due
percorsi distinti, perché, da un punto di vista amministrativo, ci
sono 2 atti che sanciscono l'avvio: il primo all'inizio del 2002 e
il secondo alla fine del 2005. Ci piacerebbe capire qual è "lo
stato dell'arte" e quali sono soprattutto i problemi politici - non
lo sappiamo -, amministrativi forse, che impediscono dal 2002 ad
oggi di arrivare a chiudere questo percorso dell'intesa.
Attenzione, penso che ci siano altri problemi che vadano
valutati con urgenza e con la delicatezza che il caso impone. È
vero che lo stabilimento "Cogne" ha perso un po' la sua fisionomia
del secolo scorso, nel senso che, da quando c'è stata la cessione
delle aree all'Amministrazione regionale e tutta una serie di
rapporti intervenuti fra l'azienda e l'Amministrazione regionale,
forse è più facile arrivare a certe conclusioni, però immagino che,
se ci sono delle ciminiere che hanno determinate dimensioni in
altezza, ci siano anche delle logiche di tecnologia industriale,
altrimenti avrebbero fatto i camini come ci sono sui fabbricati
normali alti mezzo metro. C'è un problema di dispersione dei fumi,
ci sarà un problema anche di lavorazioni che forse devono essere
spostate o modificate nei loro processi produttivi, cioè ci sono
una serie di problemi che difficilmente si possono risolvere con la
squadra di muratori che va lì e taglia in due la ciminiera. Non
pensiamo che sia solo una questione di architettura industriale, ma
pensiamo che siano dei problemi legati a cicli produttivi e a
scelte aziendali. Noi abbiamo letto la nota dell'"ENAC" e abbiamo
visto che sul discorso ciminiera l'"ENAC" è precisa, nel senso che
lo include fra quegli ostacoli che devono essere rimossi, tant'è
che voi correttamente avete evidenziato che il problema della
ciminiera verrà risolto abbassandola. Ecco, ma questa è una scelta
politica che penso abbia bisogno di essere confrontata con chi
quella ciminiera utilizza ed usa e su questo anche forse qualche
sforzo in più di comunicazione dal suo Assessorato dovrebbe essere
richiesto, nel senso che in questa fase è vero che lei dice più che
progetti preliminari praticamente riavviamo degli studi di
fattibilità tenendo conto delle prescrizioni "ENAC", ma gli studi
di fattibilità, se non vengono avviati sul presupposto di intese
che siano state già raggiunte, o che siano in fase di definizione
con gli enti territoriali - mi riferisco ai Comuni che ho prima
citato -, con i privati - mi riferisco alla "Cogne", ma mi
riferisco anche all'"area Sogno" -, corriamo il rischio di trovarci
al termine di questo primo biennio ad avere prodotto solo carta
inutile. Il rischio di tale vicenda è che fra i cambi di Assessore,
i cambi di maggioranza e i cambi di legislatura ci si trovi sempre
a ripartire dall'inizio, di conseguenza gli aerei continuino a
decollare nel modo che abbiamo visto negli ultimi 10 anni.
Queste sono le nostre perplessità. Abbiamo il convincimento che
sull'aeroporto vada fatto uno sforzo finanziario sicuramente, ma di
volontà politica di seguire questa vicenda in una maniera diversa
rispetto a come non sia stata seguita fino adesso e, quando dico
"fino adesso", dico dal 1992 ad inizio di tale legislatura. Ecco
quali sono le perplessità che ci porteranno probabilmente - con
riserva di ascoltare le risposte che vorrà fornire l'Assessore
nella sua replica - ad esprimere un voto di astensione, non un voto
di astensione sul progetto come progetto politico che condividiamo,
ma un voto di astensione sulle procedure, perché, come abbiamo
criticato nel tempo quanto a nulla ha portato nelle legislature
passate, temiamo che non vi sia abbastanza attenzione sulle
particolarità di tale materia e su questo vorremmo essere
rassicurati nella sua replica.
Président - Je n'ai pas d'autres collègues inscrits à parler. Je
ferme la discussion générale.
La parole à l'Assesseur au tourisme, aux sports, au commerce et
aux transports, Pastoret.
Pastoret (UV) - Intanto ringrazio tutti i colleghi che hanno
voluto intervenire, era più interessante sentire loro che sentire
me dilungarmi in una relazione introduttiva, credo che ci siano
stati interventi interessanti con tutta una serie di osservazioni,
a parte delle quali sarò in grado di rispondere, spero a tutte, ma
non ho un così elevato livello di autostima. Non credo peraltro poi
di convincere chi non è convinto, perché si può dire tutto quello
che si vuole, ma le opinioni rimangono tali e ognuno intende
mantenere generalmente le sue. Se prima non ho espresso e se anche
adesso non esprimerò un grande entusiasmo nelle mie esposizioni,
chiedo la comprensione dei colleghi perché, come è noto, non solo
un grande amante del volo aereo, cerco di "rimanere con i piedi per
terra". Mi si potrà dire, almeno sotto questo punto di vista, che
non sono portatore di interessi personali per quanto riguarda tale
tipo di argomento. Vorrei intanto dire che qui si sono usate in
certi momenti anche delle "iperboli". Noi interverremo su questo
aeroporto per le cose che ho detto prima: l'allungamento della
pista, la radioassistenza, la riconversione di parte della
viabilità necessaria, ma qui si prevedono e si prevederanno anche
altri interventi importanti, fra cui la sistemazione della
Protezione civile. Questa è un'area che non è stata toccata
dall'alluvione, è un'area strategica per l'esistenza
dell'aeroporto, ma per tutta una serie di attività, da qui la
necessità di avere un aeroporto efficace ed efficiente, al di là
delle ragioni che sono state introdotte in particolare dal collega
Curtaz, che ha fatto questa differenza fra aeroporto di valenza
turistica o commerciale. Intendo anche dire che l'aeroporto è uno
degli elementi forti di comunicazione, non solo perché porta i
turisti o fa viaggiare i "business men", ma anche perché è un
elemento ulteriore che dà a questa Regione la possibilità di essere
aperta sul mondo e raggiungibile dal mondo e questo in qualsiasi
evenienza. Certo, riteniamo importante incrementare il livello di
traffico di tale aeroporto, perché questo consentirà non solo di
incrementare il traffico turistico e di persone, di agevolare le
comunicazioni, di integrare il sistema trasportistico, che non è
una parte a sé per quanto concerne l'aeroporto, ma fa parte di un
insieme di possibilità di collegamento e di movimentazione delle
persone, ma anche perché questo consentirà di migliorare gli
aspetti gestionali ed economici di tale aeroporto, perché oggi le
spese fisse sono sempre quelle, indipendentemente dal fatto che
atterrino o decollino 2 aerei al giorno o che ce ne siano di
più.
Il collega Riccarand ha ragione quando fa una serie di rilievi e
dice che le spese correnti ci sono e aumenteranno probabilmente,
certo! Ma non è solo questo il caso! Sappiamo che questa è una
struttura che ha dei costi, il sistema trasportistico su gomma o su
rotaia comunque ha dei costi di carattere gestionale che sono di
tipo corrente, il problema è capire se le spese sono fatte e
gestite con oculatezza, su questo concordo, ma non si può
demonizzare la questione o esagerarla dicendo che questo costerà.
Certo, costerà, lo sappiamo, poi darò dei dati su questo.
Il collega Curtaz ha fatto un interessante paragone: noi siamo
ad Aosta, abbiamo vicino Malpensa, Caselle, Linate, la gente con
poco può viaggiare. Certo. Ci si sposta con pullman, treni,
eccetera, ed è quanto si sta facendo in questo momento. Ha detto
però:
"succede solo qui, non succede da altre parti"
; questo
non è vero, basta andare nel vicino Vallese, dove c'è un aeroporto,
quello di Sion, che fa un importantissimo traffico di tipo
turistico per le località sciistiche che sono lì vicine. Sion non è
senza aeroporti vicini: Ginevra, Zurigo, Berna, però è un esempio.
Non è detto che perché non esiste una cosa da altre parti non vi
possa essere in un altro luogo.
È stata presentata molte volte questa questione del "master
plan" che non è mai stato visto dal Consiglio. Ora, credo che il
Presidente Caveri interverrà successivamente e darà dei
chiarimenti, ma il "master plan" era uno studio di carattere
generale peraltro andato in Commissione, un documento utile per
desumere un piano di investimenti che è questo che è stato portato
in Consiglio, con tutti i limiti che esso ha e con il fatto che già
ho citato dicendo che gli importi rivestono un valore puramente
indicativo e che è stato sottolineato in modo negativo. Gli importi
hanno valore puramente indicativo, perché i titoli economici
effettivi li avremo quando avremo una progettazione che traduca in
cifre questo, perché delle due l'una: da un lato, ci viene
rimproverato di aver portato troppo tardi questo piano, che doveva
invece venire prima della costituzione della società; dall'altro,
di venire con una cosa che non ha le cifre esatte; allora o vengo
prima e non ho neanche questi elementi, o vengo dopo quando ho i
progetti e allora mi si dirà: "ma come, la Giunta si è arrogata il
potere di fare i progetti senza discutere niente in Consiglio". Mi
sembra che vi sia un limite di ragionevolezza temporale che bisogna
fissare, poi io capisco che, quando si pone un'"asticella", esso è
sempre o troppo in alto o troppo in basso rispetto alle esigenze di
ognuno, però chiedo di fare sì le dovute rimostranze, ma di non
volerci attribuire malafede che qui assolutamente non c'è. Sempre
su questo il collega Curtaz lamentava un'indefinitezza nel
programma dei costi, ma è quanto dicevo già: questo è un atto di
indirizzo, poi sui progetti avremo l'effettiva portata delle opere.
Speriamo di non dovercene discostare, siamo partiti con una
progettazione che molti hanno definito preliminare, ma non è così.
Definiamo a volte preliminare in senso non tecnico la questione, è
stato fatto uno studio che ha cercato di mettere insieme tutti i
costi e tutti gli elementi ipotizzabili in intervento. Il progetto
preliminare è qualcosa che sarà pronto adesso - e qui rispondo al
collega Frassy -, nel senso che l'accordo di programma può essere
fatto solo sulla base di un progetto preliminare che sarà
successivo all'approvazione di questo atto e che individuerà le
zone utili per tale intervento e su quel progetto preliminare verrà
concluso l'accordo con il Comune di Saint-Christophe. Lo ha già
ricordato il collega Frassy che il progetto del 2002, che faceva
testo per concludere quell'accordo, è stato denunciato
dall'Amministrazione regionale, si è rinunciato a quella fase
progettuale nel 2004 e si è dovuto riaprire una fase successiva,
questa è la ragione. Di
"Costi di gestione"
ha parlato il
Consigliere Curtaz e lo ha ripreso anche il Consigliere Riccarand:
certo, i costi di gestione ci sono, sono le spese di carattere
corrente e sono delle spese di gestione che comunque sia ci si
troverà ad avere sia che l'aeroporto rimanga così, sia che lo si
ingrandisca. Cambiano un po' le cose, ma la domanda è già stata
fatta in Commissione credo dal collega Curtaz, quando ha chiesto
all'Ing. Pollano:
"ma i costi di gestione aumenteranno o
rimarranno gli stessi?"
. La risposta, corretta a mio avviso,
data dal mio collaboratore è stata:
"
aumentando il volume
di traffico, le poste che saranno chiamati a pagare coloro che
eserciteranno il diritto di decollo e di atterraggio aumenteranno;
questo non significherà che si giungerà ad un quadro di conti
necessariamente migliore, potranno essere alleviati
parzialmente"
. Questa è la risposta che do nuovamente, poi non
ho degli elementi oggi per sapere, sulla base dei nuovi costi
legati all'attività aeroportuale, come saranno; questa è una
risposta di carattere tecnico che ritrasmetto, poi il collega
Riccarand può non crederci, ma questa è la questione.
Ho citato prima il problema della Protezione civile, qui poi si
interviene su un'area che è al di là dell'allungamento
sì/allungamento no, delle luci sì/luci no, della radioassistenza
sì/radioassistenza no... dà completamento ad un quadro necessario
ed utile per questa Regione, perché, finché tutte le cose vanno
bene, finché tutti i collegamenti esistono, finché tutte le cose
funzionano, tutto è "okay", poi nei momenti di difficoltà ci
rendiamo conto che ci sono degli elementi necessari ed utili. Non
voglio utilizzare un argomento per giustificarne un altro, ma qui
stiamo parlando di un intervento di carattere complessivo, credo
che se ne debba tenere conto.
"Problematiche di carattere ambientale..."
ha detto il
Consigliere Curtaz; questo è un problema che è stato posto dai
colleghi Comé e Frassy, che riguarda la viabilità attorno a tale
zona... è già stato anche qui rappresentato in Commissione, dove è
stato detto che c'è necessità di intervenire su questa viabilità,
perché l'allungamento della pista e della sicurezza anche della
parte non allungata, ma area di protezione - chiamiamola così - per
gli atterraggi e per i decolli prevede e richiede una modificazione
della viabilità assolutamente. Questo è definito nel piano
economico degli interventi. Colgo l'occasione per dire al collega
Frassy che questi interventi di riordino della viabilità di 3
milioni di euro - quando lui fa i conti dice:
"non ci siamo"
- saranno a carico dell'Assessorato delle opere pubbliche. Nelle
somme che prevediamo per l'allungamento pista e le opere correlate,
la radioassistenza, ci collochiamo su una cifra di circa 11 milioni
di euro, ma storicamente da sempre quando si fa un intervento di
carattere viario questo va a ricadere sul bilancio dell'Assessorato
di competenza, noi non avremmo neanche un capitolo per andare ad
iscrivere questo tipo di intervento, che deve avere i fondi a
valere su quei capitoli.
Sulla radioassistenza il collega Curtaz ha detto delle cose,
però alla fine conclude con un:
"va bene, è utile, poi può
essere interessante o meno dove si mette... disturba il
posizionamento..."
, qui siamo nell'ambito delle valutazioni di
carattere non tanto personale, ma di obbligo tecnico. Per quanto
riguarda i sentieri luminosi, sulla questione Osservatorio di Nus
sono assolutamente d'accordo, questo è un problema che mi sono
posto anch'io, nel senso che oggi non ho delle risposte da dare, ma
credo sia un elemento di attenzione necessario. Ho saputo che in
Commissione è stato detto che l'aereo arriva a partire dalla zona
di Nus ad una certa altezza, mi pare attorno a 1.100-1.200 metri
dovrebbe iniziare ad intravedersi questo sentiero luminoso. Non
ricordo se qualcuno di voi lo aveva già posto come problema, ma è
una questione che personalmente condivido e sulla quale bisognerà
avere le attenzioni necessarie.
Ringrazio il collega Tibaldi, se posso dire, non ho dei meriti
esclusivi e particolari perché, come è stato ricordato, questo atto
approda qui oggi perché la "Giunta Perrin" e l'Assessore Caveri su
questo punto hanno lavorato alacremente, potendo giungere in tempi
rapidi ad accelerare tale percorso e, se posso dire, anche con
alcune decisioni coraggiose, perché, come ha ricordato il collega
Frassy, il fatto di dire: "questo progetto non va più, si mette da
parte, bisogna imprimere un'altra velocità"... fa onore a chi lo ha
fatto. Potenziare lo scalo, come ha detto il collega Tibaldi, è
anche il nostro scopo, ma il Consigliere Tibaldi ha posto l'accento
sulla questione della tempistica dicendo che nel 2006 bisognerà
fare un sacco di cose. Io dico quali sono le cose da fare; certo
"abbiamo le vene dei polsi che ci tremano", perché dobbiamo
chiudere con la fase preliminare, con il progetto definitivo che è
quello che dovrà avere l'approvazione dell'"ENAC", perché l'"ENAC"
si esprimerà su quello, quindi, se quello sarà conforme a tutti i
requisiti richiesti bene, altrimenti ci troveremo come nel gioco
dell'oca a tornare indietro di una casella. Dovremo prevedere di
avere il progetto esecutivo e di avviare la fase di appalto per la
fine del 2006, come già scritto nel piano, e dobbiamo nel frattempo
concludere l'accordo di programma con il Comune di Saint-Christophe
e inoltre provvedere alle varianti di piano regolatore dei Comuni
interessati per la zona circostante l'aeroporto, che è richiesta
dall'"ENAC", perché dopo la "Carta dei rischi" bisogna andare ad
adeguare gli strumenti urbanistici a causa di incompatibilità fra
la "Carta dei rischi" e le previsioni di piano. Lo scalo dovrà
integrarsi con il sistema trasportistico circostante, lo dicevo
prima, ma vorrei aggiungere che bisogna fare attenzione, in quanto
non è che allungando l'aeroporto e potenziandolo nelle misure che
ho detto prima (35-40 mila visitatori teorici all'anno desunti
sulla base del "master plan") andremo a fare concorrenza agli
aeroporti di Torino, o Milano, o Genova, nessuno ha mai pensato una
cosa del genere! Cosa poi rappresenterà il futuro dal punto di
vista dei collegamenti aerei nessuno di noi è in grado di dirlo
oggi, questo mondo corre a una velocità tale che non siamo in grado
oggi di fare previsioni a così lungo termine. Certo è che dobbiamo
adeguare oggi tale scalo, che è fortemente in ritardo rispetto alle
sue necessità e alle esigenze di questa Regione e abbiamo un limite
temporale di fronte a noi sufficientemente ampio per poter
prevedere, come dice il "master plan" che si colloca in un periodo
che va da adesso fino al 2015, di fare delle cose che rendono
compatibili con le nostre esigenze questo intervento.
Il Consigliere Tibaldi diceva ancora:
"gli importi sono
indicati, ma manca il dettaglio"
. Come ho già detto, questo è
connaturato al tipo di documento che presentiamo, un tipo di
documento che prende degli elementi economici, li definisce, ma
sulla base di una previsione di larghissima massima, perché oggi
non siamo in possesso di un progetto definitivo e dettagliato che
ci dica quali sono le somme utili per poter fare questo tipo di
intervento. Tali somme peraltro sono scritte su questo documento,
ma erano già state presentate nel bilancio regionale. Nel triennale
del bilancio a pagina 216 delle linee di intervento 2006-2008
abbiamo in competenza 2006 2 milioni di euro, nel 2007 e 2008
saranno iscritti 5 milioni di euro per anno e ci fermiamo qui, per
il periodo che va fino al 2010 le somme necessarie - fra l'altro,
queste potranno essere individuate in modo molto più esatto perché
avremo già i progetti almeno preliminari, ma credo anche definitivi
e in alcuni casi esecutivi - saranno correttamente iscritte nei
capitoli di bilancio, perché non ci sia un documento avulso dal
contesto del bilancio.
Il Consigliere Comé ha detto:
"non abbiamo avuto modo di
conoscere il "business plan", che dovrebbe essere prioritario
rispetto al "master plan""
. Non posso parlare troppo del
passato ma, per quanto riguarda le mie conoscenze, il "master plan"
è stato la conseguenza di una serie di individuazioni di dati e di
elementi che sono quelli che io in modo sintetico ho cercato di
produrre; se poi c'è bisogno di avere ulteriori elementi, mi
impegno a fornirli. Il Consigliere Comé ha verificato l'esercizio
di altri aeroporti e ha citato Lugano e Berna, piste con lunghezza
come la nostra, 1.200 metri; è detto nel documento ed è stato
ripetuto in altre occasioni che qui ci sono delle condizioni
particolari, cioè atterrare arrivando in una zona di pianura senza
dover effettuare tipi di discesa particolari come qui elimina una
serie di problemi, poi qui abbiamo delle condizioni di vento e di
percorribilità che sono particolari, come sapete. Per quanto
riguarda il fatto di non essere messi a conoscenza - mi riferisco a
quanto detto dal collega Comé - delle spese di gestione successiva
dell'aeroporto, posso citare di nuovo... sempre a pagina 216 del
bilancio regionale, capitolo 68170, avevamo in competenza 2006
previsto alla voce "Spese di gestione per l'aeroporto regionale in
Comune di Saint-Christophe" 1.620.000 euro, 1.650.000 nel 2007,
1.650.000 nel 2008. Questo non fa parte di questo piano, fornisco
tale indicazione perché può essere che in Commissione questo dato
non sia stato fornito.
Rispondere al Consigliere Riccarand è sempre abbastanza
difficile, pur con tutta la simpatia che ho per lui, lui ci dice
che è scorretto il modo in cui si viene in Consiglio con questo
atto e fa una citazione che può catturare la fantasia di tutti,
dice:
"voi con questo documento dovevate venire in Consiglio
prima ancora che partisse la gara di appalto, prima ancora che
fosse individuato il soggetto che poi è diventato gestore, quindi
prima ancora che voi firmaste i patti parasociali"
. Non so se
nell'emendamento che fu presentato alla finanziaria del 2003 da
parte del gruppo "La Casa delle Libertà", poi corretto dall'allora
Assessore Caveri, questa era l'intenzione. Mi limito a leggere
dall'articolo 48 comma 3:
"
gli interventi di cui al comma
2 sono realizzati previa approvazione, da parte del Consiglio
regionale, di un programma di investimenti e sviluppo, predisposto
dalla Giunta regionale, che contenga anche la definizione degli
assetti societari della società di capitali"
. Non c'è scritto
delle società o dei concorrenti, ma
"della società di
capitali"
, perché si intende già che ce ne sia una; allora non
si poteva immaginare che ve ne fosse una che concorreva, ma
certamente che ve ne fosse una che fosse affidataria...
(interruzione del Consigliere Frassy, fuori
microfono)
... allora o lo avete scritto male, o già era dato per scontato
che quel passaggio non avvenisse in Consiglio. Capisco cosa vuol
dire ma, quando lo si definisce in questo modo, significa che ci si
pone ad individuare una fase successiva ad affidamento già
avvenuto, questo è il ragionamento... poi lei sicuramente non lo
condividerà. Capisco che si possa essere contrari, che vi siano dei
dubbi e che si voglia portare l'attenzione su aspetti non
condivisi, ma che si voglia sempre vedere chissà quali cose dietro
a quanto si fa francamente lo trovo esagerato. C'è un'unica società
che ha partecipato alla gara, non ho seguito la gara ma, sotto
questo punto di vista, ci può essere un rimpianto, non un'accusa.
Posso intuire le ragioni, peraltro credo che il Presidente le
spiegherà, ma che stanno nel fatto che la gestione di questo
aeroporto, visti i suoi volumi di traffico e la sua attuale
consistenza, non sia attrattivo. Sul periodo dei 30 anni poi mi
limito a ripetere quanto ho detto: il posizionamento
dell'"asticella" è sempre un fatto soggettivo, potrei anche
concordare che 30 anni sono troppi, ma magari, se dicessi 20, il
collega Riccarand potrebbe essere d'accordo, ma non lo sarebbe un
altro. Questo non lo trovo un elemento così negativo o tale da
destare chissà quali sospetti.
Arrivo a quanto detto dal collega Frassy. Credo di aver già
risposto al contenuto economico, dicendo che la somma che è
iscritta in bilancio è quella che troviamo qui. Qualche collega mi
ha chiesto: "venite con questo documento, poi come si spende, quali
impegni di spesa?". No, qui non ci sono impegni di spesa, questo è
un documento di indirizzo che fissa delle cifre, definisce un
percorso e che dice con quali strumenti, sulla base di quanto detto
dalla legge, si arriverà alla fine di questo percorso. "Chi fa le
cose?" chiede il collega Frassy. Evidentemente queste cose le fa la
società di gestione e le fa sulla base di una possibilità che è
prevista dalla legge n. 38/1999 che passa attraverso l'affidamento
mediante convenzione, dove si dice che l'Amministrazione regionale,
gli enti locali di cui alla legge regionale n. 54 sono autorizzati
ad affidare mediante convenzione a soggetti pubblici o privati,
concessionari di servizi pubblici, la realizzazione di un'opera
pubblica. Dice poi quali sono le casistiche e precisa che per
l'affidamento
"le amministrazioni concedenti provvedono alla
redazione del progetto dell'opera di competenza, al conseguimento
della disponibilità delle aree necessarie..."
- che sarà quello
che faremo tramite il piano di acquisti che l'Assessore
Marguerettaz porterà in Consiglio -
"... nonché al finanziamento
della spesa"
, ed è quanto faremo per procedere con gli
interventi che saranno definiti, secondo quanto qui detto, in modo
puntuale dai progetti preliminari e successivamente definitivi e
qualora l'"ENAC", come riteniamo, ci darà la sua autorizzazione,
esecutivi e nelle fasi di appalto.
Si dà atto che dalle ore 11,41 assume la Presidenza il
Vicepresidente Nicco.
Presidente - Ci sono dichiarazioni di voto?
La parola al Presidente della Regione, Caveri.
Caveri (UV) - Ci trovavamo di fronte a una difficile "matassa"
cui dare un indirizzo certo più o meno condivisibile, ma
pianificato nel tempo. Credo che l'insieme dei documenti che
abbiamo presentato al Consiglio regionale nel tempo diano conto di
un impegno di realizzazione di un aeroporto, il "Corrado Gex", che
sia degno di questo nome e soprattutto nel nome e per conto di
Corrado Gex. Quello che stiamo realizzando oggi con la
radioassistenza e l'allungamento della pista è quello che Corrado
Gex pensò fin dagli anni '60. Ci stiamo avvicinando ad una data
importante, il 2006 sarà infatti l'anno in cui ricorderemo la
scomparsa di Corrado Gex, che morì tragicamente nel 1966.
Venne presentato in Commissione il "master plan", come più volte
richiesto, e non tornerò di nuovo sulla polemica di applicazione di
quella norma, perché su questo ci siamo a lungo confrontati.
Ritengo che quello di oggi sia il documento che era stato richiesto
dal Consiglio e che avevo annunciato fin dall'epoca che sarebbe
stato presentato quando si avesse avuto la ragionevole certezza -
che oggi abbiamo avendo anche sottoscritto dei documenti ufficiali
con "ENAC" e Ministero dei trasporti - che le procedure di
radioassistenza, che stiamo proponendo, sono condivise dall'"ENAC",
con una discesa che comincerà all'altezza dell'aeroporto di Biella
e si concluderà sull'aeroporto "Corrado Gex", con un raggio di
discesa che consentirà anche ad aerei fino a 100 posti di poter
scendere sull'aeroporto di Aosta.
Siamo di fronte ad una mostruosa invasione di aeromobili sulla
città di Aosta? Certamente no. Si ritiene, da quanto riportato
dall'Assessore, che nei prossimi 5-6 anni si potrà pensare ad un
incremento ragionevole dei voli, immaginando atterraggi e decolli
quotidiani di non più di 7-8 aeromobili al massimo. Sappiamo che
sono già interessati i "tour operator" che agiscono dal sud della
Svezia e da Paesi europei come la Danimarca, Olanda, Regno Unito.
Non siamo di fronte a qualcosa che non abbia senso, ma solo ad una
conferma che l'aeroporto di Aosta - che lo è già - è un aeroporto
commerciale. Non siamo di fronte a costruzioni come le piramidi
egizie, ma piuttosto siamo di fronte a uno sviluppo ragionevole.
Devo dire peraltro che bloccare lo sviluppo potrebbe essere anche
una scelta, una sorta di monachesimo laico e penitenziale in cui la
povertà, come il digiuno per purgare le lumache, ci dia una specie
di aurea di santità. Vi è in questo che è ben diverso dal buon
governo, dall'austerità, dal rapporto equilibrato costi-benefici,
dall'attenzione per l'ambiente, qualcosa da approfondire dal punto
di vista psicologico, perché ho l'impressione che nella "deriva"
delle ideologie, persi i grandi riferimenti utopistici, esplode il
fenomeno del "no". Gli Americani lo chiamano "nimby: not in my
backyard", non nel mio cortile. Un ospedale nella città? Non nel
mio cortile! Autostrada, strade, ferrovie, discariche,
termoconvertitori, strade poderali, impianti a fune, antenne radio
tivù, tralicci elettrici? Mai nel mio cortile! Noi vogliamo un
aeroporto sicuro, presidio della Protezione civile, dotato
finalmente di tutte le apparecchiature, con la sicurezza per
l'atterraggio degli aerei di oggi e per un uso notturno degli
elicotteri? Non nel mio cortile!
Presidente - Se non ci sono altre dichiarazioni di voto, pongo
in votazione l'atto con l'emendamento della IV Commissione e con
l'emendamento sottoscritto dal gruppo "La Casa delle
Libertà"...
(interruzione del Consigliere Frassy, fuori
microfono)
... sì quando si riferiscono ad uno specifico articolo di legge,
essendo riferiti all'atto nel suo complesso... comunque, se volete
fare una votazione distinta, facciamo una votazione distinta.
La parola all'Assessore al turismo, sport, commercio e
trasporti, Pastoret.
Pastoret (UV) - L'emendamento che è stato presentato in
Commissione era solo per riaggiustare una discrasia che c'era fra
il titolo della deliberazione e il titolo dell'atto presentato,
cosa che peraltro era stata fatta notare da qualche Commissario.
Era un fatto di coerenza per i due titoli...
Presidente - È il titolo dell'allegato che viene modificato, non
della deliberazione.
La parola al Consigliere Frassy.
Frassy (CdL) - Può darsi che abbia capito male l'emendamento, ma
il titolo dell'atto è emendato...
Presidente - ... il titolo dell'allegato al piano di
sviluppo.
Frassy (CdL) - ... il titolo dell'atto amministrativo recita:
"Approvazione del programma di investimenti e sviluppo
dell'Aeroporto regionale C. Gex 2005-2010 ai sensi del comma 3
dell'articolo 48 della l.r. 15 dicembre 2003, n. 21". Non è questo
il titolo dell'atto amministrativo? Non capiamo dove sia
l'allegato.
Tibaldi -
(fuori microfono)
... è questo il titolo a
pagina 2, è questo il titolo che viene emendato, giusto?
Presidente - Esattamente.
Frassy (CdL) - Potevi spiegarmelo prima, perciò il titolo della
deliberazione rimane quello che è: sì o no?
Tibaldi -
(fuori microfono)
... suggerisco
all'Assessore... è questo il documento.
Presidente - La parola all'Assessore al turismo, sport,
commercio e trasporti, Pastoret.
Pastoret (UV) - Qui si fa confusione chiamando deliberazione ciò
che è presente qui... tale atto è stato presentato alla Commissione
con una deliberazione di Giunta che aveva un titolo e con questo
atto allegato di accompagnamento. Il titolo di tale atto era:
"Approvazione del programma di investimenti e sviluppo
dell'aeroporto regionale...", eccetera, e c'era stato detto dallo
stesso collega Frassy che esso non era coerente con il titolo della
deliberazione di Giunta; allora è stato, su vostra stessa
richiesta, modificato con un emendamento che ho presentato in
Commissione dicendo: "programma di investimenti e sviluppo
dell'Aeroporto regionale C. Gex", ma che non ha a che vedere con il
titolo...
(interruzione di un Consigliere, fuori microfono)
... sì, è andato lui al posto mio, perché io non c'ero... su
richiesta vostra...
(interruzione della Consigliera Squarzino Secondina, fuori
microfono)
Presidente - Pongo in votazione l'emendamento presentato dal
gruppo "La Casa delle Libertà" e sottoscritto dall'Assessore, di
cui do lettura:
Emendamento
- La locuzione: "2005-2010" nel titolo della deliberazione è
sostituita dalla seguente: "2006-2010";
- La locuzione: "periodo 2005-2010" all'ottavo e al decimo
capoverso delle premesse della deliberazione, nel dispositivo della
deliberazione, nell'allegato al primo capoverso di pagina 2 e nel
primo capoverso del paragrafo "IL PIANO DI SVILUPPO 2005-2010" a
pagina 5 è sostituita dalla seguente: "periodo 2006-2010";
- La locuzione: "Il Piano di sviluppo 2005-2010" al primo
capoverso di pagina 2 e nel titolo del paragrafo a pagina 5
dell'allegato, è sostituita dalla seguente: "Il Piano di sviluppo
2006-2010";
- La locuzione: "Triennio 2005/2007", a pagina 5
dell'allegato, è sostituita dalla seguente: "Biennio
2006/2007";
- La locuzione: "triennio 2005/2007", a pagina 5 e a pagina 6
dell'allegato, è sostituita dalla seguente: "biennio
2006/2007".
Consiglieri presenti: 30
Votanti: 26
Favorevoli: 26
Astenuti: 4 (Curtaz, La Torre, Riccarand, Squarzino
Secondina)
Il Consiglio approva.
Presidente - Pongo in votazione l'atto nel suo complesso con
l'emendamento presentato dalla IV Commissione, di cui do
lettura:
Emendamento
Il titolo dell'allegato della deliberazione "Approvazione del
programma di investimenti e sviluppo dell'aeroporto regionale C.
Gex 2005-2010, ai sensi del comma 3 dell'art. 48 della l.r.
15.12.2003, n. 21", viene così modificato: "Programma di
investimenti e sviluppo dell'aeroporto regionale C. Gex".
Consiglieri presenti: 32
Votanti: 24
Favorevoli: 21
Contrari: 3
Astenuti: 8 (Comé, Frassy, La Torre, Lanièce, Salzone,
Stacchetti, Tibaldi, Viérin Marco)
Il Consiglio approva.
