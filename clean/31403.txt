Classificazione
COOPERAZIONE
ORDINE PUBBLICO - FORZE ARMATE
Caserme e carceri



Oggetto del Consiglio n. 476 del 1° aprile 2009 - Resoconto
OGGETTO N. 476/XIII - Interrogazione: "Operatività della
convenzione tra la cooperativa sociale e la Casa circondariale di
Brissogne per l'attuazione del progetto "lavanderia"".
Interrogazione
Evidenziato che il carcere viene spesso considerato esterno
al mondo delle relazioni civili, quando non addirittura ignorato,
ma è una realtà presente nella società;
Preso atto che in questi anni vi è stata attenzione ed
interesse da parte della Regione a sviluppare e gestire interventi
di sostegno, promozione e integrazione sociale delle persone
detenute;
Ricordato che il 17 settembre 2007 è stato siglato a Roma tra
il Presidente della Regione e il Ministro della Giustizia un
protocollo di intesa per definire, in relazione alle rispettive
competenze, i settori di intervento e i progetti riguardanti la
Casa circondariale di Brissogne;
Rilevato che tra le azioni riferite alla formazione
professionale particolare attenzione è stata dedicata al progetto
"lavanderia" ritenuto molto interessante ed innovativo;
Ricordato che tale progetto, dopo innumerevoli vicissitudini,
è ormai praticamente in fase operativa;
Sottolineato che per la completa realizzazione del progetto
stesso deve essere ancora definita la questione riguardante il
contatore dell'impianto elettrico;
i sottoscritti Consiglieri regionali
Interrogano
il Presidente della Regione per sapere:
1) quando e come sarà risolta definitivamente la questione
riguardante l'impianto elettrico ed il relativo contatore
autonomo;
2) quando sarà resa operativa la convenzione tra la
cooperativa sociale e la casa circondariale di Brissogne.
F.to: Rigo - Donzel
Président
- La parole au Président de la Région,
Rollandin.
Rollandin (UV)
- Grazie, Presidente. Avremo modo - per
concludere forse gli interventi - di intervenire sui temi appena
richiamati in tempi rapidissimi, anche per fugare tutta una serie
di dubbi interpretativi, in modo da chiarire qual è l'onda su cui
andiamo.
Per quanto riguarda l'interrogazione, ringrazio i colleghi per
aver posto l'accento su un tema sicuramente spinoso e non facile.
La questione sollevata ha fatto oggetto di trattazione nell'ultima
riunione dell'osservatorio per la verifica dell'applicazione del
protocollo di intesa fra Regione e Ministero della giustizia, che
si è svolto il 5 dicembre 2008. Come ricordato dall'interrogazione,
il progetto lavanderia all'interno della Casa circondariale di
Brissogne è ormai praticamente in fase operativa. Lo studio di
fattibilità e di adeguamenti strutturali e una prima formazione dei
detenuti preposti sono stati già espletati e manca solo la
formalizzazione dell'iniziativa fra il Ministero e la cooperativa
sociale interessata. Le ragioni di questa
impasse
derivano
dal ritardo nel conferimento del nulla osta da parte degli uffici
preposti del Ministero della giustizia, ritardo causato da una
parte dalla carenza dei fondi del Ministero, e dall'altra dalla
difficoltà di definire procedure e modalità per la fornitura e il
pagamento dell'energia elettrica. Si tratta di capire come, e a
carico di chi, installare, come giustamente fate rilevare voi,
sembra un fatto banale e marginale, però questo è un contatore
autonomo per la rilevazione dei consumi legati alla lavanderia
interna al carcere, i cui costi saranno sostenuti dalla cooperativa
sociale.
Al riguardo già il 14 gennaio scorso è stata inviata dalla
Presidenza della Regione una nota al provveditore regionale per il
Piemonte Valle d'Aosta del Dipartimento amministrazione
penitenziaria dott. Aldo Fabozzi, per segnalare la necessità di
risolvere rapidamente le criticità relative alla Casa circondariale
di Brissogne, in particolare alla situazione del progetto
lavanderia. Si è fatto presente che si tratta di un'iniziativa
utile, produttiva e di rilievo, finanziata e organizzata con la
collaborazione dell'Amministrazione regionale e il coinvolgimento
degli operatori economici locali, che rischia di essere messa in
discussione a causa di lungaggini burocratiche e di posizioni
problematiche degli uffici centrali del Ministero. Il provveditore,
dott. Fabozzi, in risposta alla sollecitazione del 14 gennaio, in
data 16 febbraio 2009 comunicava di aver dato le opportune
informazioni alla Direzione dell'istituto di Brissogne, al fine di
superare le problematiche esistenti e far avanzare il progetto. Qui
credo che vi sia l'altra criticità che giustamente voi segnalate; è
stato indicato al provveditore il problema del continuo e rapido
avvicendamento dei direttori dell'istituto, praticamente ogni mese
c'è una rotazione, per cui tutte le volte (abbiamo fatto due-tre
riunioni) ci troviamo un po' come per le poste o per altri settori,
che, quando abbiamo finito di discutere, cambia l'interlocutore.
Qui la situazione è più grave, perché su queste tematiche non è
così facile riprendere l'argomento. Lo sottolineiamo non certo per
accampare scuse, ma perché purtroppo questo influisce negativamente
su tale problema come su altri. Il provveditore dott. Fabozzi ha
concordato sulla necessità di assegnare all'istituto un direttore
titolare che garantisca la continuità della gestione, purtroppo nel
distretto Piemonte-Valle d'Aosta non ci sono risorse sufficienti,
quindi la direzione dell'istituto valdostano è affidata a dirigenti
in servizio di missione, che si alternano quasi mensilmente. Questa
criticità è stata fatta presente, ma ad oggi non è risolta.
Per quanto riguarda il punto di questo benedetto contatore e per
quanto riguarda l'esigenza di intervenire, abbiamo anche segnalato
che se è una questione di finanziare o di dire chi paga, siamo
disponibili a farcene carico. L'importante è di essere autorizzati
a questo e attendiamo risposta. Ho fatto presente le date degli
interventi per dire che purtroppo abbiamo sollecitato
ripetutamente, ma queste difficoltà sono incomprensibili, quindi
non possiamo che far nostre le preoccupazioni che avete detto
nell'ambito di quello che è il ritardo dell'avvio di una procedura
che poteva e può essere interessante. Noi più di così... chiediamo
solo di essere autorizzati a pagare. Questa è in conclusione la
situazione.
Président
- La parole au Conseiller Rigo.
Rigo (PD)
- Ringrazio il Presidente per le risposte di
cui mi dichiaro soddisfatto. Non è venuto meno in questi anni
l'impegno dell'Amministrazione regionale e della Presidenza della
Regione nei diversi Presidenti che si sono via via succeduti,
dell'Agenzia del lavoro, della cooperazione sociale, di tutti
quanti gli attori. Spiace che gli uffici della Presidenza del
Consiglio, interpretando il Regolamento, abbiamo considerato
interrogazione quella che originariamente avevo depositato come
interpellanza. Pazienza. Mi premeva conoscere quanto ha illustrato
il Presidente della Regione e quindi come risolvere la questione
contatore, ma mi interessava anche presentare al Consiglio
regionale una storia di ordinaria follia burocratica, un semplice
banale problema che si trasforma in una pratica burocratica
insolubile, inestricabile, fantozziana. La mala burocrazia non è né
di Destra, né di Sinistra, è un male pericoloso per le mille forme
e facce che ormai permea e avvolge le amministrazioni pubbliche e
in particolare i più alti centri del potere burocratico
amministrativo.
Veniamo al senso dell'interrogazione. Il carcere viene spesso
considerato esterno al mondo delle relazioni civili quando, se non
addirittura estraneo, ignorato, ma è ben presente nella realtà
italiana e anche valdostana, è presente anche in Valle d'Aosta. Le
dimensioni del tempo e dello spazio assumono in carcere significati
diversi, quasi rovesciati rispetto al mondo esterno; il tempo è
vissuto in modo passivo, scandito da ritmi decisi da altri, con
noia e perennemente in attesa che si verifichi qualcosa; ecco
quindi il problema è come convertire un tempo che aliena in un
tempo che attiva e stimola. Questo è uno degli obiettivi del
protocollo che è stato siglato dall'Onorevole Caveri e dal Ministro
Mastella, a cui fa riferimento il problema lavanderia e che
discutiamo adesso. Mi fa piacere che il Presidente Rollandin si sia
dichiarato pronto come Amministrazione regionale ad assumersi gli
oneri finanziari, che saranno 2.000-2.100 euro non di più, per
questo benedetto contatore, e che non siano a carico della
cooperativa sociale che non ha alcuna competenza e responsabilità
in merito.
