Classificazione
TRASPORTI E VIABILITÀ
Trasporti



Oggetto del Consiglio n. 2863 del 13 luglio 2017 - Resoconto
OGGETTO N. 2863/XIV - Interpellanza: "Modalità di
acquisizione di ulteriori tre treni bimodali a favore della
Regione".
Rosset (Presidente) -
Punto n. 22 dell'ordine del giorno.
Ha chiesto la parola il Consigliere Marguerettaz per
l'illustrazione; ne ha facoltà.
Marguerettaz (UV) -
Questa interpellanza non credo abbia
bisogno di una presentazione articolata, direi che è abbastanza
chiara.
Abbiamo avuto modo di audire Restano e l'ingegner Trevisan in
Commissione e di partecipare, io e il collega Bianchi della IV
Commissione, alla presentazione dei primi due treni bimodali in
Svizzera; abbiamo anche apprezzato l'entusiasmo del Presidente
Marquis e dell'Assessore nel presentare un acquisto di treni
bimodali che, come hanno potuto constatare, sono di un modello
tecnologico avanzato, modello che interessa anche altre Regioni.
Abbiamo avuto poi modo di vedere l'Assessore di un'altra Regione
essere interessato all'acquisto che al nostro Assessore ha
addirittura detto: "speriamo di poter fare come la Valle d'Aosta,
perché siete stati molto bravi". Io sono contento che il lavoro
fatto da noi abbia portato lode a Restano, ma è ovvio che il lavoro
fatto gratifica il Governo precedente.
Rispetto al Governo precedente, abbiamo avuto modo di ricordare
che il Presidente Rollandin - lui ovviamente fa delle riunioni di
lavoro, quindi possiamo dire che non passeggia a Roma - ha portato
a casa dei risultati concreti. Pertanto il CIPE in data primo
dicembre ha deliberato l'acquisto di tre treni bimodali in cui c'è
un delta a carico della Regione, ma molto contenuto. Abbiamo
chiesto in Commissione lumi su tale acquisto, ma probabilmente non
tutti hanno la stessa sensibilità. L'Assessore Restano ha definito
questa una provocazione, ma non lo è, è un dato di fatto. Se vi
ricordate, nel passato si diceva che cinque treni bimodali non
bastano, che bisognerebbe averne sette o otto per avere una flotta
completa. Adesso abbiamo l'opportunità di avere una flotta completa
di otto treni, ecco perché ci siamo permessi.
Devo dire che in Commissione qualche rassicurazione ci è stata
data, però volevamo avere un conforto solenne in aula rispetto alle
modalità, ai tempi e alla volontà di avere questi tre treni
bimodali supplementari.
Presidente -
Ha chiesto la parola l'Assessore Restano per
la risposta; ne ha facoltà.
Restano (AC-PNV) -
L'interpellanza è composta da tre
domande.
Prima domanda: "cosa intende fare il Governo regionale per
definire concretamente l'acquisto dei treni indicati in premessa".
In parte lo ha già anticipato l'interpellante, il primo dicembre il
CIPE ha deliberato ed è stato pubblicato il 14 aprile sulla
Gazzetta Ufficiale. Gli uffici, nel frattempo, hanno fornito al
Ministero la documentazione richiesta rispetto agli investimenti e,
successivamente, hanno contattato i referenti ministeriali che si
occupano della relativa attuazione. Attualmente l'istruttoria
ministeriale risulta ferma, in attesa di circolari attuative, e gli
uffici seguono l'evoluzione dell'iter.
Per quanto riguarda la seconda domanda: "quali sono i tempi
previsti", data l'incertezza delle tempistiche per la conclusione
dell'iter di istruttoria ministeriale, ad oggi non è possibile
definire le tempistiche per l'attuazione dell'intervento.
Terzo quesito: "se l'acquisto di questi ulteriori tre treni, ad
oggi non previsto, inciderà nel processo di gara per
l'aggiudicazione del servizio ferroviario che si svolgerà nei
prossimi mesi". I documenti di gara per l'affido del servizio di
trasporto pubblico ferroviario regionale sono prossimi
all'approvazione. Non potendo contare su informazioni certe in
merito all'acquisto di ulteriore materiale bimodale alla data
ipotizzata per l'approvazione di tali documenti, i documenti di
gara individuano soluzioni flessibili e uno scenario compatibile
con la dotazione iniziale di cinque treni, con eventualmente una
sua successiva implementazione e con la possibilità di rianalizzare
l'equilibrio economico finanziario a base di contratto.
Certo che - mi permetto di aggiungerlo - l'approvazione della
legge regionale n. 22/2016 ha segnato ovviamente un profondo
cambiamento rispetto alla politica regionale relativa al trasporto
su ferro, perché ha posto al centro del sistema trasportistico
l'elettrificazione della tratta sino ad Aosta. Qualora
l'elettrificazione avvenisse, se andasse avanti di questo passo
saremmo prossimi al passaggio in Giunta dell'accordo quadro, come
ben sapete, e sostanzialmente si andrebbe nel senso previsto dalla
norma. Tanta gente, soprattutto tra i proponenti del referendum
popolare, colleghi e anche altri valdostani, si chiedono se sia
opportuno o meno proseguire nell'acquisto dei treni bimodali,
perché la politica in allora posta in essere è stata completamente
smentita dalla norma.
Per quanto ci riguarda, avvieremo delle interlocuzioni con il
Ministero per comprendere se è possibile utilizzare la somma
stanziata per investimenti di altro tipo e poi faremo le dovute
valutazioni in merito.
Presidente -
Ha chiesto la parola il Consigliere
Marguerettaz per la replica; ne ha facoltà.
Marguerettaz (UV) -
Oggi, quando mi riferivo al
Presidente Marquis, ho parlato di sdoppiamento di personalità.
Credo però che Restano abbia voluto succhiare la ruota. Mi ha
risposto dicendo: "abbiamo mandato al Ministero, abbiamo fatto",
dopodiché dice: "non sappiamo però se li compriamo, perché possiamo
destinare". Collega Restano, le voglio leggere quanto ha dichiarato
il suo dirigente, ingegner Trevisan, in Commissione: "La
valutazione dei consulenti è che il progetto - quello
dell'elettrificazione, che lei al TG3 ha chiamato "di
elettrizzazione" - potrebbe essere ottimizzabile per quanto
riguarda le sottostazioni elettriche, che erano quell'insieme di
impianti che avevano un'occupazione in termini di superficie molto
ampia e che erano stati localizzati a Saint-Christophe, a Nus, a
Fénis e a Hône, oltre a uno in Piemonte. Loro ci dicono che è un
intervento che ha dei benefici sostanzialmente da un punto di vista
ambientale, ma da un punto di vista dei tempi di percorrenza, così
come aveva valutato a suo tempo RFI, non c'è un impatto, se non
rispetto ai tempi di rottura di carico a Ivrea. Quindi rispetto
alla soluzione con i bimodali, già in corso di attuazione, i tempi
di percorrenza non cambiano in modo significativo". Ma scherziamo?
I vostri consulenti dicono che con i bimodali risolviamo il
problema centrale, quello della rottura di carico, che con
l'elettrificazione non c'è nessun risparmio di tempo, e lei viene
in Consiglio a dirci che forse andiamo a chiedere se possiamo
riconvertire? Io credo che non ci sia più nulla da dire, oppure lei
non fa già più l'Assessore al turismo perché l'Assessorato del
turismo è altrove... adesso facciamo anche far fare l'Assessore ai
trasporti a Riccarand e siamo belli che a posto! Perché se lei
viene in aula a dirci che rinunciamo a 30 milioni per l'acquisto di
bimodali, io credo che siamo arrivati veramente all'assurdo! Viene
fuori un'altra scritta, non più quella di Chanoux, ma siamo su
Scherzi a parte
. Io non ho parole!
