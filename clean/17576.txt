Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 120 del 9 novembre 1988 - Resoconto
OGGETTO N. 120/IX - ORGANIZZAZIONE E FUNZIONAMENTO DEI
CONSULTORI DEL COMUNE DI AOSTA. (Interrogazione).
PRESIDENTE:
Do lettura dell'interrogazione in oggetto,
presentata dai Consiglieri Mafrica e Bajocco ed iscritta al punto 7
dell'ordine del giorno.
INTERROGAZIONE
Nel corso di due affollate assemblee sui problemi dei minori,
organizzate da ARCIDONNA della Valle d'Aosta, tra le numerose
domande che le donne avrebbero voluto rivolgere all'Assessore alla
Sanità, se fosse stato presente come promesso, vi è stata anche
quella relativa al funzionamento del consultorio di via Festaz.
In tale struttura pubblica è stata infatti sospesa
l’effettuazione del pap-test, esame di base per
l’individuazione precoce di frequenti forme
tumorali.
Poiché pare che la motivazione addotta per tale disservizio sia
da ricercarsi nel pensionamento della professionista incaricata, i
sottoscritti Consiglieri regionali del Gruppo comunista
INTERROGANO
l'Assessore competente per conoscere:
1) quali sono i servizi oggi erogati nei consultori di Aosta e
qual è la dotazione organica di ciascun consultorio;
2) quali provvedimenti sono allo studio per consentire un
funzionamento dei consultori che sia rispettoso delle finalità
stabilite dalla legge istitutiva.
PRESIDENTE:
Ha chiesto la parola l'Assessore alla Sanità
ed Assistenza Sociale, Lanièce; ne ha facoltà.
LANIECE (D.C.):
I consultori che operano nella città di
Aosta sono 3:
- zona centro: in via Festaz;
- zona ovest: al n. 248 di corso Saint Martin de Corléans;
- zona est: in piazza Btg. Cervino.
Nella città opera altresì il Centro medico-psico-pedagogico,
dove sono inseriti i servizi di riabilitazione ed il servizio di
neuropsichiatria infantile.
I servizi erogati dai consultori sono: infermieristico,
pediatrico, ostetrico (quest'ultimo solo per le zone ovest ed est),
ginecologico, psicologico, sociale e riabilitativo per tutti e tre
i consultori; mentre il servizio di neuropsichiatria infantile
viene erogato presso il Centro medico-psico-pedagogico.
L'organico dei consultori è il seguente:
- zona centro (via Festaz): 2 assistenti sanitari, 1 ginecologo,
2 assistenti sociali, 2 psicologhe;
- zona ovest: 1 assistente sanitaria, 1 infermiera
professionale, 1 pediatra, 1 ginecologo, 1 ostetrica, 1 psicologa,
2 assistenti sociali, uno dei quali a metà servizio con
l’Assessorato;
- zona est (piazza Btg. Cervino): 1 assistente sanitaria, 1
infermiera professionale, 1 pediatra, 1 ginecologo, 1 ostetrica, 1
assistente sociale ed 1 psicologo.
L'organico del Centro medico-psico-pedagogico di via Stévenin è
costituito da: 1 assistente sanitaria, 1 psichiatra infantile, 2
fisioterapiste, 3 logopediste, 1 amministrativo.
Entro l'anno in corso il consultorio della zone centro, cioè
quello di via Festaz in cui é state sospesa l'effettuazione del
pap-test, verrà dotato di una pediatra e di un'ostetrica, che
sostituirà quella andata in pensione. Stiamo bandendo infatti un
avviso pubblico per reperire delle ostetriche, perché
l’U.S.L. non ne dispone e per sopperire alle
necessità di questo consultorio sarebbe costretta a sguarnire un
altro servizio. Speriamo pertanto di poter eliminare questa carenza
entro il 31 dicembre del corrente anno.
Ai Consiglieri interroganti, comunque, posso far pervenire
l'elenco degli organici di ogni singolo consultorio.
PRESIDENTE:
Punto 8 all'ordine del giorno.
Ha chiesto la parola il Consigliere Mafrica; ne ha facoltà.
MAFRICA (P.C.I.):
Io non so se oggi il Presidente ha
particolarmente fretta, però più di una volta si è dimenticato di
darci la possibilità di replicare...
PRESIDENTE:
Abbiamo dei tempi tayloriani, per cui se uno
...... .
MAFRICA (P.C.I.):
Abbiamo due giorni di tempo, ma non
credo che li utilizzeremo, anche perché non mi sembra che gli
argomenti siano così numerosi o particolarmente impegnativi.
PRESIDENTE:
Giusto, giusto.
MAFRICA (P.C.I.):
All'Assessore Lanièce dico di essere
rimasto dispiaciuto che non abbia potuto presenziare alla riunione
organizzata dalle donne, nel corso della quale le proteste sul
funzionamento dei consultori erano piuttosto esacerbate. Eppure,
dagli organici e dagli elenchi che lui ha letto, sembrerebbe che le
strutture in questione siano dei servizi polivalenti, con numerose
possibilità di intervento e con organici, se si eccettua il caso di
via Festaz, abbastanza completi e complessi; di fatto, però, è
diffusa una certa insoddisfazione sul loro funzionamento.
Visto che lei, Assessore, non ha potuto partecipare a quella
riunione, io le faccio rilevare questa insoddisfazione e, se una
legge ne stabilisce i compiti e se, come sembra, c'è anche il
personale occorrente, veda che abbia a cessare l'insoddisfazione
sul funzionamento dei consultori del comune di Aosta.
