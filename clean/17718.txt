Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 37 del 28 settembre 1988 - Resoconto
OGGETTO N. 37/IX - COMPLETAMENTO DELLA RISTRUTTURAZIONE E
DEFINIZIONE DEL RUOLO DELL'AEROPORTO REGIONALE DELLA VALLE
D’AOSTA.- (Interpellanza).
PRESIDENTE:
Do lettura dell'interpellanza in oggetto,
presentata dai Consiglieri Mafrica e Tonino.
INTERPELLANZA
Nel corso degli ultimi anni sono stati spesi circa 5 miliardi
per il riposizionamento della pista e la ristrutturazione della
palazzina dell'aeroporto regionale.
L'aeroporto è però da alcuni mesi chiuso perché i lavori
eseguiti non sono stati ritenuti "a norma" dai funzionari
competenti.
L'utilizzazione della pista è perciò in questo periodo
consentita solo in particolari casi e con specifiche
autorizzazioni.
Poiché gli investimenti fatti e le potenzialità turistiche e
commerciali dell'aeroporto regionale non possono essere riferiti al
semplice uso di una "aviosuperficie".
i sottoscritti Consiglieri regionale
INTERPELLANO
la Giunta regionale per conoscere:
1) i motivi che hanno portato a differire i lavori richiesti per
riportare "a norma" lo scalo aeroportuale regionale;
2) le intenzioni della Giunta in ordine al ruolo dell'aeroporto
regionale nell'ambito del sistema economico e del sistema dei
trasporti regionali.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (P.C.I.):
Nel corso degli ultimi anni, la Regione
ha speso circa 5 miliardi per lavori relativi all'aeroporto
regionale. Questi lavori hanno interessato per oltre 3 miliardi il
riposizionamento della pista, resosi necessario per un conflitto di
localizzazione rispetto all'autostrada, e per la ristrutturazione
della palazzina dell'aeroporto, che è anche utilizzata dalla
Protezione Civile.
Dal giugno di quest'anno l'aeroporto è chiuso, perché i lavori
eseguiti non sono stati ritenuti "a norma" dai funzionari
competenti del Servizio Civilavia. C'è da dire, però, che, nel
periodo immediatamente antecedente la chiusura, l'aeroporto era
quasi diventato di carattere internazionale: era atterrato il
Ministro dei Trasporti, per partecipare ad una manifestazione,
della quale chiederemo di poter verificare i conti, perché ci
sembra che sia stata un po' cara; era atterrato il Vicesegretario
del Partito Socialista Italiano, Martelli; era atterrato l'allora
Vicesegretario del Partito Comunista Italiano, Occhetto. Dopo
questa serie di atterraggi, che potevano sembrare un lancio in
grande stile della struttura, l'aeroporto è stato chiuso.
Siamo andati a verificare sul posto ed abbiamo visto delle cose
che sembrano piuttosto assurde anche a degli incompetenti, e di
questo chiediamo conto all'Assessore ai Lavori Pubblici. E' stata
rifatta la pista, che ha assunto un andamento lievemente inclinato,
come probabilmente devono essere le piste, mentre prima, seguendo
l'andamento naturale, aveva ai bordi un certo andamento. Ora, però,
la pista segue l'andamento a piano inclinato, ma i bordi sono
rimasti com'erano prima e non sono stati predisposti i raccordi tra
la pista e le fasce laterali. Ne consegue che all'inizio della
pista, dove inizia anche il piano inclinato, c'è un dislivello a
volte anche di mezzo metro, nel senso che la pista è più alta anche
di mezzo metro rispetto ai bordi, mentre alla fine succede il
contrario ed emergono anche dei pozzetti.
Io mi chiedo, e vorrei avere in merito una spiegazione
dall'Assessore, perché sono trascorsi dei mesi tra la conclusione
dei lavori della pista ed il periodo in cui sono stati decisi i
lavori relativi ai raccordi laterali. Vorrei capire come mai, da
quando si sono ricevute le osservazioni da parte di questi
funzionari, che credo, prima di chiudere l'aeroporto, abbiano
trasmesso alla Regione le loro osservazioni, non si è intervenuti
per tempo.
Al di là di questo fatto contingente, con questa interpellanza
vogliamo sollevare un problema più generale, relativo al ruolo
dell'aeroporto. Il fatto che citavo prima, che personalità
autorevoli (non è potuto atterrare l'On. Craxi, perché in quel
momento l'aeroporto era chiuso) abbiano avuto bisogno di servirsi
di questa struttura, avrebbe potuto essere anche un momento valido
per dimostrare la sua utilità nel rendere possibili collegamenti
veloci con Roma o con altri aeroporti italiani o
internazionali.
Se questo ruolo che si è manifestato "in luce" viene ritenuto
valido, allora non ci si può fermare soltanto al rifacimento della
pista. Mi pare che ci siano già le condutture per l'illuminazione,
che deve essere fatta, altrimenti gli aerei possono atterrare solo
di giorno, ma non di notte. Occorre poi provvedere anche alla
possibilità di guida strumentale, altrimenti in caso di cattivo
tempo non è possibile alcun atterraggio.
Con l'interpellanza, quindi, noi vogliamo delle spiegazioni su
questo ritardo che appare incomprensibile. Io credo che, da parte
della Regione, tutto sia stato collaudato e ritenuto in ordine, ma
mi domando come mai non ci si è accorti per tempo di questi
problemi. In secondo luogo, voglio conoscere le intenzioni della
Giunta in merito alla prosecuzione degli interventi che potrebbero
dare effettivamente all'aeroporto regionale una valenza turistica e
commerciale di sicuro interesse.
PRESIDENTE:
Ha chiesto la parola l'Assessore ai Lavori
Pubblici, Fosson; ne ha facoltà.
FOSSON (D.C.):
I lavori di ristrutturazione della pista
sono stati ultimati nel novembre dello scorso anno. In data 5
febbraio 1988, l'ispettore principale di Civilavia ha redatto una
relazione, a seguito di un sopralluogo che ha eseguito sulla pista
dell'aeroporto di Aosta, che è stata realizzata secondo un progetto
redatto da tecnici incaricati dalla Regione e regolarmente
collaudata per quanto riguarda i lavori. Il progetto non prevedeva
l'adeguamento del prato circostante.
In effetti, nella relazione che ho citato sono presenti cinque
rilievi che riguardano proprio le spalle ("shoulders") della pista,
il riporto di materiale e la cotica erbosa. Non sto a rileggere
queste osservazioni, perché la cosa sarebbe troppo lunga, ma le
farò vedere al Consigliere Mafrica; esse, comunque, riguardano
proprio il prato ed il suo raccordo con la pista.
Il 27 aprile 1988, il Direttore della Circoscrizione
aeroportuale di Torino-Caselle inviava una lettera alla Regione, in
cui riprendeva le cinque osservazioni dell'ing. Marinoni e diceva:
"Si resta in attesa di cortese riscontro". Non si prevedeva, a quel
punto, la chiusura dell'aeroporto o il suo declassamento nel caso
non fossero eseguiti questi lavori.
In quel periodo gli uffici della Regione hanno cominciato a
ragionare sulla possibilità di adeguare la zona a prato e,
contemporaneamente, da parte dell'Assessorato all'Agricoltura si
ipotizzava la possibilità di costruire una irrigazione a pioggia,
per mantenere a verde la zona di prato circostante la pista.
Proprio durante lo svolgersi di questi adempimenti tecnici è
arrivato a giugno, come ricordava il Consigliere Mafrica, l'ordine
di chiusura o di declassamento dell'aeroporto.
Posso dire, in ogni caso, che è già stato espletato l'appalto e
sono già stati aggiudicati i lavori per la sistemazione delle zone
circostanti la pista, con i raccordi previsti dalle relazioni di
Civilavia e della Circoscrizione aeroportuale di Torino-Caselle, ma
gli stessi lavori prevedono anche la costruzione dell'impianto di
irrigazione che, tra l'altro, richiede pozzetti speciali
particolari, perché devono poter sopportare i carichi necessari, e
gli irrigatori devono poter essere estraibili ed eclissabili
all'occorrenza.
I lavori stanno per essere consegnati. Abbiamo dato 120 giorni
di tempo per la loro esecuzione, ma è probabile che li si riesca a
finire in un tempo più ristretto. Questo per quanto riguarda
l'adeguamento dell'aeroporto alle richieste del Ministero dei
Trasporti. Per quanto riguarda le intenzioni della Giunta in ordine
al ruolo dell'aeroporto regionale, ritengo che il fatto stesso che
la Giunta ed il Consiglio regionale abbiano stipulato una
convenzione con la compagnia "Air Vallée" allo scopo di sviluppare
il trasporto aereo in Valle d'Aosta sia già una chiara
indicazione.
Il Consigliere Mafrica diceva che so no già state predisposte
nella pista le tubazioni atte ad alloggiare tutti gli impianti.
E’ vero: si sta completando la progettazione
dell'impianto elettrico e si provvederà a dotare l'aeroporto di
tutti gli strumenti necessari ad un volo adeguato e sicuro, anche
strumentale. Si tenga presente che, per quanto riguarda i
regolamenti di volo esistenti, l’aeroporto di Aosta
è sito in una zona dove gli ostacoli naturali costituiti dalle
montagne presentano tutta una serie di impedimenti al volo
strumentale o al volo in qualsiasi condizione di tempo. Occorrerà,
ma questo non dipende da noi, che la tecnica si sviluppi
ulteriormente e che si modifichino anche i regolamenti in
conseguenza dei progressi della tecnica elettronica e di volo
strumentale.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (P.C.I.):
Sono parzialmente soddisfatto della
seconda parte delle risposte, nel senso che apprezzo la ribadita
volontà della Giunta di dare corso ai lavori che possono rendere
più sicuro e più agibile il volo degli aerei ed il loro atterraggio
o decollo anche in condizioni di cattivo tempo o di notte,
ovviamente con le limitazioni che possono essere determinate dalla
configurazione fisica dell'aeroporto.
Mi sembra meno convincente invece la prima parte, perché non
capisco come mai si debba sempre attendere che qualcuno ci tiri le
orecchie prima di fare delle cose che, con un minimo sforzo di
previsione, potevano essere pensate per tempo. Io ritengo che
l'amministrazione regionale poteva prevedere per tempo che, insieme
al rifacimento della pista, occorreva provvedere anche al
rifacimento delle sue spalle laterali.
