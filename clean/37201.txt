Classificazione
EDILIZIA
Edilizia residenziale



Oggetto del Consiglio n. 1046 del 25 febbraio 2015 - Resoconto
OGGETTO N. 1046/XIV - Interpellanza: "Notizie in merito agli
indirizzi di politica residenziale pubblica regionale".
Presidente
- La parola al collega Donzel.
Donzel (PD-SIN.VDA)
- Grazie Assessore.
Ritorno su questa questione - che aveva già posto con chiarezza
la collega - per avere delle ulteriori delucidazioni. Non è che
voglio prenderla molto alla lontana, ma voglio tornare un po'
indietro, soprattutto a ragionare sulla percezione che i cittadini
hanno di una legge e su come poi questa venga applicata.
Se noi torniamo indietro nel tempo, sappiamo che, a ridosso di
elezioni, la legge viene approvata...faccio un esempio per dare
l'idea del tono con cui venne presentata la legge, era una legge in
cui si diceva: "basta le case agli immigrati, mettiamo il tetto di
8 anni per poter avere la casa". Si sapeva benissimo - l'aveva
segnalato già per tempo la collega Fontana - che era inapplicabile
quella norma, usata per il tempo che serviva in campagna
elettorale...poi, ovviamente, la norma venne cassata, ma ormai si
erano incassati i voti e...dopo si corregge la norma e si ritorna a
ripristinare il buonsenso e il diritto.
Se io vado a vedere per esempio un volantino suo in campagna
elettorale, Assessore...se lo ricorderà, perché c'è la sua foto,
Mauro Baccega, per la campagna elettorale delle regionali, eh, lei
mette un ritaglio dove dice che l'Amministrazione comunale di Aosta
rinuncia ad esercitare il diritto di prelazione per le vendite
degli alloggi; l'Amministrazione dice: "rinuncia ad esercitare il
diritto di prelazione". In realtà non è che l'Amministrazione
rinuncia ad esercitare, l'Amministrazione fa una valutazione
tecnica di convenienza o meno e, successivamente alla valutazione
tecnica, perché ho acquisito qui il dettaglio di alcune
domande...cioè o lei era uno che sapeva già come andavano a finire
le cose o mette un'informazione che non è proprio esatta! Ho le
deliberazioni della Giunta comunale di Aosta, non una, più di una,
dove si vede tutto il calcolo che viene effettuato
dall'Amministrazione e, a seguito della valutazione costi e
benefici, si delibera di non esercitare il diritto...ma è una
valutazione tecnica, non è che il Comune così non esercita il
diritto di prelazione! I cittadini leggono, abitano nel comune di
Aosta, alcuni abitano in case di proprietà comunale, altri abitano
in case di proprietà regionale, cioè che sono gestite dall'Ente
ARER...ovviamente non hanno il tempo di acquisire le delibere come
il Consigliere regionale, di vedere che cosa succede, come viene
fatto questo calcolo. Io qui non entro nel merito, se il calcolo è
corretto o non corretto, se gli Amministratori...io do per scontato
che quel calcolo è perfetto e quindi al Comune non conviene.
Sta di fatto che il suo collega Marco Viérin, invece, sempre
nella stessa campagna elettorale, ma su un altro foglio, scriveva
che c'era la possibilità di estinguere anticipatamente il diritto
di prelazione dopo 10 anni, anche per gli alloggi acquistati dai
cittadini dopo il '95, cioè con il versamento di una somma per ogni
anno mancante alla scadenza del diritto di prelazione. Però,
sostanzialmente, fa passare un concetto, e cioè: "cittadini andate
sereni, dopo 10 anni fate la domanda e si interrompe il diritto",
si può in qualche modo sciogliere il diritto di prelazione che,
invece, è fermo a 30 anni. È chiaro che i cittadini fanno la
domanda e si trovano una sorpresa, perché mentre le valutazioni del
Comune di Aosta sono valutazioni che dicono: "ma quanto è brutto
l'alloggio che hai, non vale niente, ma a me costa tantissimo
metterlo a posto" e quindi ti estinguo il diritto di prelazione e
tu ti ritrovi proprietario dell'alloggio, le valutazioni dell'ARER
sono completamente diverse, cioè addirittura per estinguere il
diritto di prelazione ti chiedono un valore in euro superiore al
valore iniziale pagato al momento dell'acquisto dell'alloggio. È
chiaro che magari per noi tecnici, abituati a fare calcoli
sofisticati di economia abitativa edilizia legati al mercato,
questa cosa può anche apparire abbastanza normale, cioè uno non
paga niente e l'altro paga il doppio! Per il cittadino è difficile
da capire, per il cittadino è molto difficile da capire questa cosa
qui.
Com'è possibile che un diritto di estinzione di proprietà della
casa può essere superiore al valore iniziale pagato sull'alloggio?
È una cosa che stride un po' con la logica matematica, magari
funziona nella logica abitativa dell'ARER, ma con la matematica
stride parecchio, perché o questi alloggi sono stati messi, così,
sul mercato, a dei prezzi irrisori, troppo bassi, e quindi c'è un
errore a monte, oppure c'è qualcosa che non va in questa immensa
rivalutazione che viene fatta dall'ARER rispetto al Comune di
Aosta! Certo è che qui, come lei o altri che avevano questi dati in
mano...ebbè, mica non li ha usati in campagna elettorale! Chi non
aveva questi dati in mano, come faceva a dire che il Comune di
Aosta non faceva pagare niente mentre l'ARER sì? Allora, è una
vicenda che dal punto di vista dei numeri non torna, e quindi crea
un'insoddisfazione nei cittadini, che intanto si vedono di fronte a
dei problemi oggettivi già posti dalla collega Fontana. Faccio un
esempio. Il problema oggettivo è: io faccio la domanda per
estinguere il diritto di prelazione, questa domanda ha un valore
tecnico di un anno; se io poi non riesco a vendere l'alloggio devo
ripresentare la domanda, ma non ho neanche la certezza che a quel
punto non cambi idea l'ARER, cioè l'ARER di colpo potrebbe dire:
"no, mi interessa quell'alloggio e non ti lascio estinguere il
diritto di prelazione"...non so se rendo l'idea...non esistono, non
è normato questo passaggio, cioè se io tecnicamente metto un
alloggio sul mercato e non riesco a venderlo? Non può
essere...questa situazione è una situazione di
impasse
per
farle un esempio.
Molto più grave è la situazione poi reale che vivono le persone,
perché ci sono delle persone che vorrebbero poter estinguere il
diritto di prelazione per delle ragioni che, umanamente...io spero
che lei, che ha seguito bene anche quel settore, possa
capire...cioè una persona che dopo anni dice: "io, prima di morire,
vorrei essere proprietario del mio alloggio"...siccome sono 30
anni, o campo fino a 90 anni o sennò rischio che non sarò neanche
mai proprietario di questo alloggio! Allora qualcuno potrebbe dire:
"ma io non lo voglio vendere, voglio semplicemente dire che questa
è casa mia"...è una cosa strana in Italia? No, perché lo sappiamo
che nel nostro Paese la proprietà della casa è qualcosa di diverso
da quello che avviene negli Stati Uniti, da quello che avviene in
Gran Bretagna, la proprietà della casa è qualcosa di molto
significativo. Questa cosa qui non si può fare, non si può fare!
C'è della gente che vive anche l'esperienza di dire: "lascerò un
pasticcio ai miei eredi" e ovviamente uno dice: "ma che pasticcio
lasci? è un alloggio di casa popolare"...sì, ma c'è gente che ha
investito una vita per avere quell'alloggetto di casa popolare e
lei lo sa bene, le conosce queste famiglie, quindi non sto parlando
ad una persona che è distante da quel mondo. Allora, la gente che
ci ha messo la vita lì dentro e dice: "io rischio che lascio un
mare di problemi ai miei eredi"...è una situazione che non
funziona.
Io capisco tutte le preoccupazioni che ci sono onde evitare
atteggiamenti speculativi rispetto a quella che è l'edilizia
popolare e la necessità di reperire fondi per rilanciare questo
settore, però le rinnovo l'invito della collega Fontana a dire:
"forse qualche ritocco questa legge lo può avere, perché, così
com'è, crea delle situazioni di sperequazione e di confusione tra i
cittadini che abitano nello stesso comune di Aosta, che sono
inaccettabili".
Si dà atto che dalle ore 16 assume la presidenza il
Vicepresidente Follien.
Follien (Presidente)
- Per la risposta, la parola
all'Assessore Baccega.
Baccega (SA)
- Grazie Presidente. Consigliere Donzel,
ringrazio anche lei, perché così finalmente, anche su questo punto,
cercheremo di fare maggior chiarezza possibile.
Lei ricorda che in passato ci fu un dibattito a distanza e in
questo dibattito si interfacciò anche Federconsumatori, dove la
legge 6, parliamo della legge 6, aveva dato indicazioni ben precise
sull'esercizio del diritto di prelazione, cioè aveva praticamente
bloccato ogni situazione di rivendita se non il riacquisto da parte
dell'Ente proprietario. Ora, evidentemente, il Comune di Aosta si
era preoccupato di questo fatto, perché al Comune di Aosta abbiamo
una situazione completamente differente rispetto alle proprietà
degli alloggi ARER, che hanno una vita più breve, sono stati
costruiti negli anni '70-'80 e quindi hanno una qualità di
costruzione che è completamente differente dagli alloggi...le
Giacchetti, le Filippini, le Stura, le Fresia Alte, tutti alloggi
realizzati negli anni '20-'25-'30! Ecco che era necessario che il
Comune assumesse all'epoca una sorta di valutazione attenta se
andare ad esercitare il diritto di prelazione, e quindi
riacquistare degli alloggi che avrebbero avuto una diseconomia per
l'Amministrazione comunale, oppure adottare un provvedimento -
quello che lei ha citato - che individuava quattro parametri in cui
era sufficiente avere uno solo di questi parametri per evitare di
riacquistare l'alloggio...anche perché le risorse non erano così
tanto disponibili nei piani operativi.
Il Comune di Aosta adottò un atteggiamento diverso semplicemente
perché avrebbe fatto un danno a sé stesso nel riacquisto degli
alloggi, mentre dava disponibilità ai proprietari alla rivendita
degli alloggi, e questo fu fatto in un periodo ben preciso: nel
2011, nel 2012 e nel 2013. Ho qui i dati delle rinunce al diritto
di prelazione, che praticamente sono stati: sei nel 2011, otto nel
2012 e tre nel 2013. Dopodiché entrò in campo la legge 3, che dava
maggiore chiarezza rispetto all'esercizio del diritto di
prelazione, e che cosa dice la legge 3? Che da zero a dieci anni
non si può rivendere l'alloggio se non in casi particolari, e cioè
quando all'interno del nucleo familiare succede qualcosa di molto
grave per cui non si riesce più a proseguire nel pagamento del
mutuo. Dal 10° al 30° anno entra in campo il diritto di prelazione
dove l'utente deve chiedere all'Ente (Comune o ARER, in questo
caso) se nel caso di rivendita può esercitare il diritto di
prelazione attraverso il versamento di una quota che viene
quantificata, al 30° anno...va a cessare completamente il diritto
di prelazione, e quindi dopo il 30° anno, non si versa più niente.
Quindi in questo caso anche il problema degli eredi non sussiste,
perché gli eredi che hanno il tempo di aspettare non dovranno
versare nulla, perché al 30° anno cessa di esistere il diritto di
prelazione per gli alloggi di edilizia residenziale pubblica.
Io credo quindi che sia errato dire che questi assegnatari che
poi hanno acquistato gli alloggi non si sentano proprietari, sono
proprietari perché hanno fatto un rogito notarile e hanno
l'imposizione di diritto di prelazione nella misura in cui
rivendono, perché quella misura è stata quantificata attraverso
alloggi ERP che sono stati venduti a prezzi più vantaggiosi
rispetto al prezzo e al valore di mercato. Ecco perché c'è stata
differenziazione in quella prima fase, ed è una differenziazione
che si è evidenziata soprattutto con la legge 6. Dico che bene ha
fatto l'Amministrazione comunale a ragionare in quei termini,
perché altrimenti non avrebbe avuto i soldi per ricomprare quegli
alloggi e liberarli sul mercato, anche perché sono alloggi che,
liberati sul mercato, hanno poi generato tutta una serie di
interventi di ristrutturazione, di rimessa a punto, di rimessa a
norma e hanno determinato che, laddove i piani di vendita hanno in
questo caso funzionato, gli stessi proprietari avevano maggiore
riguardo anche delle case.
Faccio un altro passaggio e concludo. È in fase di attuazione un
percorso che porterà gli alloggi di edilizia residenziale pubblica
di proprietà del Comune di Aosta (adesso gestiti dall'APS)
direttamente all'ARER e allora sono quasi certo che si cercherà - e
qui andremo a fare un eventuale approfondimento - di individuare
una strategia che consenta di avere una uniformità di
comportamenti. Dopo quelle date che le ho detto, 2014 e 2015, il
Comune di Aosta non ha più fatto delibere che andavano nella
direzione di non esercitare il diritto di prelazione, perché non
c'è stato più nessuno che ne ha fatto richiesta. Per quanto
riguarda l'ARER, invece, questa nell'ultimo periodo ha incassato
129 mila euro, avendo concesso ai proprietari, attraverso gli
incassi del diritto di prelazione, di rivendere sul mercato
privato. Credo che l'approfondimento si possa fare tranquillamente,
senza problemi, però credo che ci sarà questa uniformità di
comportamenti perché ci sarà un unico gestore, anche se dovremo
andare a valutare - e questa è la cosa importante - che il
patrimonio del Comune di Aosta è un patrimonio obsoleto che ha
bisogno di interventi pesantissimi; ecco perché il Comune di Aosta
ha messo in vendita quel numero così importante di alloggi, perché
non ci sono i soldi per ristrutturarli, e invece l'ARER ha degli
alloggi che sono più attuali e che hanno più mercato. Grazie.
Presidente
- Per la replica, la parola al Consigliere
Donzel.
Donzel (PD-SIN.VDA)
- Grazie Presidente.
Capisco che la materia è complessa ed è anche un piacere
confrontarsi con chi è particolarmente competente nell'ambito, ma
le dico che le perplessità crescono ogni volta che interveniamo su
tale questione, e le spiego perché. Praticamente il ragionamento
che fa lei è questo: se un Ente non ha le risorse economiche, gli
conviene regalare gli alloggi, ed è quello che ha fatto il Comune
di Aosta che dice: "se io rivendico il diritto di prelazione, non
avendo soldi, come faccio a mettere a posto questi alloggi?
...allora che se li tengano". Se invece un Ente - e in questo caso
lei ragiona in termini di Regione - ha un potenziale economico
maggiore, può anche dire: "siccome io ragiono sulla necessità di
garantire a tutti il diritto alla casa, io esercito il diritto di
prelazione". Ma si rende conto che è evidente proprio dalle sue
considerazioni la disparità di trattamento, al di là del valore
intrinseco della casa? In un caso si è deliberatamente costruito -
e l'ha messo lei - il procedimento amministrativo, lecito, legale
quanto vuole, ma che porta ad una determinazione unica: tu non
metti un euro per estinguere il tuo diritto di prelazione;
nell'altro caso si costruisce un meccanismo in cui il diritto di
prelazione, costruito a posteriori rispetto al momento in cui è
stato costruito il valore iniziale dell'alloggio, porta ad essere
calcolato in un valore superiore a quello che fu pagato all'inizio
per avere l'alloggio. Lei capisce che è una cosa che...diciamo che
tutti quelli che non sono interessati ad un alloggio di case
popolari neanche si mettono lì a pensarci, ma per chi è interessato
non può trovare congruenza!
Adesso apprendo con piacere che lei dice: "vabbè, passate le
elezioni, gabbato...facciamo poi una cosa un po' più omogenea,
mettiamo insieme le case del Comune di Aosta, bisogna trattare
tutti almeno con lo stesso criterio". Siccome noi siamo sempre a
sostegno del principio di equità, mi fa molto piacere che si vada
nella direzione di trattare tutti allo stesso modo, però qui è
evidente che c'è stato qualcuno che ha avuto una corsia
preferenziale e qualcun altro no!
Quello che chiediamo noi, invece, oltre a questo lavoro di
omogeneizzazione, che condivido pienamente, perché non può essere
che in una stessa città le persone che si trovano in piazza Chanoux
si parlino e si dica: "a me il Comune ha appena estinto il diritto
di prelazione; io, invece, che sono all'ARER, devo pagare una cifra
incredibile", no? Quindi nella stessa città è un po' difficile tra
cittadini capirsi ed intendersi. Oltre a questo aspetto di
omogeneizzare, spero che ci darà la possibilità di ripresentare
alcune modifiche rispetto a questo percorso, che noi riteniamo sia
costruito in modo non sufficientemente corretto ed equilibrato.
Sostanzialmente bisogna fare in modo che il prezzo in entrata, a
fronte anche dell'accesso a mutui regionali e quant'altro, sia un
prezzo che non sia esageratamente basso come fu quello che è stato
messo in campo, tale da avere un effetto diverso, che non sia
quello di un'enorme cifra da pagare per ottenere il diritto di
estinzione del diritto di prelazione, perché anche qui, secondo me,
va chiarito.
Due: bisogna assolutamente reintervenire sul principio che non
soltanto chi vuole vendere può fare questo percorso, ma le
faccio...lei ha detto: "ma gli eredi che problemi hanno"? Lei
conosce bene la situazione, non può rispondermi "gli eredi che
problema hanno"! Hanno il problema che con questa procedura sono
obbligati ad affittare una casa, cioè a mettersi a fare un'attività
che, magari, non è quella di cui sono competenti, e a pagare il
costo di avere la seconda casa quando magari la vorrebbero
rescindere! Quindi è una cosa un po' più complicata di come viene
descritta per dire: "ma ti tieni la casa lì"...oggi nessuno si
tiene più una casa lì, paga le tasse sulla seconda casa, quindi non
c'è nessun interesse a tenersi una casa lì, se non si è...come
dire? attivi nel mercato degli affitti e quant'altro.
La situazione, quindi, secondo noi, merita ancora di essere
guardata con uno sguardo diverso, pur apprezzando molto quello che
lei ha detto, di cercare di omogeneizzare la situazione tra Comune
e Regione.
Presidente -
Punto 22 all'ordine del giorno.
