Classificazione
UNIONE EUROPEA E RAPPORTI INTERNAZIONALI


Resoconto integrale del dibattito dell'aula
Oggetto del Consiglio n. 1520 del 25 luglio 1995 - Resoconto
SEDUTA POMERIDIANA DEL 26 LUGLIO 1995
OGGETTO N. 1520/X Appello del Consiglio regionale della Valle
d'Aosta per la pace nell'ex Jugoslavia. (Approvazione di
risoluzione)
Risoluzione Il Consiglio regionale della Valle d'Aosta
Considerato che la spirale della guerra e della violenza nella
ex Jugoslavia ha raggiunto limiti inaccettabili;
Che l'Occidente, Stati Uniti in testa, dopo aver favorito la
disgregazione della Repubblica Socialista Federativa di Jugoslavia,
per ragioni che nulla hanno a che vedere con i diritti dei popoli,
dopo aver soffiato sul fuoco dei conflitti interetnici in cui tutte
le fazioni in lotta (e non solo i serbi) portano gravi
responsabilità, si arroga oggi il diritto di ergersi a
"giustiziere";
Valutando essenziale, in questa fase, la ricerca instancabile di
soluzioni negoziali e politiche,
giudica che
- a tal fine non si possa prescindere dal mantenimento sul
territorio bosniaco delle forze dell'ONU, con precisi compiti di
interposizione e di rigida equidistanza fra le fazioni in
lotta;
- non esista una soluzione militare ai problemi della ex
Jugoslavia;
- la sola strada percorribile sia quella, sia pur difficile,
della trattativa e del negoziato, volta alla ricerca di soluzioni
che garantiscano una prospettiva di stabilizzazione, nel rispetto
dei diritti dell'uomo e delle minoranze, dell'affermazione della
democrazia e della partecipazione della società civile, del reale
coinvolgimento dei popoli dell'area e non solo dei capi delle
fazioni nazionaliste in competizione;
conseguentemente propone che:
1) si ripristini l'embargo alla fornitura di armi a tutte le
parti in conflitto;
2) si convochi una conferenza internazionale di pace sotto
l'egida dell'ONU, in seguito ad un "cessate il fuoco" su tutti i
fronti;
3) si dia rapido avvio ad un imponente e coordinato programma di
interventi internazionali, che fornisca una concreta base materiale
per la ricostruzione.
F.to: Chiarello
Risoluzione Il Consiglio regionale della Valle d'Aosta
Di fronte al massacro quotidiano di inermi ed innocenti che
avviene nella terra della ex Jugoslavia;
Di fronte alle stragi e alle operazioni della cosiddetta
"pulizia etnica" che non rispettano né i diritti delle persone né
quelli delle comunità storiche e religiose;
Considerato che, come la storia di altri conflitti ha
dimostrato, la soluzione vada ricercata in un accordo negoziato che
sia capace di riconoscere tutti gli stati sorti dalla dissoluzione
della ex Jugoslavia e all'interno di ogni stato i diritti civili e
politici delle minoranze etniche e religiose;
Considerato che tale obiettivo sia raggiungibile solo se la
comunità internazionale e, in particolare, l'Unione Europea e l'ONU
supereranno le troppe divisioni che hanno indebolito finora la loro
azione e adotteranno con determinazione una comune azione;
Ritenendo che non si possa assistere impotenti di fronte a tale
tragedia della coscienza umana e delle relazioni civili tra persone
e popoli, come è stato sottolineato con forza dal Presidente della
Repubblica e dallo stesso Pontefice durante il suo soggiorno nella
nostra Regione,
Facendo proprio l'ordine del giorno approvato a Saint-Vincent
dalla Conferenza dei Presidenti delle Regioni;
tutto ciò premesso
chiede
al Presidente della Giunta, anche in quanto membro del Comitato
delle Regioni, e ai Parlamentari valdostani di farsi portavoce di
questa volontà di pace del Consiglio perché siano sostenute in
tutte le sedi più opportune le seguenti proposte:
- che L'ONU non riduca o evacui i caschi blu la cui presenza va
invece rafforzata mettendo a loro disposizione tutti gli strumenti
e le risorse necessarie, dando applicazione alla Risoluzione 836
delle Nazioni Unite - che prevede il diritto di difesa - ed
utilizzando tutti gli strumenti efficaci e idonei ad assolvere al
mandato di pace;
- che vengano accresciute le misure di sorveglianza e di
controllo sulle frontiere dei paesi in conflitto per permettere una
più rigorosa e coerente applicazione dell'embargo e delle
sanzioni;
- che la Comunità internazionale ed i singoli Stati si impegnino
attivamente per perseguire i responsabili dei crimini contro la
pace, i crimini contro l'umanità e i crimini di guerra commessi nel
territorio della ex Jugoslavia, assicurando condizioni di
effettività al Tribunale Internazionale presieduto dal Prof.
Antonio Cassese;
- che il Governo di Belgrado riconosca i confini internazionali
della Croazia, interrompa ogni supporto ai dirigenti serbi di Pale
e riconosca esplicitamente il diritto della Bosnia-Herzegovina ad
esistere come stato sovrano e negli attuali confini, come
condizione indispensabile perché possa decollare un negoziato tra
le parti;
- che l'Unione Europea dia un segno visibile di solidarietà con
Sarajevo con l'adesione simbolica della Bosnia-Herzegovina
all'Unione Europea;
aderisce
- alle iniziative indette in tutta Italia il 26 luglio 1995 per
la giornata nazionale di mobilitazione e di solidarietà "Pace nei
Balcani";
- all'Appello "Noi Popoli delle Nazioni Unite" ed alla marcia
"Perugia-Assisi" favorendo anche la partecipazione a questa
iniziativa di rappresentanti dei popoli dell'ex Jugoslavia;
invita
tutti i Comuni della Regione a fare altrettanto in modo da
integrare la delegazione ufficiale del Consiglio con quelle degli
altri Comuni della Regione Valle d'Aosta;
rinnova
la sua volontà di dare un concreto supporto agli aiuti umanitari
che anche dalla nostra Regione sono organizzati per queste zone di
guerra per alleviare le sofferenze e favorire la ricostruzione
delle città e la convivenza tra le diverse popolazioni.
F.to: Collé - Perrin G.C. - Piccolo - Ferraris - Lanièce -
Tibaldi - Squarzino - Aloisi - Dujany
Presidente Chi chiede la parola per illustrare il nuovo testo
presentato dai Capigruppo?
Ha chiesto la parola il Consigliere Squarzino Secondina.
Squarzino (VA) Do per illustrata la risoluzione, perché abbiamo
fatto la conferenza-stampa, ed è importante anche che possiamo
andare alla manifestazione.
Presidente Ha chiesto la parola il Consigliere Dujany.
Dujany (PVA) Ho già fatto presente in sede di conferenza-stampa
l'esigenza che proveniva dal nostro gruppo che, accanto alla presa
di posizione di questo ordine del giorno, che costituisce un
impegno collettivo delle istituzioni su questo problema, si
aggiunta anche un impegno individuale di ogni consigliere, che
potrebbe essere anche inserito nel documento, il quale versi
simbolicamente un importo non inferiore alle 100mila lire, a favore
delle popolazioni bosniache, dando un segnale concreto del proprio
impegno.
Chiedo alla Presidenza del Consiglio di verificare in quale modo
concreto dare applicazione a questa preoccupazione.
Presidente Ha chiesto la parola il Consigliere Perrin Giuseppe
Cesare.
Perrin G.C. (UV) Avant de commencer mon intervention, j'aimerais
savoir sur quel texte on discute.
Presidente Si discute sul nuovo testo.
Perrin G.C. (UV) Alors je demande par qui a été présenté ce
deuxième texte.
Presidente Credo che la questione che ha sollevato il
Consigliere Perrin sia legittima. Alla Presidenza del Consiglio è
pervenuto un nuovo testo, che mi hanno dato come concordato,
pertanto credo che lo stesso sia stato distribuito. Questo è quello
che ho agli atti.
A questo punto sospendiamo il Consiglio per cinque minuti.
Si dà atto che i lavori sono sospesi dalle ore 21,18 alle ore
21,21.
Si dà altresì atto che alle ore 21,21 riassume la Presidenza il
Presidente Stévenin.
Presidente ... che era presente nel vecchio documento, sulla
base del fatto che questa è stata votata al Comune di Aosta. Questo
non vuol dire che dobbiamo votare la stessa risoluzione che è stata
votata al Comune di Aosta. In effetti, non è detto che sempre
dobbiamo votare alla unanimità, per cui la risoluzione che era
stata presentata a firma dei Capigruppo viene messa in
votazione.
Si vota il testo a firma dei Consiglieri regionali: è un testo
moderato, serio, concreto, sul problema dei rifugiati non vi sono
mai stati problemi, la Valle d'Aosta ha assunto tre anni fa più di
40 rifugiati a Cogne, li abbiamo seguiti, la Valle d'Aosta può
vantarsi di questo, quindi non esistono problemi in questo
senso.
Ha chiesto la parola il Consigliere Marguerettaz.
Marguerettaz (PpVA) Credo che l'atto che ci apprestiamo a fare
sia indicativo di una situazione incredibile.
Siamo qui a dire che delle fazioni in guerra devono
riappacificarsi, che gli organismi si devono muovere, e il
Consiglio regionale avrà un risultato dove ci saranno gli
integralisti da una parte, o dall'altra... ma anche qua ci saranno,
per così dire, i Serbi e i Croati. Siamo a dei livelli
pazzeschi.
Pur rispettando il pensiero del Consigliere Chiarello e della
forza politica alla quale appartiene, ma prima di andare a vedere
le virgole e le parole, fra l'altro io questo documento non l'ho
più nemmeno guardato dopo che è stato riemendato, pensiamo al suo
significato, se vogliamo politico, se vogliamo usare questa parola
per lo scarso potere che il Consiglio regionale può avere in questo
tema; ma è davvero il significato della unitarietà di questo gesto,
al di là del contenuto: vogliamo solo denunciare una situazione che
ci opprime tutti ogni qualvolta accendiamo la televisione. Quindi
davvero invito Chiarello, facendo mio lo sdegno del Presidente, a
voler recedere da questa posizione.
Presidente Ha chiesto la parola il Consigliere Chiarello.
Chiarello (RC) Non è per far passare la mia risoluzione, ho solo
chiesto su quella che è stata redatta dai Capigruppo, un
emendamento così, che è passato in Comune di Aosta... non è che
sono io che voglio fare la forzatura, se dobbiamo incontrarci non
lo so...
Presidente Collega Chiarello, sarei addirittura per mettere
nella risoluzione che sono d'accordo con chi, come il Santo Padre,
chiede di andare in Bosnia con le armi per difendere quello che è
rimasto. L'avessimo messo in una risoluzione, capirei la difficoltà
perché sappiamo la posizione del partito cui lei appartiene, ma non
è quello. Questo è un documento sereno, serio, equilibrato; abbiamo
chiesto per un attimo di andare dall'altra parte, si è rifiutato
addirittura di unirsi con gli altri Capigruppo, cosa ci troviamo a
fare noi che eravamo già d'accordo? Se non viene neanche
all'incontro con noi, cosa ci possiamo fare?
Ha chiesto la parola il Consigliere Squarzino Secondina.
Squarzino (VA) Per una precisazione: quell'emendamento che è
stato inserito non è di Chiarello o di Rifondazione, vorrei che
fosse chiaro, ma è preso da un documento "Si vis pacem, para
pacem", firmato da gente come Monsignor Bettazzi, come Don
Bizzotto, cioè da singole persone che sono più sul lato pacifista.
Vorrei che fosse chiaro che il tentativo era quello di trovare una
mediazione su un testo, che era concordato anche a livello
nazionale.
Presidente Ha ragione la collega Squarzino, però dimentica di
dire che toglieva la parte più politica che era presente nel
documento precedente, la sostituiva.
Ha chiesto la parola il Consigliere Voyat.
Voyat (UV) Sono riuscito adesso a raccapezzarmi un po', perché
ne avevo due o tre con le stesse firme.
Per me vanno bene, anzi, se vengono messe in votazione, le voto
tutte e due, così il Consigliere Chiarello potrà fare anche lui la
sua conferenza-stampa.
Presidente Ha chiesto la parola il Consigliere Chiarello.
Chiarello (RC) Il Governo di Belgrado riconosca i confini
internazionali della Croazia, interrompa ogni supporto ai dirigenti
serbi di Pale, riconosca esplicitamente il diritto della Bosnia
Erzegovina di esistere come stato sovrano negli attuali confini...
quali attuali confini?
Stamattina ho fatto un rilievo a Squarzino che era questo, cioè
quali attuali confini; è arrivato Florio e dopo aver letto questo
passaggio, ha chiesto: "Quali attuali confini?".
La Craina è serba, perché è a maggioranza serba o è bosniaca?
Questo lo devono decidere loro, dobbiamo solo obbligarli ad andare
a discutere, ed io sono d'accordo ad obbligarli.
In quella mozione si è scritto che non si accettano come confini
quelli occupati dalla guerra; più che dire quello...
Insomma, l'importante è che queste persone si incontrino, quello
che ha portato alla guerra è stato di riconoscere certi staterelli
della Jugoslavia, perché questi sono stati riconosciuti e gli altri
dovevano tirarsi le scatole. Questo è il problema.
Vogliamo essere equidistanti? Io voglio essere equidistante. Se
invece vogliamo che questi qui combattano ancora, perché vogliamo
che riconoscano quali confini - non lo so - della Bosnia, allora
continuiamo così.
Presidente Ha chiesto la parola il Consigliere Squarzino
Secondina.
Squarzino (VA) A me sembra che qui si facciano discorsi senza
essere attenti alle parole esatte.
Quando qui si parla di attuali confini, si vuole dire che non si
accetta che continui questa occupazione delle varie città nelle
varie enclaves, non la si accetta, ma la si condanna. Penso che
tutti quanti non possiamo non condannare il fatto che giorno dopo
giorno arrivano sempre delle forze all'interno di città, le
conquistano e cacciano via le popolazioni. Allora si dice solo
questa cosa; non solo, ma il testo votato da tutti i Capigruppo
riprende pari pari i testi preparati anche a livello nazionale. I
Capigruppo hanno ricevuto oggi il documento, distribuito dal
Presidente del Consiglio, dove ritrovano le stesse cose, gli stessi
concetti.
C'è tutta una prima parte che è abbastanza chiara, in cui si
afferma con forza di riconoscere gli stati sorti e, non solo,
all'interno di ogni stato i diritti civili e politici delle
minoranze etniche e religiose. Veramente è come se si dicesse: va
bene, gli stati che si sono costituiti come tali vanno
riconosciuti, e all'interno dei vari stati vanno riconosciuti anche
i diritti delle persone, delle comunità che lì ci sono. Questa mi
sembra che sia la cosa importante da affermare.
Poi si invita la Comunità europea ad adoperarsi perché siano
portati avanti con più forza gli strumenti della diplomazia...
Chiarello (RC) ... ma vuoi convincere me?
Presidente Consigliere Squarzino, la scelta del Consigliere
Chiarello è di voler attraverso un ordine del giorno invitare a
ritrovarsi, perché se si ritrovano e discutono forse trovano la
pace; noi facciamo una scelta che è quella enunciata un attimo fa
da lei, molto più chiara.
Pongo in votazione la risoluzione a firma dei Capigruppo.
Presenti: 27
Votanti e favorevoli: 26
Astenuti: 1 (Chiarello)
Il Consiglio approva
Presidente Pongo in votazione la risoluzione a firma
Chiarello... la ritira? La ringrazio.
