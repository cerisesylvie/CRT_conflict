Classificazione
ASSISTENZA SOCIALE



Oggetto del Consiglio n. 279 del 28 gennaio 2021 - Resoconto
OGGETTO N. 279/XVI - Interpellanza: "Verifiche sulle
segnalazioni riguardanti i servizi sociali dell'Amministrazione
regionale".
Bertin (Presidente) -
Punto 38 dell'ordine del giorno.
Per l'illustrazione consigliere Manfrin.
Manfrin (LEG VDA) -
Con questa interpellanza solleviamo
un caso che avrei voluto sollevare diverso tempo fa in un'altra
composizione di questo Consiglio, ma non vi è stata la possibilità.
E allora voglio mettere a conoscenza tutto questo Consiglio delle
vicissitudini di un padre che ci ha indicato nero su bianco quanto
ha vissuto sulla sua pelle, e comincio con il racconto delle sue
prime difficoltà.
"Durante la notte mia moglie si scagliò su di me e tentò di
strangolarmi. Dopo essere riuscito con difficoltà a liberarmi per
paura che facesse del male al bambino, chiamo il 112. La Polizia
interviene e veniamo convocati in Questura per il giorno
successivo. In tale sede mi venne consigliato di rivolgermi al
centro donne contro la violenza e al servizio sociale competente
sul territorio e a mia moglie viene detto di rivolgersi al servizio
di mediazione familiare. Successivamente mi reco al centro donne
contro la violenza, ma vengo respinto dalla referente del servizio
perché mi viene detto che il centro donne non si occupa della
violenza sugli uomini. Durante gli incontri con l'assistente
sociale, la psicologa dell'infanzia, quando richiamo il tentativo
di strangolamento subìto, mi viene chiesto quante volte si sono
verificati episodi del genere e alla mia risposta che gli eventi di
aggressione verbale sono numerosi e costanti ma quell'episodio di
violenza fisica è stato il primo, mi sento ribattere: 'beh, che
cosa vuole che sia? Per una volta!'.
Nel corso di questi ultimi mesi ho documentato con fotografie e
video sia le condizioni in cui mi trovo abitualmente alla casa al
rientro, che gli atteggiamenti che mia moglie tiene contro il
bambino nell'ambito della gestione ordinaria e delle necessità
infantili e ho sottoposto tali testimonianze l'attenzione
dell'assistente sociale e della psicologa. Le dottoresse,
confrontatesi sulla questione, affermano che potrebbe trattarsi
semplicemente di una questione culturale e mi informano che
cercheranno un mediatore giapponese per valutare congiuntamente i
problemi di mia moglie".
Presidente -
Consigliere Manfrin mi scusi, stiamo notando
l'assenza dell'assessore Barmasse.
Manfrin (LEGA VDA) -
Io parlavo al Consiglio, se volete
mi fermo.
Presidente -
Verifichiamo soltanto se l'Assessore è nelle
vicinanze.
Manfrin (LEGA VDA) -
Io attendo Presidente, mi dica lei
cosa fare.
Presidente -
Sta arrivando. Consigliere Manfrin, può
riprendere e ci scusiamo per l'inconveniente.
Manfrin (LEGA VDA) -
Grazie Presidente. Riprendo la mia
esposizione.
"In seguito a un'ennesima discussione, mia moglie minaccia di
volermi accoltellare ed io, temendo per la mia incolumità e per
quella di mio figlio, avviso l'assistente sociale, il nucleo di
mediazione e la Questura. Qui mi invitano a farmi seguire dalla
mediazione familiare, dove mi rimproverano di aver coinvolto le
forze dell'ordine, e dai servizi sociale che mi dicono invece che
devo denunciare e mi esortano ad avvalervi di un avvocato e con
inappropriata ironia si commenta la mia scelta della comunione dei
beni attribuendomi dell'ingenuo.
Una volta ricevo un messaggio di mia moglie che mi informa che
il nostro cane sarebbe caduto dal balcone del primo piano, cosa
decisamente impossibile vista l'indole del cane. Riporto i fatti
all'assistente sociale, mi viene chiesto un incontro per parlarne
durante il quale viene ipotizzato che mio figlio di 20 mesi, che
pesa quanto il cane, lo avrebbe preso in braccio e sollevato oltre
alla ringhiera di un metro e messe di fronte a questo interrogativo
rispondono che sono cose che succedono.
Di fronte a questa situazione inconcludente manifesto la mia
volontà di non voler proseguire gli incontri presso quel servizio e
le dottoresse riferiscono che se non voglio più collaborare
effettueranno una segnalazione al Tribunale dei Minori, senza
spiegare quali saranno le conseguenze di tale segnalazione.
Inoltre, poiché sono trascorse diverse settimane, chiedo se hanno
reperito il mediatore culturale giapponese e mi rispondono che in
tutta la Valle d'Aosta e il Piemonte non esiste tale figura e
ironizzano che potrebbe essere un'occasione di lavoro per mia
moglie". Questa è la segnalazione che il signor "omissis" ha fatto
pervenire in data 6 settembre 2019 al coordinatore dell'Assessorato
alle politiche sociali.
Dopo i fatti sin qui riportati e la violenza fisica e verbale
subìta e le decisioni di chi, anziché aiutarlo e sostenerlo, ha
deciso di non prendere in considerazione le sue parole, il signor
"omissis" ha segnalato più volte all'Assessorato quanto stava
avvenendo fra le mura domestiche, quanta poca collaborazione e
sostegno avesse ricevuto dall'equipe sociosanitaria di
riferimento.
Stanco degli atteggiamenti poco professionali delle operatrici
dell'equipe sociosanitaria, il 28 ottobre 2020 il signor "omissis"
inviava un'altra missiva all'Assessorato politiche sociali
chiedendo questa volta di poter sostituire l'equipe di riferimento.
Tra le motivazioni che hanno portato il signor "omissis" a prendere
tale decisione ci sarebbe anche la mancanza di informazioni chiare
circa gli interventi da mettere in campo nei confronti del minore,
tra cui la mancata spiegazione del progetto educativo che
l'educatore territoriale avrebbe dovuto realizzare e il fatto che
la collaborazione fosse pressoché unilaterale. Non avendo ricevuto
alcuna risposta, con un'altra segnalazione il signor "omissis"
riferiva che, dopo aver fatto richiesta di cambio dell'equipe, le
operatrici avrebbero iniziato a parlare di poca collaborazione da
parte sua minacciandolo più volte di segnalarlo al Tribunale dei
Minori, situazione che si è ulteriormente aggravata dopo che il
signor "omissis" ha fatto richiesta di accesso civico generalizzato
per poter prendere visione dei verbali degli incontri con l'equipe;
addirittura, riferisce il signor "omissis" "le operatrici tendono
ad alzare la voce".
Più volte, inoltre, l'interessato segnala che il dirigente
dell'Assessorato alle politiche sociali avrebbe cercato di fargli
cambiare idea in merito alla ricusazione dell'equipe, poiché
procedimento troppo lungo e complesso e perché avrebbe sicuramente
generato disagi alla madre del bambino e che avrebbe dovuto quindi
continuare a farsi seguire dall'equipe di riferimento. Inoltre,
nonostante non si riscontri nello scambio epistolare tra
Assessorato e il signor "omissis" l'uso di toni aggressivi da parte
dell'assistito, il dirigente arriva addirittura a comunicare che
sarebbe stata sua intenzione tutelarsi nelle sedi più opportune nei
confronti del soggetto interessato.
Ora io credo che sia opinione comune di quest'aula ritenere che
l'instaurazione di un rapporto fiduciario fra assistito ed equipe
sociosanitaria di riferimento evidentemente sia una condizione
essenziale per risolvere i conflitti che possono generarsi
nell'ambito familiare, conflitti che possono avere ricadute
fortemente negative sui minori presenti all'interno della famiglia.
Il problema è che se però chi si dovrebbe occupare di tutelare i
nostri cittadini dalle violenze che possono essere presenti
all'interno del nucleo familiare assume atteggiamenti oppositivi,
poco trasparenti financo, come spero di aver evidentemente
illustrato, ma ci sarebbero tanti altri esempi (ho un faldone
pieno), denigratori nei confronti dei propri assistiti, come
possono questi ultimi sentirsi tutelati e arrivare con serenità
alla risoluzione delle proprie controversie?
Ecco perché riportando appunto ampi passi, ampi stralci delle
segnalazioni che fin dal 2019 sono state trasmesse sia dal signor
"omissis" al Presidente della Regione, all'Assessore delle
politiche sociali, all'Assessorato, sia ovviamente al sottoscritto,
per tramite della presente interpellanza chiedo all'Assessore
competente se a seguito delle diverse segnalazioni effettuate dal
signor G.M. siano state compiute opportune verifiche sul corretto
operato dell'equipe sociosanitaria, in caso affermativo se tali
segnalazioni corrispondono al vero, quali siano le intenzioni
dell'Amministrazione regionale per fare in modo che si instauri un
clima di fiducia fra assistiti ed equipe sociosanitarie di
riferimento ed infine se sia intenzione dell'Amministrazione
regionale predisporre ogni utile iniziativa che possa far
ricomprendere nei centri antiviolenza anche i casi, purtroppo
Assessore, sempre più frequenti di violenza sugli uomini.
Presidente -
Per la risposta l'assessore Barmasse, ne ha
facoltà.
Barmasse (UV) -
La situazione di cui trattasi riguarda un
nucleo familiare composto da una coppia in fase di separazione e un
minore di età prescolare. In relazione a quanto riportato nella
iniziativa consiliare, rilevo che molte affermazioni del signor
"omissis" sono di difficile verifica in quanto attengono a un
percepito da parte del segnalante, ma non possono trovare riscontro
oggettivo nei dati a disposizione dell'Amministrazione, in quanto
fanno riferimento a colloqui intercorsi con vari interlocutori,
mediazioni familiare, operatori, eccetera, che solo chi era
presente può sapere in che termini si sono svolti. Formulo pertanto
alcune osservazioni in merito alle criticità segnalate, laddove è
possibile.
Il mancato accoglimento del signor "omissis" presso il centro
antiviolenza. La legge regionale n. 4 del 25 febbraio 2013 recante
"Interventi di prevenzione e di contrasto alla violenza di genere e
misure di sostegno alle donne vittime di violenza di genere", al
comma 2 dell'articolo 6 disciplina le attività nel centro
antiviolenza. Il centro antiviolenza svolge in particolare le
seguenti attività: colloqui con donne vittime di violenza di genere
per individuarne i bisogni e fornire loro le prime indicazioni
utili; colloqui di informazione e orientamento sulla normativa di
riferimento anche con l'apporto di esperti; affiancamento e
supporto, su richiesta delle vittime, nella fruizione dei servizi
pubblici e privati nel rispetto dell'identità culturale e della
libertà di scelta delle stesse; sostegno nell'effettuazione di
percorsi personalizzati di uscita dal disagio e dalla violenza
finalizzati a favorire nuovi progetti di vita; iniziative culturali
e sociali di prevenzione e di sensibilizzazione e di denuncia in
merito al problema della violenza di genere, anche in
collaborazione con enti pubblici e privati; diffusione dei dati
elaborati e analisi delle problematiche emerse e delle risposte di
servizi pubblici e privati contattati e coinvolti; formazione e
aggiornamento degli operatori del centro antiviolenza.
Analogamente, la DGR 1291 in data 11 settembre 2015, avente a
oggetto "Approvazione delle modalità per l'organizzazione e il
funzionamento del centro antiviolenza, ai sensi dell'articolo 6
della legge regionale 25 febbraio 2013 n. 4. Impegno di spesa",
disciplina il funzionamento del centro antiviolenza, acronimo CAV.
In particolare, l'allegato alla deliberazione stabilisce che il CAV
accoglie donne di tutte le età e i loro figli minorenni che hanno
subìto violenza o che si trovano esposte alla minaccia di ogni
forma di violenza, indipendentemente dal loro luogo di
residenza.
Allo stesso modo la sezione attività del citato allegato prevede
che il centro antiviolenza garantisce le seguenti attività: uno,
accogliere e ascoltare le donne vittime di violenza di genere per
individuarne i bisogni e fornire loro le prime indicazioni
utili;
due, informare e orientare le vittime sulla normativa di
riferimento e sui servizi offerti nel territorio, anche attivando
la collaborazione delle figure professionali di cui al punto 10
della parte relativa all'organizzazione e, ove si renda necessario,
garantire orientamento di carattere legale sia in ambito civile che
penale e l'aiuto per l'accesso al gratuito patrocinio; tre,
affiancare e supportare le donne vittime di violenza su loro
richiesta nella fruizione dei servizi pubblici e privati,
rispettando l'identità culturale e la libertà di scelta delle
stesse; sostenere le donne nell'effettuazione di percorsi
personalizzati e di uscita dal disagio e dalla violenza, anche
promuovendo l'attività di supporto psicologico individuale e/o di
auto mutuo aiuto, utilizzando quando necessario le strutture
ospedaliere e i servizi territoriali; promuovere l'orientamento al
lavoro attraverso informazioni e contatti utili a individuare un
percorso di inclusione lavorativa verso l'autonomia economica;
avviare l'autonomia abitativa attraverso contatti con i servizi
territoriali competenti; segnalare all'ufficio minori regionale
situazioni di pregiudizio per minori vittime di violenza e/o di
violenza assistita; attivare, anche in collaborazione con la rete
territoriale, iniziative ed attività di sensibilizzazione,
informazione e formazione rivolte alla cittadinanza in generale o a
target specifici di popolazione, finalizzati alla prevenzione e al
contrasto della violenza; diffondere i dati elaborati ed effettuare
analisi delle problematiche emerse e delle risposte dei servizi
pubblici e privati contattati coinvolti.
Il CAV è una conquista della società civile nei confronti
dell'emersione del fenomeno della violenza contro le donne. Seppure
specificatamente destinato, il CAV risulta uno dei servizi che
opera sul territorio a contrasto della violenza di genere. Ritengo
pertanto che il CAV abbia operato nel rispetto delle disposizioni
che ne disciplinano l'attività.
Per quanto riguarda il servizio di mediazione familiare, il
servizio di mediazione familiare si rivolge alle coppie coniugate o
conviventi in situazioni di crisi, in fase di separazione, oppure
già separate o divorziate residenti in Valle d'Aosta. È uno spazio
di incontro strutturato e neutrale nel quale la coppia è affiancata
dal mediatore familiare, professionista terzo imparziale nella
ricerca di accordi riguardanti la gestione delle difficoltà emotive
ed organizzative della separazione o del divorzio. Il mediatore
familiare è la figura professionale che ha il compito di sostenere
i genitori, affinché elaborino in prima persona un accordo di
separazione soddisfacente nel rispetto degli interessi dei figli e
di ciascun genitore.
Nello specifico caso il nucleo familiare si è rivolto al
servizio di mediazione familiare nell'anno 2019, è stato svolto un
primo colloquio informativo di coppia a cui sono seguiti due
colloqui di coppia e tre colloqui individuali, due per la signora e
uno per il signore. Il percorso è poi stato interrotto per volontà
di uno dei due coniugi.
Per quanto attiene all'intervento di educativa territoriale,
l'ufficio minori segnala che in data 29 gennaio 2020 il curatore
speciale del minore riferiva all'assistente sociale di territorio
l'esito dell'udienza tenuta dal giudice del Tribunale per i
minorenni con i genitori, in cui gli stessi erano stati sollecitati
ad accogliere l'intervento di educativa domiciliare, stante la
necessità dei servizi di poter fornire elementi sulla relazione
genitori-figlio. Qualora i genitori non accettino gli interventi
proposti dai servizi, l'ufficio minori è tenuto a segnalarlo negli
aggiornamenti da rinviarsi al Tribunale.
Per quanto concerne la calendarizzazione degli incontri del
signor "omissis" con gli operatori, l'ufficio minori rappresenta
che i colloqui proposti dagli operatori ai genitori hanno sempre
tenuto conto delle esigenze manifestate dagli stessi concordandoli
preventivamente, in particolare con il padre lavoratore dipendente.
Sul numero complessivo, in totale tredici colloqui e visite
domiciliari, in due occasioni gli operatori hanno dovuto fissare
gli incontri in urgenza, in seguito a un evento critico, in
giornate diverse dalle disponibilità presentate dal signor
"omissis". In tre occasioni gli incontri sono stati concordati tra
il signor "omissis" e gli operatori in giornate diverse dalle
disponibilità fornite. Tutti gli altri incontri, ben otto, sono
stati calendarizzati nei giorni e durante le fasce orarie di
disponibilità del signore "omissis". Dalle verifiche esperite è
emerso il corretto operato dell'equipe.
Alla domanda "Quali siano le informazioni dell'Amministrazione
regionale per fare in modo che si instauri un clima di fiducia tra
assistiti e equipe sociosanitarie di riferimento". Soprattutto in
ambito di tutela dei minori, i servizi sociosanitari territoriali
operano in modo integrato ai sensi della DGR 2762 del 2000. Il
suddetto documento declina l'equipe minima per i minori, composta
dall'assistente sociale afferente all'Amministrazione regionale e
dallo psicologo afferente all'Azienda USL, negli interventi in
favore dei minori e delle loro famiglie attraverso un approccio
multi-professionale e un progetto individualizzato. Apicalmente
l'ufficio minori della struttura competente svolge funzioni di
coordinamento, consulenza e vigilanza dell'attività degli operatori
territoriali di area minori, i cui compiti si estrinsecano in
azioni volte a valorizzare le funzioni genitoriali e supportarle
laddove carenti. Nelle situazioni più complesse i referenti per
l'area minori del servizio sociale e psicologico in capo
all'Azienda USL si adoperano per facilitare il rapporto di fiducia
tra equipe e genitori, svolgendo anche incontri congiunti.
Sul territorio regionale il Difensore civico infine svolge
funzioni di garante per l'infanzia e l'adolescenza e può essere
interpellato dai cittadini e rappresenta un tassello fondamentale a
tutela dei diritti dei minori e dei loro genitori.
Alla domanda se sia intenzione dell'Amministrazione regionale
predispone ogni utile iniziativa che possa far ricomprendere nei
centri antiviolenza anche i casi sempre più frequenti di violenza
sugli uomini, posso dire che con la citata legge regionale 4 del
2013 vengono declinati interventi a tutela del genere femminile.
Tale aspetto viene successivamente declinato anche nell'intesa
della Presidenza del Consiglio dei Ministri del 27 novembre 2014,
nella quale si specificano i requisiti minimi per i centri
antiviolenza e case rifugio e si delinea inoltre che detti centri
sono strutture che accolgono a titolo gratuito solo donne di ogni
età e i loro figli minorenni.
Effettivamente questa è la legge del 2000, a cui mi ha fatto lei
riferimento. Sicuramente la società sta cambiando, anche se
ritengo, e questa è una mia opinione personale, che il problema sia
sicuramente prevalente per quanto riguarda le donne. Però, come
dicevo prima, la società sta cambiando e quindi anche i motivi di
violenza, anche se non è fisico perché credo che difficilmente una
donna riesca a esercitare una violenza fisica nei confronti di un
uomo, ma ci può essere tutta una serie di violenze psicologiche
riguardo appunto all'affidamento dei figli e tutto questo tipo di
rapporto che diventa sempre più difficile, per cui ritengo che
potrebbe essere utile affidare al Forum permanente contro le
molestie e la violenza di genere, in cui abbiamo anche due
consiglieri che sono espressione del nostro Consiglio, di fare una
valutazione, anche perché rientra nei suoi compiti, di quello che
può essere il fenomeno in Valle d'Aosta, in modo di poter trovare
una soluzione e creare un servizio che, secondo me, potrebbe
diventare sempre più importante anche nei confronti degli uomini e
non solamente delle donne.
Presidente -
Per la replica il consigliere Manfrin.
Manfrin (LEGA VDA) -
Sono gravemente insoddisfatto dalla
risposta che ho appena ricevuto! Sono gravemente insoddisfatto e
parto dal fondo: non si può affermare in quest'aula, per il ruolo
che ricopriamo e per quello che trasmettiamo ai cittadini fuori da
quest'aula, che è impossibile per una donna esercitare violenza su
un uomo! E lo dimostra questo caso di specie dove questa persona ha
denunciato - vi invito a prendere le denunce che sono state
effettuate - di essere stato vittima tentativo di un
accoltellamento e di uno strangolamento! Quindi non si può
affermare questo, lo rifiuto nella maniera più assoluta: non si può
affermare in quest'aula che non è possibile che una donna eserciti
violenza su un uomo, a cominciare da quella fisica, perché poi, e
abbiamo qua due avvocati, che potrebbero poi elencare tutta
un'altra serie di violenze che fisiche non sono, ma che sono
altrettanto penetranti. Quindi rifuggo questa interpretazione
in
primis
.
In secondo luogo, credo che liquidare le segnalazioni che sono
state richiamate, che hanno tanto di documentazione agli atti e al
protocollo, che la invito Assessore a leggere personalmente e non a
farle interpretare da chi se ne occupa, ma la invito a leggerla
personalmente, evidenziano una situazione conflittuale molto grave
su cui bisogna assolutamente fare chiarezza. Non siamo qua ad
affermare che abbia ragione questo piuttosto che quell'altro, ma io
ritengo che un faldone, e qui ne ho solo una parte, di queste
dimensioni che denunciano trattamenti sbagliati su una delle due
parti, sia meritevole di approfondimento e non si possa liquidare
semplicemente con "Eh, ma... è semplicemente oggetto di
contraddittorio".
Chiederei Presidente solo cortesemente di poter intervenire
senza il brusio di fondo, grazie.
Presidente -
Consiglieri...!
Manfrin (LEGA VDA) -
Grazie mille. Quindi sulla base di
questo sono gravemente insoddisfatto e chiederò, e su questo non
mollo, ulteriori approfondimenti successivamente a questa aula e
fuori. E chiederò gli atti che saranno necessari per vedere che
cosa è stato fatto in questa situazione, in questa condizione per
tutelare questa persona. Soprattutto trovo che pensare di dire:
"Eh, ma la legge è questa e le direttive che vengono date dalla
delibera di Giunta, dalla legge regionale a quelle che sono le
disposizioni nazionali dicono che bisogna tutelare solo le donne",
ci permettano di dire semplicemente: "Eh, hanno fatto il loro
lavoro, bisogna tutelare soltanto le donne". No, è sbagliato ed è
gravemente lesivo dei principi sanciti in Costituzione all'articolo
3, dove si disciplina la parità a prescindere anche dal sesso.
Quindi se un genitore riceve delle molestie di questo tipo o
denuncia molestie di questo tipo, ripeto, non vogliamo prendere le
parti di nessuno, riteniamo che sia suo diritto rivolgersi a
qualcuno che lo tuteli, esattamente come fa una donna.
Quindi, Assessore, io la invito a leggere anche per quanto
riguarda quelli che sono i piani applicati a questa persona, quando
per esempio - non l'ho citato nel mio intervento iniziale - questa
persona chiede di poter incontrare il mediatore con il figlio per
vedere l'interazione tra i due al parco, gli viene negato perché
c'è il Coronavirus ed è meglio incontrarlo al bar. Due ore per
tenere un bambino di pochi anni al bar a fare che cosa si chiede il
padre. Mentre al parco avrebbe potuto giocarci insieme, vedere
l'interazione tra un genitore e il figlio e valutare quella
interazione. Invece viene costretto a fare questo incontro al bar.
Allora qualcuno dovrebbe prendere questo mediatore che propone gli
incontri al bar e chiedergli che cosa deve fare un bambino di pochi
anni in un bar e interagire con il padre dentro un bar e
soprattutto se, viste quelle che sono le disposizioni attualmente
del Governo, se un bar è più sicuro di un parco a questo punto,
visto che tiriamo anche in ballo la questione Coronavirus.
Io ritengo che ci siano delle violazioni che devono essere
approfondite, delle denunce di violazioni che devono essere
approfondite e ritengo che derubricare questi casi a quello che
probabilmente hanno detto anche i rapporti con questi mediatori con
"eh no, ma non c'eravamo, non possiamo stabilirlo", sia
insufficiente da parte nostra. Abbiamo il dovere di approfondire
questi casi, di approfondirli il più presto possibile e garantire
che i diritti di due genitori e di un figlio vengano
rispettati.
Presidente -
Concludiamo i lavori della mattina. Il
Consiglio regionale riprenderà alle ore 15:00. Buon appetito.
---
La seduta termina alle ore 12:57.
