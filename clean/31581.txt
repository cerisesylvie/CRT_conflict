Classificazione
ASSISTENZA SOCIALE
Associazionismo - volontariato
UNIONE EUROPEA E RAPPORTI INTERNAZIONALI



Oggetto del Consiglio n. 599 del 10 giugno 2009 - Resoconto
OGGETTO N. 599/XIII - Disegno di legge: "Modificazioni alla
legge regionale 17 aprile 2007, n. 6 (Nuove disposizioni in materia
di interventi regionali di cooperazione allo sviluppo e di
solidarietà internazionale)".
Articolo 1
(Modificazione all'articolo 1)
1. Al comma 2 dell'articolo 1 della legge regionale 17 aprile
2007, n. 6 (Nuove disposizioni in materia di interventi regionali
di cooperazione allo sviluppo e di solidarietà internazionale), le
parole: "ed in conformità a quanto stabilito dall'articolo 117,
comma nono, della Costituzione, e alla relativa normativa statale
di attuazione" sono soppresse.
Articolo 2
(Modificazioni all'articolo 2)
1. Il comma 2 dell'articolo 2 della l.r. 6/2007 è sostituito
dal seguente:
"2. Per il conseguimento delle finalità di cui all'articolo
1, la Regione, nel rispetto del principio di leale collaborazione,
opera in conformità al protocollo di intesa del 18 dicembre 2008
tra la Presidenza del Consiglio dei Ministri, il Ministero degli
affari esteri, il Ministero dello sviluppo economico, le Regioni e
le Province autonome di Trento e di Bolzano in materia di rapporti
internazionali, attuando iniziative, progettate e realizzate anche
in collaborazione con altri enti territoriali o con soggetti,
statali e internazionali, nei seguenti ambiti di
intervento:
a) cooperazione internazionale con i Paesi in via di sviluppo
e i Paesi in via di transizione, nell'ambito delle aree geografiche
e dei settori d'intervento individuati dal Ministero degli affari
esteri con propri atti di indirizzo e programmazione;
b) educazione, formazione e studio.".
2. Il comma 3 dell'articolo 2 della l.r. 6/2007 è
abrogato.
Articolo 3
(Sostituzione dell'articolo 3)
1. L'articolo 3 della l.r. 6/2007 è sostituito dal
seguente:
"Articolo 3
(Forme di collaborazione per la cooperazione allo sviluppo e
per la solidarietà internazionale)
1. Nel quadro dei principi di cui all'articolo 2, la Regione
sostiene la partecipazione alle iniziative di cui alla presente
legge di:
a) enti locali e loro forme associative;
b) organizzazioni non governative (ONG), organizzazioni non
lucrative di utilità sociale (ONLUS), organizzazioni di
volontariato, cooperative sociali e associazioni di promozione
sociale che:
1) abbiano tra i propri fini statutari quello di svolgere
attività di cooperazione allo sviluppo o di solidarietà
internazionale;
2) non perseguano finalità di lucro e abbiano l'obbligo di
destinare i proventi delle loro attività, compresi quelli derivanti
da attività commerciali accessorie ovvero da altre forme di
autofinanziamento, alle finalità statutarie;
3) documentino almeno un biennio di esperienza diretta,
nell'ambito del territorio regionale, in attività di cooperazione
allo sviluppo o di solidarietà internazionale.
2. La Regione promuove, in particolare, le iniziative attuate
con la partecipazione dei seguenti soggetti:
a) Università della Valle d'Aosta/Université de la Vallée
d'Aoste, istituzioni scolastiche, istituti di formazione
accreditati in conformità alla normativa regionale in materia,
istituti di ricerca e fondazioni;
b) imprese, cooperative, enti bilaterali e istituti di
credito operanti in Valle d'Aosta;
c) Chambre valdôtaine des entreprises et des activités
libérales-Camera valdostana delle imprese e delle
professioni.".
Articolo 4
(Modificazione all'articolo 5)
1. Al comma 2 dell'articolo 5 della l.r. 6/2007, le parole:
"lettera c)" sono sostituite dalle seguenti: "lettera b)".
Articolo 5
(Sostituzione dell'articolo 7)
1. L'articolo 7 della l.r. 6/2007 è sostituito dal
seguente:
"Articolo 7
(Programmazione)
1. In occasione della presentazione del bilancio di
previsione, la Giunta regionale adotta e trasmette al Consiglio
regionale, sentito il Comitato di cui all'articolo 8, una relazione
sulle attività svolte ai sensi della presente legge.
2. La Giunta regionale stabilisce con propria deliberazione,
sentiti il Comitato di cui all'articolo 8 e la Commissione
consiliare competente:
a) le priorità, i criteri e le modalità di sostegno alle
iniziative attuate ai sensi dell'articolo 2, comma 2;
b) le modalità di presentazione delle iniziative;
c) le forme di valutazione e di monitoraggio delle
iniziative.
3. La Regione provvede agli adempimenti previsti dal
protocollo di intesa di cui all'articolo 2, comma 2.".
Articolo 6
(Modificazioni all'articolo 8)
1. Alla lettera f) del comma 1 dell'articolo 8 della l.r.
6/2007, le parole: "lettera c)" sono sostituite dalle seguenti:
"lettera b)".
2. La lettera a) del comma 7 dell'articolo 8 della l.r.
6/2007 è sostituita dalla seguente:
"a) esprime i pareri di cui all'articolo 7, commi 1 e
2;".
3. La lettera b) del comma 7 dell'articolo 8 della l.r.
6/2007 è abrogata.
Articolo 7
(Disposizione finale)
1. La Giunta regionale provvede agli adempimenti di cui
all'articolo 7, comma 2, come sostituito dall'articolo 5, entro
sessanta giorni dalla data di entrata in vigore della presente
legge.
Presidente
- Il disegno di legge ha avuto parere
favorevole all'unanimità della I Commissione e parere favorevole
del Consiglio permanente degli enti locali. È stato presentato un
emendamento dal Presidente della Regione.
La parola alla relatrice, la Consigliera Segretaria Emily
Rini.
Rini (UV)
- Merci, M. le Président. La cooperazione
italiana con i Paesi in via di sviluppo è regolata a livello
statale dalla legge n. 49/1987: "Nuova disciplina della
cooperazione dell'Italia con i Paesi in via di sviluppo", che alla
fine degli anni '80 ha portato al riordino complessivo della
materia a seguito della crescita qualitativa e quantitativa delle
iniziative italiane di aiuto allo sviluppo nelle diverse aree
geografiche del mondo. In coerenza con la legge n. 49/1987, la
Regione autonoma Valle d'Aosta si è dotata nel 1990 di una propria
legge regionale in materia di cooperazione: la legge n. 44/1990,
recante interventi regionali di cooperazione e solidarietà con i
Paesi in via di sviluppo.
La riforma del titolo V della Costituzione con la legge
costituzionale n. 3/2001 e il conseguente mutamento nel quadro
istituzionale dei rapporti e delle competenze dello Stato e delle
Regioni e, dall'altra, l'esigenza di migliorare l'operatività e
l'efficacia delle attività di cooperazione allo sviluppo hanno
aperto il dibattito sia in ambito statale, sia in ambito regionale
in merito all'aggiornamento della legislazione di riferimento. A
livello statale i diversi tentativi di riforma della legge n.
49/1987 non hanno per ora trovato esito positivo. L'ultima
iniziativa in tal senso: il disegno di legge delega approvato nel
2007 con il parere favorevole della Conferenza Stato-Regioni, ha
interrotto il suo iter parlamentare con la fine della XV
legislatura.
A livello regionale la Valle d'Aosta e altre Regioni e Province
autonome hanno cercato negli ultimi anni di aggiornare la propria
legislazione in materia per migliorare l'efficacia e la portata
delle iniziative di cooperazione allo sviluppo. A tal fine questo
Consiglio regionale ha approvato il 17 aprile 2007 la legge
regionale n. 6, recante: "Nuove disposizioni in materia di
interventi regionali di cooperazione allo sviluppo e di solidarietà
internazionale", che, pur in assenza della riforma della legge
statale di riferimento, intendeva riconoscere e regolamentare a
livello regionale il modello della cooperazione decentrata e
l'incentivazione di una più ampia partecipazione delle istituzioni
locali e della società civile valdostana negli interventi di
solidarietà internazionale. Come è noto, la legge regionale n. 6 è
stata però oggetto di giudizio di legittimità costituzionale,
promossa dal Governo, e dalla sentenza della Corte costituzionale
n. 285/2008, che ne ha dichiarato l'illegittimità costituzionale
degli articoli 2, comma 2, lettere a) e c), 4 e 6. È opportuno
ricordare, in sintesi, che la Corte costituzionale confermando il
proprio orientamento espresso nei confronti di analoghe leggi
regionali della Regione Calabria e della Provincia autonomia di
Trento, ha affermato che le iniziative di cui all'articolo 2, comma
2, lettere a) e c) della legge, vale a dire la cooperazione
internazionale con i Paesi in via di sviluppo e i Paesi in via di
transizione, nonché le emergenze straordinarie di carattere
umanitario, entrando nella materia della cooperazione
internazionale, autorizzano e disciplinano attività di politica
estera di competenza statale e come tali sono ritenute illegittime.
Di conseguenza il vasto ambito di iniziative di cooperazione
internazionale, nonché quelle straordinarie di carattere
umanitario, disciplinate dagli articoli 4 e 6 della legge regionale
n. 6/2007 sono stati censurati dalla Corte, rimanendo quindi in
vigore solo le attività di educazione, formazione e studio, da
attuarsi sul territorio regionale, previsti dall'articolo 5 della
legge. Al fine dunque di poter attivare di nuovo iniziative di
cooperazione con i Paesi in via di sviluppo, di fatto bloccate
dalla sentenza della Corte costituzionale del 2008, è stato
presentato dalla Giunta regionale in data 28 aprile un disegno di
legge all'attenzione di questo Consiglio, che interviene su alcune
disposizioni della legge regionale n. 6/2007, al fine di apportare
le modificazioni necessarie a seguito delle censure espresse dalla
Corte costituzionale. L'obiettivo del disegno di legge è di
ridefinire la disciplina degli interventi regionali in materia di
cooperazione allo sviluppo e di solidarietà internazionale, tenendo
conto dei margini di intervento possibili alla luce della normativa
statale di riferimento e soprattutto dal pronunciamento della Corte
costituzionale.
Il disegno di legge interviene con delle modifiche puntuali, che
interessano principalmente l'articolo 1, in cui viene eliminato il
riferimento all'articolo 117, comma 9, della Costituzione, al fine
di evitare dubbi interpretativi rispetto all'effettiva portata
dell'attività di cooperazione allo sviluppo da parte della Regione;
l'articolo 2, in cui viene inserito il richiamo al protocollo di
intesa del 18 dicembre 2008 fra il Governo e le Regioni e Province
autonome in materia di rapporti internazionali che, con riferimento
specifico al tema della cooperazione decentrata, ha fra le sue
finalità quelle di evitare ulteriori contenziosi fra lo Stato e gli
enti territoriali, fornendo delle linee di condotta condivise. In
particolare, il protocollo di intesa prevede all'articolo 2 che il
Ministero degli affari esteri definisca le finalità e gli indirizzi
della politica di cooperazione allo sviluppo e stabilisce altresì
che le Regioni e le Province autonome comunichino al Ministero
degli affari esteri la programmazione dei loro interventi di
cooperazione decentrata, di modo che lo Stato possa essere
informato sulle iniziative delle Regioni in materia di
cooperazione. L'articolo 3 è sostituito da un nuovo articolo, che
evidenza, al fine dell'attuazione della legge, il sostegno della
Regione alle iniziative promosse dagli enti locali, dalle
organizzazioni non governative ONLUS e altre organizzazioni di
volontariato e promozione sociale, con un'attenzione particolare
alle iniziative che prevedono la partecipazione anche di altri
soggetti della società valdostana, quali l'Università della Valle
d'Aosta, le istituzioni scolastiche, le imprese valdostane e la
Chambre des entreprises et des activités libérales. L'articolo 7,
infine, relativo alla programmazione regionale, è anch'esso
sostituito interamente con un nuovo articolo, la nuova formulazione
tiene conto dell'accento particolare posto nella sentenza della
Corte costituzionale sull'invasività nella competenza statale delle
norme che prevedono in capo alla Regione il potere di
determinazione degli obiettivi e dei destinatari degli interventi.
L'articolo dispone quindi la presentazione al Consiglio regionale
di una relazione annuale sulle attività svolte ai sensi della
legge, prevede poi che la Giunta regionale provveda con propria
deliberazione, sentiti il Comitato regionale per la cooperazione e
la solidarietà internazionale e la Commissione competente, a
definire le modalità di attuazione della legge, richiama infine gli
adempimenti previsti dal protocollo di intesa del 18 dicembre 2008
per quanto riguarda i flussi di comunicazione fra la Regione e il
Ministero degli affari esteri.
Presidente
- Dichiaro aperta la discussione generale.
La parola al Consigliere Giuseppe Cerise.
Cerise G. (VdAV-R)
- Merci, M. le Président. Noi al mese
di febbraio avevamo presentato un'interpellanza riguardo a questa
legge, perché credevamo opportuno andare a rimuovere quei vizi di
legittimità che erano stati impugnati dal Governo. Oggi ci fa
piacere che questo testo di modifica alla legge del 2007 sia
portato all'esame del Consiglio; di conseguenza, non ho nessun
dubbio che potrà avere il consenso unanime di questa Assemblea e
questa legge potrà nuovamente operare. Non possiamo però non
sottolineare il fatto che la legge del 2007 aveva delle
potenzialità sicuramente diverse, queste vengono a mancare non per
colpa della volontà né della Giunta che ha predisposto il testo di
modifica, neppure di questo Consiglio. Non possiamo però esimerci
da fare una considerazione: credo che il fatto che il Governo abbia
impugnato questa legge, ravvisando che andava a ledere le sue
competenze in politica estera, sia abbastanza ridicolo, perché non
vedevo sicuramente nessuna volontà in questa legge di andare a
violare o ad occupare le competenze dello Stato in materia di
politica estera, anzi avrebbe dovuto prendere come esempio la Valle
d'Aosta e sollecitare le altre Regioni ad agire in questo senso,
perché credo che solamente un sistema di cooperazione ben
organizzato possa dare delle risposte concrete ad una serie di
problemi. Ritengo che la globalizzazione che si auspicava possa
essere quello strumento di far partecipare ai benefici
dell'integrazione economia a livello mondiale sia i Paesi poveri,
sia i Paesi ricchi, si è al contrario rilevato un sistema perverso
che ha prodotto dei vincenti e dei perdenti, è inutile sottolineare
che anche in questo caso i perdenti sono stati i Paesi poveri.
Inevitabilmente ci vedremo sempre più confrontati ad una pressione
migratoria proveniente dai Paesi sottosviluppati, che credo sarà
sicuramente in progressivo aumento in futuro. Credo che questo
problema non possa essere risolto con il fatto di respingere
qualche barcone della disperazione in campagna elettorale. Ritengo
che basare la ricerca del consenso sulla disgrazia, sulla pelle dei
disgraziati non sia una cosa edificante, fra l'altro provvedimenti
che poi hanno raccolto giustamente lo sdegno della comunità
internazionale.
Crediamo che qui ci debbano essere degli interventi che devono
dare delle risposte concrete, di conseguenza sia necessario agire
su due fronti: uno, quello di favorire l'integrazione per coloro
che sono qua e non solo nel nostro Paese, ma nell'Europa in
generale, di cui anche le attività produttive, le imprese ormai non
possono farne a meno, c'è necessità di manodopera. Noi dobbiamo
favorire in questo senso l'integrazione, ma attivare anche delle
politiche per creare delle condizioni di vita accettabili affinché
queste persone non siano costrette ad abbandonare il loro Paese per
venire da noi. Se ci sarà la buona volontà... rivolgo un invito
anche al Presidente all'interno della Conferenza dei Presidenti di
sollecitare il Governo su questo contesto per riuscire ad
incentivare anche altre Regioni, perché una presenza capillare di
persone che possono essere sensibili al problema della cooperazione
può aiutare a contenere questo fenomeno. Noi voteremo convinti tale
proposta di legge. Grazie.
Presidente
- La parola al Consigliere Rigo.
Rigo (PD)
- Grazie, Presidente. Come sappiamo, come già è
stato ricordato, la Regione Valle d'Aosta da molti anni si è dotata
di una legge regionale: la n. 44 del luglio 1990, in materia di
interventi di cooperazione e solidarietà con i Paesi in via di
sviluppo, collegata alla legge 26 febbraio 1987 n. 49, che
disciplina la cooperazione dell'Italia con questi Paesi, come ha
correttamente ricordato la relatrice collega Rini. Nel corso della
precedente legislatura la Regione ha provveduto a rivisitare in
modo innovativo la legge n. 44, ma il Governo, come hanno ricordato
tutti, l'ha impugnata innanzi alla Corte costituzionale ritenendo
che la competenza in materia di cooperazione con i Paesi in via di
sviluppo sia demandata esclusivamente allo Stato. In questi anni di
attesa l'assenza di riferimenti normativi certi a livello regionale
ha creato notevoli problemi, incertezze, difficoltà, smarrimento
anche per tutti quei soggetti, e non sono pochi in Valle d'Aosta,
che operano a favore dei Paesi in via di sviluppo e che hanno
comunque, lo voglio ricordare qui, continuato ad assicurare con il
loro lavoro, con le loro risorse gli interventi di cooperazione.
Questo disegno di legge cerca di superare le illegittimità
costituzionali sancite dalla Corte e interviene in modo da
riavviare quella positiva attività che nel corso degli anni si era
sviluppata all'interno della Regione attraverso il costruttivo
confronto fra i diversi rappresentanti del Comitato previsto dalla
legge regionale 17 aprile 2007 n. 6: le nuove disposizioni -
appunto - in materia di interventi regionali di cooperazione allo
sviluppo e di solidarietà internazionale. Ecco a noi sembra
importante che dopo questa lunga inoperatività il provvedimento in
discussione oggi, intervenendo a modificare l'impianto della legge
vigente, si ponga l'obiettivo di ridefinire la materia confermando
in modo forte l'impegno della Regione nel settore della
cooperazione e lo sviluppo, senza sovrapporsi alle competenze dello
Stato, e quindi un suggerimento: considerato il modo con cui è
stato scritto il provvedimento, che ha dovuto giustamente tenere
conto di tutte le osservazioni avanzate, sarebbe auspicabile la
predisposizione di un unico testo coordinato.
Il nostro giudizio politico complessivo è legato al fatto che in
un momento in cui gli aiuti alla cooperazione internazionale -
anche qui lo voglio ricordare... -: quella per intenderci che viene
sostenuta dallo Stato a favore delle ONG che operano nei cosiddetti
"Paesi in via di sviluppo", sono stati ulteriormente tagliati ed è
previsto per il 2009 un importo pari ad un misero 0,13 del PIL,
contro l'impegno avanzato dal Governo di portare questi aiuti
almeno allo 0,70, è importante questo provvedimento perché fa
ripartire la cooperazione decentrata: quella che regolamenta la
cooperazione internazionale che viene coordinata dalle Regioni,
sbloccando così i finanziamenti pari a 250mila euro previsti dal
bilancio regionale per l'anno in corso. Il disegno di legge prevede
inoltre una maggiore presa in carico di questa importante funzione
civile di aiuto sociale, come viene chiamata, verso le popolazioni
del mondo più in difficoltà e l'allargamento anche dei soggetti
coinvolti. Viene infatti prevista la possibilità di un
coordinamento e di una concertazione degli interventi di
cooperazione tra i soggetti istituzionali: Regione, Comuni, altri
attori diversi quali la Camera valdostana delle imprese e delle
professioni o anche l'Università della Valle d'Aosta e tutto il
mondo delle ONG e delle ONLUS. In questo modo a noi pare venga
valorizzata l'impostazione consolidata in questi ultimi decenni in
due filoni di aiuti ai Paesi in via di sviluppo: il primo, tra i
soggetti che hanno ruoli istituzionali e che possono intervenire
direttamente secondo principi universalmente condivisi o
indirettamente sostenendo le ONG e le ONLUS, che agiscono
nell'ambito delle stesse istituzioni, portando avanti progetti a
favore di altre istituzioni di questi Paesi; oppure il secondo,
nella logica del modello di aiuti definito "People to people",
consiste nel valorizzare in questo mondo globale gli aiuti
direttamente realizzati fra le formazioni sociali appartenenti alle
comunità dei Paesi ricchi con analoghe formazioni sociali presenti
nei Paesi di sviluppo. Si tratta in particolare di
micro-realizzazioni, che però hanno un impatto e un'efficacia
risultata negli ultimi decenni fra le più virtuose.
Il giudizio quindi del gruppo Partito Democratico è positivo,
anche per il confronto che la struttura della Presidenza ha
sostenuto con le organizzazioni di volontariato, le ONG e i
soggetti interessati in Valle d'Aosta alla cooperazione con i Paesi
in via di sviluppo.
Presidente
- La parola al Consigliere Caveri.
Caveri (UV)
- Molto brevemente per dire che questo
provvedimento è naturalmente indispensabile per adeguarsi a quanto
prescritto dalla Corte costituzionale, pena la rinuncia a fare
degli interventi in un settore assolutamente importante.
Vorrei cogliere l'occasione però per fare due osservazioni: la
prima per ricordare un grande valdostano, il prof. Giuseppe
Morosini, che molti di noi hanno conosciuto, che è stato professore
di "Storia dell'Africa" e di "Sociologia dei Paesi in via di
sviluppo" all'Università di Torino, che per molti anni predicò in
molti posti, anche con azioni personali in diversi Paesi africani,
la necessità di essere latori di un modo intelligente di fare
cooperazione con i Paesi del Terzo mondo e di quello che oggi viene
definito il Quarto mondo. Perché è indubbio, come ricordava un
collega poco fa, che alcuni fenomeni migratori di massa possono
essere limitati laddove devono essere limitati o regolamentati solo
immaginando di riportare un minimo di benessere e anche un minimo
di democrazia a Paesi che invece, specie in questo momento di crisi
economica mondiale, rischiano di sprofondare ulteriormente, perché
un intero continente come il continente africano sta soffrendo più
di altre zone del mondo di una situazione in cui, "stringendo la
cinghia" i Paesi occidentali per ovvia determinazione, si arriva
anche ad una sorta di rinuncia nei confronti degli interventi nei
Paesi che hanno bisogno, a questo punto innescando ovviamente uno
spostamento che potrebbe essere anche epocale delle popolazioni dei
Paesi più poveri e anche meno democratici, perché credo che le due
cose si colleghino.
Vorrei aggiungere che gli esiti che discutiamo oggi, ossia un
sostanziale restringimento delle competenze regionali in materia di
cooperazione e sviluppo, malgrado una legge avanzatissima che fu
votata da questo Consiglio, sono dovuti ad una cattiva
interpretazione della Corte costituzionale, che, prendendo spunto
dalla riforma costituzionale del 2001 in materia di politica
estera, ha ritenuto... devo dire che la prima sentenza fu quella
della Provincia di Trento e questo Consiglio decise all'epoca di
insistere, ritenendo che vi potesse essere una speranza che la
Corte costituzionale potesse, in un tema così delicato, se non
mutare giurisprudenza,
nuancer
il proprio intervento, che
invece era stato fatto con la scimitarra per quel che riguardava la
legge della Provincia di Trento. In realtà, purtroppo, c'è stata
una riproposizione esatta della sentenza di allora e questo è molto
negativo e, a mio avviso, è foriero anche di una richiesta che le
Regioni hanno più volte avanzato: che almeno con legge ordinaria si
vadano ad aprire degli spazi, che altrimenti consentiranno a noi
una cooperazione solo nel solco della cooperazione voluta dal
Ministero degli affari esteri, il quale è stato in questo settore
come in altri settori geloso conservatore di prerogative statali
anche in materie come queste, che invece da moltissimo tempo sono
percorse da una Regione come la nostra come un elemento di
arricchimento. È una politica estera
sui generis
, perché è
una politica estera basata su affinità, su approfondimento di
tematiche, penso cosa abbia significato talvolta anche una
cooperazione piccola... la costruzione di un caseificio in Tibet, è
una cosa che detta così fa sorridere, è stato un intervento
relativamente parco, però, laddove popolazioni come le popolazioni
tibetane sono oggi sradicate da un tipo di allevamento
tradizionale, che è basato sullo yak... che poi in realtà è il
maschio che non mi ricordo più come si chiama... l'equivalente
della mucca... dello yak... è chiaro che quello era un intervento
che aveva una sua logica voluta fra l'altro dai veterinari della
Valle d'Aosta. Oggi è possibile che un intervento di questo genere
il Ministero lo possa mettere in discussione per questioni di
real politik
legate ai rapporti con la Cina. È chiaro che
questa legge non si poteva che fare per evitare che queste somme
importanti per le ONG valdostane, che veicolano mille speranze nei
Paesi del terzo e del quarto mondo attraverso i loro interventi,
finanziati in parte dalla Regione... quindi non si poteva fare
altrimenti. In questa occasione però non si può non rimarcare un
dispiacere: che in questo caso la Corte costituzionale abbia posto
un confine fra quanto legittimo e quanto non legittimo sicuramente
a sfavore della nostra autonomia speciale.
Presidente
- Se non vi sono altri interventi, dichiaro
chiusa la discussione generale.
La parola al Presidente della Regione, Rollandin.
Rollandin (UV)
- Grazie, Presidente. Credo che, oltre a
ringraziare la relatrice Rini per aver illustrato i contenuti del
disegno di legge e i colleghi che hanno voluto evidenziare come
questo testo... che sicuramente non è quello a suo tempo approvato,
il quale era - lo condivido - molto innovativo... che questo sia un
po' il risultato di una mediazione necessaria per venire incontro
ad un'interpretazione con delle motivazioni che, se possono essere
capite, sicuramente non sono condivisibili dal punto di vista dello
spirito della legge regionale n. 44.
Fatto salvo il discorso che anche le altre Regioni a livello di
Conferenza Stato-Regioni... nel solco di quello già precedentemente
fatto, si andava a richiedere una modifica della n. 49, proprio per
non dare lo spunto alla Corte di intervenire, anche se nelle
competenze... però se vi fosse già una legge ordinaria che
"modifica il tiro", sarebbe possibile intervenire a livello di
norme con una possibilità operativa maggiore. È già stato ricordato
l'iter, su cui non torno. Voglio solo dire che le sollecitazioni
per arrivare ad una mediazione erano state diverse, proprio per
evitare che a causa di questo contenzioso si fosse impossibilitati
ad utilizzare anche i fondi esistenti nel bilancio. Ricordo che con
il Ministero degli affari esteri oggi stesso era in corso una
riunione, io ho giustificato la mia non partecipazione in quanto
c'era all'attenzione del Consiglio un disegno di legge che andava
nella direzione di intervenire nell'ambito di uno dei temi che era
oggetto di questo incontro con le Regioni: proprio la
collaborazione con i Paesi in via di sviluppo. Il tema sostanziale
che è stato oggetto di interesse, di dibattito e di approfondimento
con il Ministero è stato soprattutto la necesità di un
coordinamento per evitare che vi fosse la possibilità di prevedere
interventi in Paesi belligeranti, perché la preoccupazione di fondo
è quella che purtroppo nel passato non tanto remoto molti dei fondi
dati a livello nazionale e internazionale, invece di essere
utilizzati per uscire dalla povertà, per andare nei settori
agricoli e nei settori produttivi, sono finiti drammaticamente
nell'acquisto di armi, nell'armamento di tribù che di volta in
volta hanno creato le premesse per vedere lo scenario che ancora
oggi è all'attenzione di tutti. Oggi stesso vediamo che scenari di
guerra in Africa, per dire il continente più martoriato, sono
all'attenzione, ormai la cronaca non è più nemmeno tale, perché non
fa più nemmeno notizia in quanto purtroppo le morti solo ogni tanto
si vedono riportate su "Le Monde", perché l'attenzione della
Francia nei confronti di questi Paesi è più collegata per ragioni
di politica estera. Sostanzialmente però la difficoltà era quella
di far capire che il nostro interesse non era certo di andare con
interventi massicce in zone belligeranti, il nostro intento era
andare a sostenere azioni culturali, vuoi una scuola, vuoi un
ospedale, vuoi un caseificio o attività che vadano nella direzione
di sostenere quel minimo di attività che vanno a dare un segnale
tangibile della possibilità di operare in questi Paesi, venendo
incontro a quello che sollevava il collega Cerise: la possibile
azione vera per evitare le immigrazioni. È un tassello, ma va nella
direzione giusta: di dare la possibilità di rimanere nel proprio
Paese e sviluppare le potenzialità esistenti nei vari Paesi, questo
è un aspetto che sicuramente deve essere rimarcato e su cui
vogliamo riportare l'attenzione anche oggi. Non credo di dover
aggiungere molto a quanto molto meglio di me hanno fatto i
colleghi, nel senso che questa legge era attesa proprio per evitare
che si perdessero i fondi o non si potessero utilizzare i fondi che
erano messi a disposizione del bilancio.
Voglio anche sottolineare che nel contempo, proprio per
accorciare i tempi, anche su indicazione del collega Rigo, abbiamo
messo in piedi le procedure per ricreare lo strumento di base per
la valutazione, quindi le nomine del Comitato che poi dovrà dare
gli indirizzi. Questo, per fortuna, sarà chiuso fra qualche giorno
per cui avremo la contemporaneità della legge approvata e la
possibilità di essere subito operativi e andare a dare delle
indicazioni che possano rendere pratico lo strumento che oggi è
alla vostra attenzione.
Ringrazio ancora i colleghi e spero che vi sia nel più breve
tempo un cambiamento di indirizzo a livello nazionale, per evitare
che vi siano delle "strozzature" nell'ambito degli interventi che
possono essere fatti a livello regionale. Grazie.
Presidente
- Passiamo all'esame dell'articolato.
Pongo in votazione l'articolo 1:
Consiglieri presenti, votanti e favorevoli: 30
Il Consiglio approva all'unanimità.
Presidente
- Pongo in votazione l'articolo 2:
Consiglieri presenti, votanti e favorevoli: 30
Il Consiglio approva all'unanimità.
Presidente
- Pongo in votazione l'articolo 3:
Consiglieri presenti, votanti e favorevoli: 30
Il Consiglio approva all'unanimità.
Presidente
- Pongo in votazione l'articolo 4:
Consiglieri presenti, votanti e favorevoli: 30
Il Consiglio approva all'unanimità.
Presidente
- Pongo in votazione l'articolo 5:
Consiglieri presenti, votanti e favorevoli: 30
Il Consiglio approva all'unanimità.
Presidente
- Pongo in votazione l'articolo 6:
Consiglieri presenti, votanti e favorevoli: 30
Il Consiglio approva all'unanimità.
Presidente
- Pongo in votazione l'articolo 7:
Consiglieri presenti, votanti e favorevoli: 30
Il Consiglio approva all'unanimità.
Presidente
- L'articolo 8 viene introdotto con
l'emendamento presentato dal Presidente della Regione, che
recita:
Emendamento
Dopo l'articolo 7 è aggiunto il seguente:
"Articolo 8
(Dichiarazione d'urgenza)
1. La presente legge è dichiarata urgente ai sensi
dell'articolo 31, comma terzo, dello Statuto speciale per la Valle
d'Aosta ed entrerà in vigore il giorno successivo a quello della
sua pubblicazione nel Bollettino ufficiale della Regione.".
Lo pongo in votazione:
Consiglieri presenti, votanti e favorevoli: 30
Il Consiglio approva all'unanimità.
Presidente
- Pongo in votazione il disegno di legge nel
suo complesso:
Consiglieri presenti, votanti e favorevoli: 30
Il Consiglio approva all'unanimità.
