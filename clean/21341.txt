Classificazione
CASA DA GIOCO



Oggetto del Consiglio n. 1206 del 9 marzo 2005 - Resoconto
OGGETTO N. 1206/XII - Iniziative per incrementare gli introiti
della Casa da gioco nell'anno in corso. (Interpellanza)
Interpellanza
Considerati i dati di andamento economico della Casa da Gioco
di Saint-Vincent relazionati dall'Assessore in sede di adunanza
consiliare;
Evidenziate le incongruenze con i dati che pervengono dalla
medesima Casa da Gioco;
il sottoscritto Consigliere regionale
Interpella
il Presidente della Regione per conoscere:
1) gli ultimi dati aggiornati degli incassi del Casinò nel
mese di gennaio e febbraio 2005 e il loro rapporto con i medesimi
mesi del 2004;
2) gli intendimenti circa eventuali iniziative gestionali e
commerciali messe in atto per incrementare gli introiti della Casa
da Gioco di Saint-Vincent nel 2005.
F.to: Lattanzi
Président - La parole au Conseiller Lattanzi.
Lattanzi (CdL) - Abbiamo l'opportunità di chiarire anche
l'andamento commerciale del casinò, sperando di non fare la fine
che abbiamo fatto con la precedente gestione politica, nella quale
per molti anni, circa 8, abbiamo dovuto confrontarci sulla strana
filosofia della "media dei polli": siccome c'era un pollo, 2
persone mangiavano, scoprendo che in realtà uno solo mangiava un
pollo intero e l'altro moriva di fame! Glielo dico perché la
lettura dei dati a volte lascia anche questa possibile
interpretazione: per 8 anni siamo venuti in questo Consiglio a
cercare di far capire al precedente rappresentante azionista della
casa da gioco che la gestione era tutt'altro che brillante, per 8
anni ci siamo sentiti raccontare che il casinò andava benissimo,
addirittura pochi mesi fa l'ex amministratore ha pensato bene di
fare una conferenza stampa, con tanto di dati e di grafici, per
sostenere in buona fede che un disastro può anche essere visto in
maniera positiva, e noi non vorremmo con lei fare la stessa fine di
quelli che per molti anni dicono: "guardi le cose non vanno, non
sono esattamente come ce le rappresentano in Consiglio"...
Noi, dal 1994 al 2002, avevamo denunciato un drastico calo degli
introiti e delle presenze e soprattutto delle quote di mercato del
casinò, qualcuno ci raccontava che invece in valore assoluto questo
casinò in quello stesso periodo cresceva, ed è vero, cresceva di 34
milioni di euro, peccato che sempre in quel periodo gli altri
casinò, ne cito uno, Venezia superava il Casinò di Saint-Vincent
con 114 milioni di crescita in 8 anni, ma anche il Casinò di
Sanremo aveva una buona crescita con 34 milioni di euro e
altrettanto faceva bene il Casinò di Campione con +49 milioni, pur
avendo attorno a sé una concorrenza spietata. Alla fine, il
"balletto delle cifre" si scontrava con un "muro di gomma", per cui
l'azionista che rappresentava il gestore ci veniva a raccontare che
i numeri andavano bene, noi facciamo solo vedere la tabella che
l'ex amministratore ha avuto il coraggio di presentare nella sua
conferenza stampa dei dati. Io l'ho fatta vedere a mia figlia che
ha 6 anni e le ho chiesto: "mi fai vedere con il ditino qual è la
righina che è cresciuta meglio?" e lei mi ha mostrato quella più
grande. Bisognerebbe spiegarlo anche all'ex Direttore generale,
perché non l'ha ancora capito che quella righina sopra è il Casinò
di Venezia, mentre il nostro è passato al secondo posto!
Ho fatto questa premessa scherzosa per far capire che con lei
vorremmo iniziare una nuova era: quella della chiarezza e della
trasparenza, e allora la nostra interpellanza è molto semplice. Lei
ci ha detto che il 2004 si chiuderà con un utile, noi non vediamo
l'ora di vederlo questo utile, come avete fatto a farlo, perché se
le presenze diminuiscono, a meno che non abbiate preso voi tutti
fenomeni e visto che i crediti e gli assegni sono per 3 milioni
inesigibili, avrete fatto delle buone alchimie e siamo contenti se
porterete qualche lira a casa!
I primi 2 mesi del 2005... a noi risulta un andamento difficile,
addirittura ci risulta più difficile del primo bimestre
gennaio-febbraio 2004. Allora, siccome noi non avevamo già
decantato la gestione precedente, non vorremmo trovarci fra qualche
mese a dover purtroppo non decantare neanche l'attuale
orizzontalizzata gestione che sta già creando più di un problema,
abbiamo visto sugli assegni, secondo noi ce l'ha anche nella
gestione commerciale! Ci illumina, per cortesia, su come sta
andando questo benedetto casinò e se dobbiamo fra 6 mesi cominciare
a piangere sangue, sudore e lacrime per cominciare a pagare i
versamenti dentro il conto della "Casinò S.p.a."?
Président - La parole à l'Assesseur au budget, aux finances, à
la programmation et aux participations régionales,
Marguerettaz.
Marguerettaz (UV) - Non ho né ambizioni illuminanti, né ho
voglia di parlare di "polli" e di "mezzi polli"...
Così come l'interpellanza è abbastanza circostanziata, credo che
si possano fare delle analisi altrettanto circostanziate, che non
hanno alcuna velleità di dare delle valutazioni forzate.
Nell'ambito delle premesse si citano delle eventuali incongruenze
fra quanto dichiarato dal sottoscritto e quanto poi si è verificato
in realtà... ricordo che i numeri possono piacere o non piacere, ma
sono numeri. Allora, nel momento in cui il 2004 si chiude con un
incremento del 2,28 dei proventi superiore anche all'inflazione,
quindi anche sui dati reali siamo a posto, e si dice che ci sono
3,167 milioni in più, si dà un dato veritiero. Quando le dico che
il bilancio chiuderà con un utile, a meno che non si verifichino
delle sopravvenienze passive, non imputabili al gioco, quindi
teniamo in considerazione anche le svalutazioni dei crediti, fanno
parte della gestione tipica, vuol dire che il bilancio si chiuderà
con un utile adeguato al capitale sociale e a quanto abbiamo
introdotto.
Detto questo, non abbiamo detto niente di incongruente, tanto
che, a domanda specifica, rispondo con i dati specifici: il mese di
gennaio 2005 ha visto degli ingressi per 73.445 persone, gli
ingressi del 2004 erano 72.892, quindi il 2005 ha avuto più
ingressi del 2004, modesti, 553. Il totale generale degli incassi:
a gennaio 2005, 12.909.619,00, a gennaio 2004 12.653.277,00, quindi
256.342,00 euro in più. Il mese di febbraio, al contrario, ha avuto
dei risultati negativi, quindi il discorso che lei sta facendo vede
che ha un mese positivo, un mese negativo. È chiaro che il
raffronto fra mese e mese deve tener conto della presenza dei
week-end, quindi è sufficiente una domenica in meno; poi le faccio
presente che il mese di febbraio 2004 aveva un giorno in più,
all'interno del ragionamento deve tener conto che se manca un
giorno e c'è un week-end in meno i dati possono cambiare. Però, per
dare la risposta, gli ingressi del mese di febbraio sono stati
45.780, lo scorso anno sono stati 48.639. Il totale degli incassi è
stato di 9.755.044,00; nel 2004, 11.108.186,00. Lei vede che da un
mese all'altro ci sono delle oscillazioni; non ho visto la stessa
sollecitudine da parte vostra nel ragionare sul mese di novembre e
dicembre, quando erano tutti in positivo, quindi fermarsi nel fare
l'analisi del mese di febbraio che ha avuto una diminuzione mi pare
limitativo!
Sicuramente ci sono degli aspetti che vanno ragionati e... quali
sono? Primo, nel mese di febbraio ci sono 2 condizioni che devono
essere prese in considerazione: la prima, è quella annunciata nella
precedente interpellanza, ovvero una restrizione nella logica dei
fidi e questo ragionamento lo avete sentito fare ieri in
commissione; la seconda, è stata l'introduzione della norma
anti-fumo. In una interpellanza avevamo addirittura immaginato che
la norma sul fumo avrebbe avuto in America e in altre realtà dei
riflessi pari al 20-30%. Ricordo che questa normativa non si
applica in Svizzera, per cui Mendrisio - luogo dove l'utenza della
Lombardia può fare riferimento - non ha questi limiti, quindi il
fatto di avere questa riduzione ha delle giustificazioni.
Ieri abbiamo parlato di "piano di sviluppo" e ho visto dagli
interventi dei suoi colleghi che quel documento preliminare
consegnatoci il 31 luglio 2003, che era un documento preliminare,
conteneva una serie di previsioni e di numeri di cui oggi si
lamenta l'assenza. Qualcuno ha avuto modo di dirvi: "attenzione,
non è un problema indicare dei numeri, il problema è indicare
numeri che abbiano un senso", perché se dovessimo dare un certo
peso ai numeri scritti in quel documento, io dovrei concludere - e
lei con me - che gli attuali amministratori della "Casinò S.p.a."
sono dei geni... perché? Perché dentro quel documento c'erano
scritte delle cose diverse, c'era scritto che nel 2004 c'erano 2
previsioni: una ottimale e una prudenziale; la prima con
136.156.000,00 di proventi, la seconda 122.540.000,00, quelle
effettive sono state 142.298.000,00, quindi al di là delle
previsioni ottimali. Se vogliamo fare la "prova del 9", in quel
documento c'era una stima anche delle presenze, si prevedeva il 31
luglio 2003, 670.787 presenze, le effettive sono state 691.026. Ho
voluto fare con lei un ragionamento su delle previsioni e su
sicuramente delle criticità che ci sono, che devono essere
affrontate e che sono tutt'altro che da sottostimare.
Per quanto attiene la seconda domanda, le riporto queste
indicazioni del Consiglio di amministrazione: sono previste una
serie di iniziative per incentivare le presenze della clientela
nelle sale da gioco, in particolare per la clientela "VIP" dei
giochi francesi, fermi restando i consueti appuntamenti mensili con
le gare di "chemin de fer" e gli spettacoli, sono previste nuove
iniziative fra cui le gare di "roulette" francese, che
rappresentano una novità assoluta per il casinò. La prima si è
svolta con successo nel week-end del 26-28 febbraio, e
l'introduzione per rilanciare il gioco di 2 varianti al poker:
l'"Omaha" e il "Texas Hold'em" e di una variante "Cambio carta" al
poker Saint-Vincent introdotta il 1° marzo. Queste ultime novità
incideranno in modo positivo sull'andamento di tale gioco, che
risente maggiormente della crisi che affligge i giochi lavorati.
Nei prossimi giorni è anche prevista l'apertura nella sala dei
giochi francesi di un box fumatori. Sono in corso di
approfondimento anche ipotesi di introduzione del "baccarat" con il
preciso intento di offrire alla clientela dello "chemin de fer"
un'alternativa di gioco più dinamica e meno impegnativa,
soprattutto nei giorni feriali.
Per i giochi americani è previsto un "restyling" nella sala del
piano terreno ex "Gold River", e l'allestimento di un box fumatori.
Gli interventi che interesseranno tale area, saranno essenzialmente
legati al "marketing" con la creazione di appuntamenti mensili,
gare abbinate a serate gastronomiche, al fine di incentivare le
presenze della clientela con il potenziale di gioco più elevato.
Per i giochi elettronici, oltre al programma di fidelizzazione
denominato "slot club", oltre 5.000 iscritti, sono previste gare e
interventi importanti dal punto di vista dell'organizzazione, in
particolare al fine di migliorare l'offerta del servizio per questa
tipologia di giocatori, verrà introdotto un gettone unico e
verranno velocizzati i pagamenti grazie all'utilizzo di
funzionalità legate al sistema di controllo "on line" dello "slot"
(attenzione: questi aspetti poi devono interfacciare una serie di
procedure con il controllo, perché i gettoni sono della Regione e
ci sono una serie di attività che attengono l'affidamento di questi
lavori legati al mondo pubblico). Per la clientela occasionale
abituale sono state nuovamente programmate, sull'onda del
gradimento registrato nel 2004, iniziative di fidelizzazioni con
sorteggi giornalieri di abbonamenti, cene e soggiorni a
Saint-Vincent. Nonostante i numerosi interventi di cui sopra, non
pare al momento prevedibile un incremento di introiti della casa da
gioco nel 2005.
Ieri abbiamo anche scherzato su logiche "trapattoniane" o meno;
siccome lei è un esperto di calcio... primo, non prenderle, è vero
che è una logica di minima, bisogna aggredire, però poi l'obiettivo
è quello di fare punti, non vorremmo rimanere ultimi in classifica!
Tale prudenza è conseguenza dell'ormai consolidata congiuntura
economica che influisce negativamente soprattutto sulla
disponibilità economica dei clienti che frequentano i tavoli da
gioco, sia francesi che americani.
Le ribadisco quanto già detto: il divieto di fumo comincia a
influenzare il tasso di frequentazione della clientela in modo più
evidente alle "slot machines", dove il denaro giocato è sceso di
circa il 10%, quando nei mesi precedenti aveva sempre subito degli
incrementi. Lì ci sono degli elementi oggettivi, in più c'è il
ragionamento che vi avevo anticipato di restrizione sui fidi,
quindi si capisce quali sono le motivazioni.
Président - La parole au Conseiller Lattanzi.
Lattanzi (CdL) - Intanto, Assessore, non sono un
"trapattoniano", sono un "sacchiano", per cui per me la miglior
difesa è l'attacco e sentir dire che le iniziative commerciali sono
per il 2005 iniziate fra il 27 e il 28, alcune il 1° marzo e che
con tutto quello che si è messo in atto nel 2005 il "goal" non lo
prendiamo, le dico che non mi entusiasma! Ma d'altronde non è che
io da questi geni mi aspettassi un "colpo d'ala" perché lei li ha
chiamati "geni", citando un risultato di gestione del 2004 di 142
milioni di euro contro i 136 previsti dal fantasmagorico gestore
precedente, io dico: "noi lo abbiamo detto da 8 anni che non ci
voleva molto per fare un po' di più di quello che facevano prima,
il problema è un altro: che da 142 bisogna stornare i famosi 3
milioni di crediti inesigibili che probabilmente si mangeranno
anche quel milione di utile, perché fare gli utili con i soldi
inesigibili diventa difficile"! Però, se tutto va bene, non abbiamo
preso "goal" - dice lei -, ma non abbiamo vinto, perché se si sta
fermi in questo mercato delle giocate che cresce del 23% in
generale si perdono quote di mercato!
Non so se riusciremo a farvelo capire, ma dal 1994 stiamo
dicendo che quando si cresce del 2-3% è come se si perdesse il 5%
all'anno, non so se riuscite a capirlo! Annunciare oggi che il 2004
si è chiuso con un +2, da cui bisogna stornare i crediti
inesigibili, quindi faremo almeno un -1 o un -2, vuol dire aver
perso almeno 10% di quote di mercato, ma non ve lo dico io, lo dice
mia figlia di 6 anni guardando questo grafico che presentate voi!
Non lo so se questa orizzontalizzazione darà i suoi frutti, già il
fatto che annunci adesso tutta una serie di iniziative che sono
partite il 28 febbraio, 10 giorni fa, di tipo commerciale per il
2005 e che - come dice lei - se tutto va bene non ci fanno tornare
indietro, dico ci vuole una gestione più aggressiva, ma quando
diciamo "aggressiva", non diciamo di aprire i crediti ai
delinquenti, come ha detto in commissione il Presidente del
Consiglio di amministrazione, e che è quello che stanno facendo,
non è con questo ragionamento che si fa crescere una casa da
gioco!
Iniziative commerciali, io non sono un gestore di casinò e se
andassi a gestirlo io forse lo farei chiudere, ma ci vuole un
gestore di casinò che abbia l'opportunità di lavorare non per
un'azienda privatistica, ma dove c'è l'Assessore che ti sta con il
fiato sul collo perché a lui devi render conto, o alla maggioranza
di riferimento, a cui poi si va a chiedere scusa se si sono dati i
soldi a un delinquente di Roma o al referente della maggioranza! Il
problema è che bisogna gestire un casinò, che è un'azienda di gioco
d'azzardo in un contesto del gioco d'azzardo che in Italia sta
crescendo; abbiamo la questione del fumo, bene, cosa farebbe un
privato? Sveglia! Non apre 2 mesi dopo la saletta fumatori, perché
la legge sul fumo che parte dal 1° gennaio lo sappiamo da 2
anni...
(interruzione dell'Assessore Marguerettaz, fuori
microfono)
... nei ristoranti sono aumentati gli incassi, vada a prendere
il fatturato del primo bimestre 2005 rispetto agli esercizi
commerciali del 2004: i fatturati sono aumentati con o senza legge
del fumo perché la gente ha fatto una scelta! Questo può non essere
vero nel gioco d'azzardo? Allora se sapete che questo è un rischio,
non aspettate che la gente vada a Mendrisio dove il fumo è
regolare, fate le salette prima per i fumatori importanti; invece
avete fatto l'inaugurazione nel 2005 a marzo e la legge è partita
il 1° gennaio, e non è che non lo sapevate, lo sapevate a ottobre,
novembre e dicembre... cosa aspettavate?
Non è colpa sua, lei è azionista, credo che non sia lei che sta
gestendo il casinò, ma sta gestendo il casinò forse quel Consiglio
di amministrazione orizzontale che ha dato delle deleghe
orizzontali, che ci sta creando un sacco di problemi, nonostante
alcune qualificate professionalità che si stanno sbattendo per
portare la gente al casinò! Ma non ce la fanno, perché la gestione
pubblica non funziona e non funzionerà mai, e lo abbiamo dimostrato
dal 1994 ad oggi con tutti i grafici che ci avete dato voi, con i
dati che ci dà lei oggi! Allora oggi lei ci dice: "gennaio 2005 è
andato meglio del gennaio 2004, febbraio è andato un po' peggio del
febbraio 2004"... ma perché non mi dice tutto? Allora glielo dico
io, il tutto! La somma di gennaio-febbraio è peggio della somma di
gennaio-febbraio 2004! Assessore, lei fa il commercialista, non
faccia il "gioco delle tre carte"! Se il progressivo annuo
gennaio-febbraio insieme fanno 22,8 milioni di incasso contro il
precedente bimestre gennaio-febbraio 2004 di 23,9, fa -4,66! Se lei
mi dice che gennaio è andato bene e febbraio un po' meno bene,
forse il Consigliere Borre dice: "nonostante tutto sono della
maggioranza, mi sento soddisfatto". Consigliere Borre, non è così:
gennaio-febbraio insieme hanno fatto -4,66, abbiamo perso 2 milioni
di euro...
(nuova interruzione dell'Assessore Marguerettaz, fuori
microfono)
... Assessore, le casse della Regione perdono un altro milione
di euro, -4,62, la Regione! Perché qualcuno dice: "la casa da gioco
ha incassato meno", ma la Regione ha incassato di più, questo ci
raccontava Trentaz! Uno spettacolo era, con i grafici! Allora le
persone che voi avete indicato nel primo bimestre hanno fatto
incassare alla Regione -4,62, invece che 12,3 dello scorso anno
quest'anno abbiamo incassato nel bimestre 11,7; c'è stata la
domenica in meno, c'è stato il fumo? Voi non lo sapevate che c'era
la legge sul fumo, che le iniziative commerciali sono partite il
27-28 febbraio?
Assessore, lei fa la sua parte ed è giusto così, lei ha fatto la
scelta insieme alla sua maggioranza di tenere la gestione del
casinò sotto mano, e lo capisco, e anch'io, forse, al suo posto
farei la stessa cosa, direi che quelli che sono lì sono dei geni
rispetto a quelli di prima. Ma mio figlio è un genio rispetto a
quelli di prima: prima facevamo i buchi da 30 miliardi, adesso
facciamo dei buchi più piccoli perché li prestiamo ai delinquenti i
soldi, fino a che non facciamo il riparto delle competenze, perché
quando ripartiamo le competenze gli utili sono un po' meno! Non
sono un "trapattoniano", sono un "sacchiano", piuttosto che
prenderle, attacco, ho la sensazione che al casinò si stiano
aspettando le decisioni della politica...
(nuova interruzione dell'Assessore Marguerettaz, fuori
microfono)
... sa, le battute sulla pelle di 1.000 persone che lavorano lì,
diventano pesanti! Ieri abbiamo sentito una relazione in
commissione dove si è sentito qual è il piano: a breve abbiamo poco
da fare, a medio aspettiamo che la politica decida, ma siccome
sappiamo che voi non potete decidere perché siete "impallati"
politicamente al vostro interno e non sapete più come venirne
fuori, questa Regione ne subisce le conseguenze e anche il casinò!
L'impallo è tutto dentro voi, non è nel casinò che deve stare sul
mercato, il casinò non può stare sul mercato perché è un autobus
che viene giù da Pila senza l'autista! Veda lei se ci andrebbe
sopra!
