Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3221 del 12 novembre 1987 - Resoconto
OGGETTO N. 3221/VIII - RISPETTO DEGLI IMPEGNI ASSUNTI
DALL'I.R.I. E DALLA FINSIDER PER IL MANTENIMENTO DEGLI ATTUALI
ASSETTI PRODUTTIVI E ORGANIZZATIVI PRESSO LA DELTA COGNE DI AOSTA.
- (Approvazione di ordine del giorno)
PRESIDENTE
: Do lettura dell'ordine del giorno presentato
dall'Assessore all'Industria, Commercio, Artigianato e Trasporti,
Lanivi.
IL CONSIGLIO REGIONALE DELLA VALLE D'AOSTA
Tenuto conto che le attività siderurgiche della DELTACOGNE
assumono un fondamentale
interesse nell'equilibrio economico e
occupazionale della Valle d'Aosta;
Considerato che l'azione unitaria delle forze politiche e
sociali rappresentate dal Comitato regionale di coordinamento per i
problemi della DELTACOGNE e della siderurgia in Valle d'Aosta ha
consentito la sottoscrizione, in data 21.4.1987, di un protocollo
d'intesa tra I.R.I. e Regione che prevede il risanamento e la
riqualificazione delle attività siderurgiche FINSIDER in Valle
d'Aosta;
Considerato altresì che a fronte della disponibilità della
Regione a sottoscrivere il documento attuativo degli impegni
previsti dal succitato protocollo, la FINSIDER ha richiesto nel
corso degli incontri di Roma, in data 15.10 u.s., e di Aosta, in
data 29.10 u.s., un ulteriore rinvio al 15.1.1988;
Tenuto conto che la FINSIDER ha motivato la richiesta di rinvio
per procedere alla verifica del programma presentato nel giugno
1987 dalla DELTACOGNE nel quadro della definizione del piano
triennale 1988-90 di riassetto della siderurgia pubblica;
RIAFFERMA
la propria solidarietà ai lavoratori della DELTACOGNE da anni
impegnati per la difesa del posto di lavoro;
SOTTOLINEA
l'importanza di alcuni impegni assunti dall'Amministratore
delegato della FINSIDER in data 29 ottobre 1987 concernenti la
validità del protocollo d'intesa I.R.I.-REGIONE, il trasferimento
della sede della DELTACOGNE in Valle d'Aosta entro la fine del
1987, lo spostamento negli stabilimenti DELTACOGNE in Valle d'Aosta
di alcune funzioni collegate all'autonomia gestionale e la
presentazione nel corso dell'incontro fissato per il 15 gennaio
1988 del piano delle attività DELTACOGNE in Valle d'Aosta;
ESPRIME
la propria preoccupazione per le conseguenze negative derivanti
dalla mancata conclusione della trattativa nei termini indicati dai
precedenti documenti programmatici e dal protocollo d'intesa
I.R.I.-REGIONE;
RIBADISCE
la validità degli obiettivi e
degli impegni
precedentemente assunti:
1°) assunzione di un ruolo
di rilievo sul mercato
italiano e internazionale dei prodotti siderurgici lunghi speciali
da parte degli stabilimenti DELTACOGNE in Valle d'Aosta;
2°) attuazione di un piano di investimenti per complessivi
150 miliardi di lire relativi alla verticalizzazione delle
produzioni, l'ammodernamento del treno a filo, gli impianti di
trattamento termico e decapaggio, miglioramenti operativi, ambiente
e sicurezza;
3°) l'assestamento dei livelli occupazionali a circa
2250/2400 unità negli stabilimenti DELTACOGNE di Aosta e
Verrès;
4°) la definizione di una dinamica del mix produttivo e di
spedizione che garantisca comunque i livelli occupazionali
sopracitati;
5°)
la realizzazione di nuove iniziative di diversificazione
produttiva;
RICHIEDE
all'I.R.I. e alla FINSIDER il rispetto degli impegni assunti
con la Regione Valle d'Aosta e il mantenimento degli attuali
assetti produttivi
e
organizzativi sino alla conclusione
della trattativa in atto
;
IMPEGNA
la Giunta regionale, d'intesa con il Comitato regionale di
coordinamento per i problemi della DELTACOGNE e della siderurgia in
Valle d'Aosta a seguire con la massima attenzione lo sviluppo degli
orientamenti della FINSIDER assumendo tempestivamente le iniziative
più opportune e richiedere un urgente incontro con la Presidenza
dell'I.R.I..
PRESIDENTE
: Ha chiesto la parola l'Assessore
all'Industria, Commercio, Artigianato e Trasporti, Lanivi; ne ha
facoltà.
LANIVI (A.D.P.):
Nel corso degli ultimi incontri, e mi
riferisco sia a quello svolto con il nuovo amministratore delegato
della FINSIDER, oltreché con il nuovo amministratore delegato della
DELTASIDER, sia a quello con il Comitato regionale di coordinamento
per i problemi della DELTACOGNE e della siderurgia in Valle
d'Aosta, si è ritenuto opportuno chiedere una presa di posizione
unitaria del Consiglio regionale, che sintetizzasse l'orientamento
e la volontà di tutto il Consiglio regionale sul rilancio e la
riqualificazione delle attività siderurgiche pubbliche in Valle
d'Aosta.
L'ordine del giorno, che è stato predisposto con la
collaborazione dei rappresentanti nominati dal Comitato regionale
di coordinamento e dai rappresentanti della F.L.M., fa proprie e
ribadisce tutte le considerazioni svolte in sede di Comitato e,
nella presente delicata fase di definizione delle linee generali
della siderurgia italiana, ha lo scopo di ribadire ulteriormente la
posizione della Valle d'Aosta.
Credo che i punti di riferimento più qualificanti possano essere
individuati nella richiesta di una rapida attuazione sia del
protocollo d'intesa I.R.I.-REGIONE, sia degli impegni fissati nel
protocollo d'intesa e già contenuti nel programma che la DELTACOGNE
aveva presentato nel giugno 1986, oltre, ovviamente, alla questione
della salvaguardia dei livelli occupazionali e all'aggiornamento
della struttura impiantistica degli stabilimenti della DELTA-COGNE
in Valle d'Aosta.
L'intera materia, che è già stata affrontata ripetutamente in
sede di Comitato, viene sintetizzata nel presente ordine del
giorno, al quale siamo disposti ad apportare eventuali modifiche
che valgano a farlo approvare unitariamente dal Consiglio
regionale.
PRESIDENTE
: Ha chiesto la parola il Consigliere Mafrica;
ne ha facoltà.
MAFRICA (P.C.I.):
Noi siamo d'accordo con l'ordine del
giorno; vogliamo soltanto sottolineare che il Consiglio delega alla
Giunta l'impegno ad intraprendere con tempestività, da questo
momento sino al 15 gennaio, tutte le iniziative utili a far
concludere positivamente questa trattativa e per scongiurare
eventuali rischi di ulteriori rinvii o azioni che possano
pregiudicare il positivo risultato della trattativa.
PRESIDENTE
: Se nessuno chiede la parola, pongo in
votazione l'ordine del giorno in oggetto.
ESITO DELLA VOTAZIONE
Presenti, votanti e favorevoli: 23
Il Consiglio approva all'unanimità
PRESIDENTE
: Gli oggetti 51 e 55 dell'ordine del giorno
sono due mozioni: la prima è stata presentata dai Consiglieri
Torrione, Pascale e Breuvé, la seconda dal Consigliere
Baldassarre.
Poiché le mozioni trattano argomenti analoghi, se i presentatori
sono d'accordo potremmo discuterle congiuntamente.
(Voce fuori microfono): Siamo d'accordo!
PRESIDENTE
: Bene. Allora trattiamo gli oggetti n. 51 e n.
55.
