Classificazione
LAVORO
Infortunistica - Previdenza - Tutela della salute



Oggetto del Consiglio n. 1886 del 22 giugno 2011 - Resoconto
OGGETTO N. 1886/XIII - Ritiro di risoluzione: "Ipotesi di
innalzamento dell'età pensionabile delle lavoratrici".
Risoluzione
Il Consiglio regionale
Premesso che
Ragioneria di Stato e Ministero del Lavoro stanno preparando
le misure per la maxi-manovra da 40 miliardi di euro che servirà,
in base ai patti europei, a raggiungere il pareggio di bilancio nel
2014;
Appreso che
una delle ipotesi allo studio dei tecnici dell'Economia
prevede che si completi l'allineamento a 65 anni dell'età
pensionabile delle donne con l'estensione al settore
privato;
Rilevato che
il governo ha già innalzato l'età pensionabile delle
dipendenti del pubblico impiego, che quest'anno è passata da 60 a
61 anni e nel 2012, con un balzo di ben quattro anni in una volta
sola, arriverà al traguardo dei 65 anni, raggiungendo quella
prevista per gli uomini;
Considerate
le difficoltà che le donne si trovano ad affrontare per
conciliare il lavoro, dentro e fuori casa, e la famiglia, nonché
l'alto valore sociale ed economico che deriverebbe dalla previsione
per le donne di un'età pensionabile che consentisse loro di
svolgere a tempo pieno quelle funzioni, di assistenza dei
famigliari malati e di sostegno ai propri nipoti, che nella società
attuale devono essere delegate, costosamente, ad altri;
Ritenuto che
allungare di cinque anni il tempo di lavoro alle lavoratrici
net settore privato, soprattutto in ambiti che implicano un lavoro
anche fisico, quale quello dell'operaia in catena di montaggio,
rappresenti una forte penalizzazione;
Rilevato infine che
l'aumento dell'età pensionabile diminuisce il numero dei
posti di lavoro a disposizione dei giovani e contribuisce pertanto
ad incrementare il numero già enorme di lavoratori
disoccupati;
Impegna
Il Governo regionale
ad interessare i Parlamentari regionali affinché si facciano
espressione dell'indirizzo contrario della Regione Valle d'Aosta
nei confronti dell'innalzamento dell'età pensionabile delle
lavoratrici, soprattutto del settore privato, e affinché siano
contestualmente previste, in caso di ineluttabilità di tale
innalzamento, misure più incisive, sia nel settore pubblico che in
quello privato, che consentano l'attuazione concreta degli
strumenti di conciliazione lavoro-famiglia, quali ad esempio gli
asili nido aziendali, il telelavoro e la flessibilità dell'orario
di lavoro per le lavoratrici a tempo pieno.
F.to: Carmela Fontana - Donzel - Rigo - Chatrian - Patrizia
Morelli - Bertin - Giuseppe Cerise - Louvin
Presidente
- La parola alla Consigliera Carmela
Fontana.
Fontana (PD)
- Grazie Presidente.
La Ragioneria di Stato ed il Ministero del lavoro stanno
preparando le misure per la maxi-manovra da 40 miliardi di euro che
servirà, in base ai patti europei, a raggiungere il pareggio di
bilancio nel 2014. Una delle ipotesi allo studio dei tecnici
dell'Economia prevede che si completi l'allineamento a 65 anni
dell'età pensionabile delle donne con l'estensione al settore
privato. Il Governo ha già innalzato l'età pensionabile delle
dipendenti del pubblico impiego, che quest'anno è passata da 60 a
61 anni e nel 2012, con un balzo di ben quattro anni in una volta
sola, arriverà al traguardo dei 65 anni, raggiungendo quella
prevista per gli uomini. Considerate le difficoltà che le donne si
trovano ad affrontare per conciliare il lavoro, dentro e fuori
casa, e la famiglia, nonché l'alto valore sociale ed economico che
deriverebbe dalla previsione per le donne di un'età pensionabile
che consentisse loro di svolgere a tempo pieno quelle funzioni di
assistenza dei familiari malati e di sostegno ai propri nipoti, che
nella società attuale devono essere delegate costosamente ad altri;
ritenuto che allungare di cinque anni il tempo di lavoro alle
lavoratrici nel settore privato, soprattutto in ambiti che
implicano un lavoro anche quale quello dell'operaia in catena di
montaggio, rappresenti una forte penalizzazione; considerato
altresì che l'aumento dell'età pensionabile diminuisce il numero
dei posti di lavoro a disposizione dei giovani e contribuisce
pertanto ad incrementare il numero già enorme di lavoratori
disoccupati, noi vogliamo impegnare il Governo regionale ad
interessare i Parlamentari regionali affinché si facciano
espressione dell'indirizzo contrario della Regione Valle d'Aosta
nei confronti dell'innalzamento dell'età pensionabile delle
lavoratrici, soprattutto del settore privato, e affinché siano
contestualmente previste, in caso di ineluttabilità di tale
innalzamento, misure più incisive sia nel settore pubblico che in
quello privato, che consentano l'attuazione concreta degli
strumenti di conciliazione lavoro-famiglia, quali ad esempio gli
asili nido aziendali, il telelavoro e la flessibilità dell'orario
di lavoro per le lavoratrici a tempo pieno.
Presidente
- La parola al Consigliere Lattanzi.
Lattanzi (PdL)
- Grazie Presidente.
Comprendo, perché è molto chiara, la preoccupazione che i
colleghi hanno voluto esprimere con questa risoluzione. Però mi
permetto di chiedere ai colleghi di fornirci qualche documento,
qualcosa di ufficiale che preveda questa situazione, perché a noi
non risulta che fra le manovre che sono in atto sia prevista anche
questa! Ricordo peraltro che questo tipo di manovre non sono quasi
mai state iniziative dei governi che hanno governato questo paese,
ma quasi sempre indicazioni perentorie della Comunità europea per
uniformare l'età pensionabile nell'intero sistema europeo.
Detto questo, siccome a noi non risulta che questa ipotesi
circoli nei ministeri e, se anche così fosse, stiamo parlando di
ragionamenti che ancora sono sui tavoli del confronto, quindi non
sono proposte che in Parlamento sono arrivate, chiedo ai colleghi:
se vogliamo esprimere una preoccupazione possiamo anche farlo...ma
qui si aprirebbe un dibattito molto grande, perché sull'età
pensionabile giocano centinaia di variabili: il settore pubblico,
il settore privato, i lavori usuranti, gli asili nido, i servizi
alla persona, alle donne, a cui tutta la società riconosce il
doppio lavoro, quello di madre di famiglia anche se oggi le
famiglie moderne si sono organizzate in maniera diversa, ma
sappiamo che culturalmente e storicamente nel nostro paese il ruolo
della donna nella famiglia è già un ruolo "usurante" di per sé,
usiamo questo termine. Quindi se vogliamo ragionare su una
preoccupazione, possiamo farlo; se vogliamo condannare un'ipotesi
che francamente non ho visto scritta da nessuna parte, per quanto
ci riguarda sarebbe veramente difficile esprimere una
preoccupazione su un'ipotesi che non esiste, sarebbe anche un po'
avvilente!
Pertanto chiedo ai colleghi o di fornirci dei supporti concreti
che prevedano questa ipotesi, quindi dei documenti ufficiali su
questa ipotesi su cui si sta ragionando, oppure, se dobbiamo fare
le risoluzioni populistiche perché leggiamo i giornali e su ogni
cosa che si sente al bar dobbiamo fare una risoluzione...allora ci
sarebbe questa, ma anche molte altre che potremmo disquisire! In
assenza di questi chiarimenti chiedo ai colleghi di ritirarla e, in
assenza di ritiro, per quanto ci riguarda produrremmo
un'astensione, per non dire una contrarietà, perché non si può
esprimere una contrarietà su un argomento che non esiste!
Presidente
- La parola alla Consigliera Carmela
Fontana.
Fontana (PD)
- Documentazione non ne ho, collega
Lattanzi, ma ne hanno parlato tutti i TG nazionali! Mi hanno
insegnato che prevenire è meglio che curare. Siccome c'è già
l'aumento da 60 a 61 anni, lo hanno detto il giorno prima e il
giorno dopo lo hanno applicato, mi voglio premunire, anche perché
voglio che i nostri Parlamentari si preoccupino di questo. La
nostra Regione ha predisposto una marea di incentivi per le donne
affinché si guardino gli anziani a casa, abbiamo problemi di lavoro
per i giovani, e noi...cosa facciamo? Andiamo a penalizzare le
donne...
(interruzione del Consigliere Lattanzi, fuori
microfono)
...mi lasci parlare! Perché deve dire sempre quello che dice
lei, si deve esprimere, e poi...io non posso dire quello che
penso?
Non sono persone che lavorano in un ufficio, pure se mi dispiace
anche per loro, perché la donna è penalizzata, in quanto fa un
doppio lavoro, ma penso anche a quelle donne che lavorano in una
catena di montaggio. Lei si metta al loro posto e veda se fa
piacere lavorare fino a 65 anni! Non me ne frega niente se mancano
dei soldi...vorrei chiedere anche al Ministro Sacconi dove vanno
tutti i contributi di quei lavoratori che versano magari per 19
anni e 11 mesi, perché non hanno i requisiti...vanno in un
calderone e rimangono lì, e chi ci guadagna è il Governo! Allora,
non andiamo a dire cavolate! Qui sarebbe meglio, prima di portare
l'età pensionabile a 65 anni, riflettere un attimino, specialmente
su quelle considerazioni che ho espresso nella mia risoluzione.
Grazie.
Presidente
- La parola al Presidente della Regione,
Rollandin.
Rollandin (UV)
- Grazie Presidente.
Molto brevemente. Sicuramente l'argomento è di peso, perché non
è su questi temi che si può tranquillamente dire o sì o no. Credo
che tutti abbiate seguito quello che è successo in altri paesi, non
adesso in Italia, perché l'ultima riforma è di qualche anno fa. In
Francia, per le modifiche delle pensioni ci sono stati dei fatti
notevoli, con sollevamenti di popolo, e poi la conclusione è stata
che a livello comunitario una delle poche riforme vere che sono
state considerate fatte dalla Francia è stata quella delle
pensioni. Sicuramente questo tema impone una riflessione seria su
come tener conto di una serie di fattori, se abbiamo l'allungamento
della vita di ognuno di noi, ma nel contempo le valutazioni fatte
dalla collega hanno il loro peso. Non credo che oggi possiamo
esaurire, a fine giornata, una materia del genere!
Sulla possibilità di discutere, ad esempio, delle pensioni
contributive...credo sia anche un argomento da estendere alle
pensioni integrative che, voglio richiamare, è un tema molto
delicato e non lo dico a caso...perché se guardiamo i giornali, le
ultime a livello...non dico americano, ma anche nostro, credo che
la tendenza sia quella di andare progressivamente verso una
pensione integrativa che aiuti la pensione di vecchiaia, perché
quella sarà sempre più deficitaria nei confronti delle attese. Dico
questo perché il sistema valdostano ha creato le premesse per
attivare questo meccanismo di pensione integrativa, che purtroppo
non funziona ancora per una serie di lavoratori, perché a livello
sindacale non c'è l'adesione totale. Questo è un tema delicato su
cui bisognerà prima o poi avere chiarezza, perché la Regione ha
messo i fondi a disposizione, altri privati hanno messo i fondi a
disposizione, però manca ancora un'adesione totale perché molti
lavoratori non aderiscono, con nocumento forte di questo sistema
delle pensioni integrative.
Detto questo, credo che sul tema, così come posto, non ci
sentiamo di intervenire senza capire su cosa si basa; quindi noi
obiettivamente ci asterremo, non sottovalutando - ripeto - il tema
posto e siamo convinti che bisognerà riprenderlo quando avrà un
qualche fondamento, per capire con che logica si andrà a proporre
un innalzamento della pensione. Di più non direi, perché parliamo
di ipotesi che obiettivamente non ho visto in nessun documento ad
oggi; c'è questa preoccupazione, che è legittima, e che ha fatto
bene a sollevare la collega, ma non ci sono altri elementi. Quindi
ci esprimiamo con un'astensione, ma con un riguardo a riprendere
questo tema nel momento in cui ci saranno degli elementi che ci
permetteranno di fare una discussione su basi solide.
Presidente
- La parola alla Consigliera Carmela
Fontana.
Fontana (PD)
- Volevo solo fare un chiarimento: che la
preoccupazione del Presidente, quando parlava delle pensioni
integrative...lei pensi che già non funziona: un operaio "Cogne"
che arriva a prendere 1.050 euro ha già problemi di
sopravvivenza!
Ma pensate al futuro di questi benedetti giovani, che hanno
fatto dei contratti Co.Co.Co., a part-time, che non hanno il
lavoro...un indomani, dopo dieci anni, la pensione di 5-10 euro
all'anno...lei pensi come sono messi questi giovani!
Allora dico: facciamo veramente una riflessione come si deve; io
la posso anche ritirare questa risoluzione se c'è la volontà di
affrontare questo problema, ma pensiamo al futuro di questi giovani
che non hanno speranza, perché se noi riusciamo ad andare a casa
cinque anni prima, diamo lavoro ai giovani. E anche perché, una
volta - io non dico che non si debba aumentare -, l'età
pensionabile era a 55 anni e poi gradualmente l'hanno portata a 60;
ma adesso non danno nemmeno la possibilità...l'hanno appena
aumentata dal 2011 e già parlano di portarla a 65...mi sembra
veramente una cosa scorretta!
La ritiro; però, come ci sarà qualche altra novità con degli
elementi, noi affronteremo questo problema. Grazie.
Presidente
- Con questo oggetto abbiamo ultimato i nostri
lavori.
La seduta è tolta.
---
L'adunanza termina alle ore 19,42.
