Classificazione
AMMINISTRAZIONE REGIONALE
Ordinamento degli uffici e del personale



Oggetto del Consiglio n. 3124 del 10 gennaio 2024 - Resoconto
OGGETTO N. 3124/XVI - Interpellanza: "Intendimenti
sull'eventuale adozione da parte del Governo regionale di una
direttiva riguardante la valutazione della performance dei
dipendenti pubblici".
Bertin (Presidente) -
Punto n. 23. Per illustrare
l'interpellanza, ha chiesto la parola il consigliere Sammaritani,
ne ha facoltà.
Sammaritani (LEGA VDA) -
Si tratta di uno spunto che
abbiamo colto dalla lettura di stampa specializzata che parla
appunto del fatto che il Ministero della funzione pubblica di
recente, a fine dello scorso anno, ha emesso una direttiva con la
quale consiglia agli Enti pubblici di estendere gli strumenti della
valutazione della
performance
dei dipendenti pubblici. È un
tema che è stato affrontato innumerevoli volte, negli ultimi
decenni anche, e che riteniamo sia interessante e importante
proprio per la funzione amministrativa e per fa sì che si arrivi a
migliorare la condizione sia dei dipendenti che dei risultati
dell'azione amministrativa.
Ricordo che l'articolo 2 del nostro Statuto proprio alla lettera
a) prevede come competenza primaria, quindi competenza importante
della nostra Regione, quella dell'ordinamento degli uffici e dello
status
del personale, sia economico che giuridico. Si tratta
di un tema che ci riguarda direttamente e questo tipo di azione,
così come è esplicitato dalla stessa direttiva del Ministero, deve
essere vista e utilizzata non in senso di valutazione o giudizio in
particolare nei confronti dei dipendenti, ma proprio come uno
strumento, come abbiamo scritto nel testo dell'interpellanza, per
estendere i criteri utili a riconoscere le qualità del dipendente
pubblico e per permettere così sia alla crescita professionale, sia
alla realizzazione professionale del dipendente il riconoscimento a
quei dipendenti che meglio si sono distinti e che meglio sanno
distinguersi nella fase dell'organizzazione e dell'espletamento
delle loro mansioni.
Come dicevo prima e già accennavo, trattandosi di materia di
competenza primaria della nostra Regione, interpelliamo il Governo
proprio per conoscere, come immaginiamo, se il Governo regionale
abbia potuto prendere visione e atto di questa direttiva
ministeriale, se il Governo regionale condivida e valuti come
positivo l'indirizzo contenuto in questa direttiva e, in caso di
risposta positiva a questa domanda, se il Governo regionale voglia
anch'esso, nell'esercizio dei propri poteri conferiti dalla norma
statutaria, mettere in atto quelle azioni, analoghe a quelle
indicate nella direttiva per poter andare in quella direzione
perché ritiene che - se lo ritiene naturalmente - sia uno spunto
positivo.
Presidente -
Risponde il Presidente della Regione.
Testolin (UV) -
In risposta alle tre domande nel loro
complesso, il Governo regionale ha presente le nuove indicazioni in
materia di misurazione e valutazione della
performance
individuale, approvata recentemente dal Ministero della funzione
pubblica. Queste offrono spunti interessanti e contenuti
condivisibili in relazione alla valutazione a 360 gradi, alla
valorizzazione del merito e alla valutazione della capacità di
leadership
dei dirigenti. Il sistema di misurazione e
valutazione della performance rientra, tra l'altro, nelle sei
tematiche oggetto dei cantieri d'innovazione tutorati da SDA
Bocconi che saranno attivati nel 2024 per promuovere una
riflessione strutturata e orientata su alcuni dei processi chiave e
che dovranno accompagnare il cambiamento del modello organizzativo
dell'Amministrazione regionale e la valutazione della performance,
uno dei sei processi individuati come cruciali.
Nell'ambito del cantiere d'innovazione sul sistema di
valutazione e misurazione delle performance, la direttiva del
Ministero della Pubblica Amministrazione sarà senz'altro uno dei
documenti guida posto all'esame del gruppo di lavoro. Si precisa
infine che, con deliberazione 1493 dell'11 dicembre, la Giunta
regionale ha già approvato alcune modifiche al sistema di
valutazione regionale con riguardo alla parte di attribuzione degli
obiettivi dirigenziali, dando mandato al competente Dipartimento
del personale e organizzazione di sottoporre all'esame della Giunta
regionale un nuovo sistema di misurazione e valutazione della
performance costruito alla luce degli esiti del suddetto cantiere
di innovazione, che entrerà in vigore a decorrere dal 2025.
Presidente -
Per la replica, la parola al consigliere
Sammaritani.
Sammaritani (LEGA VDA) -
Grazie presidente Testolin per
la risposta, che naturalmente non poteva che essere interlocutoria
visto che si tratta di un cantiere aperto, quindi di questioni che
dovremmo poi valutare nel prosieguo e nel tempo. Naturalmente credo
che siano, come peraltro lei mi ha confermato, condivisibili certi
principi: quelli di andare avanti nell'idea della valutazione, che,
come dicevo, non deve essere un giudizio fine a sé stesso, ma deve
essere un criterio per aiutare i dirigenti a migliorare la loro
situazione e chiaramente anche a premiare quelli che si dimostrano
più attivi e più performanti a livello di organizzazione e di
svolgimento dei loro compiti.
Uno dei passaggi importanti della direttiva è quello di
stabilire che non ci sia più un criterio di valutazione
strettamente gerarchico, cioè che cala dall'alto nei confronti di
chi sta sotto in questa scala gerarchica dei ruoli amministrativi,
bensì una valutazione più a 360 gradi proprio per capire se anche
chi è destinatario delle decisioni e delle funzioni svolte abbia
gradito e in che misura quest'esercizio dell'attività
amministrativa, quindi gli utenti in primo luogo e tutti poi coloro
che sono rappresentanti delle categorie che hanno a che fare con la
Pubblica Amministrazione. Una valutazione non più solo interna e
autoreferenziale a volte ma estesa anche a coloro che sono i
protagonisti generali e i destinatari della funzione
amministrativa.
Direi che si tratta di un percorso da coltivare, da seguire, da
monitorare anche da parte nostra naturalmente, quindi l'invito che
io farei è proprio quello di condividere l'attività di questo
tavolo di lavoro, naturalmente con tutti gli organismi sindacali, i
rappresentanti dei dipendenti ma anche la Commissione competente,
perché credo sia giusto che un tipo di attività di questo genere,
siccome parla della funzione proprio amministrativa, quindi della
macchina che alla fine fa funzionare tutto ciò che ci sta attorno,
deve essere condiviso il più possibile per arrivare a far sì che
chi lavora nell'Amministrazione, da un lato, abbia i giusti
riconoscimenti e, dall'altro, i giusti stimoli.
