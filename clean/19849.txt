Classificazione
ASSISTENZA SANITARIA E OSPEDALIERA


Resoconto integrale del dibattito dell'aula
Oggetto del Consiglio n. 3030 del 19 febbraio 2003 - Resoconto
OGGETTO N. 3030/XI Onere finanziario a carico dei cittadini per
la consegna a mezzo posta dei referti diagnostici.
(Interpellanza)
Interpellanza A conoscenza della lettera prot. n. 41759/S-Ass-
del 14 dicembre u.s., con la quale l'Assessore della Sanità e
Politiche Sociali, ha portato a conoscenza dei cittadini valdostani
l'accordo raggiunto in collaborazione con le Poste Italiane SpA e
con l'USL della Valle d'Aosta, concernente il nuovo servizio di
consegna a domicilio dei referti diagnostici (con esclusione delle
lastre radiografiche);
Preso atto che il nuovo servizio - via posta prioritaria - è
iniziato dal 1° febbraio 2003 con il costo di 1 Euro a carico del
cittadino che lo richiede su apposito modulo;
Visto che il servizio (del tutto facoltativo) è stato istituito
con l'obiettivo di evitare agli utenti il disagio del ritiro dei
referti allo sportello;
Rilevato come detto servizio sta avvenendo da tempo nelle
Regioni e comuni viciniori alla Valle d'Aosta;
il sottoscritto Consigliere regionale
Interpella
la Giunta regionale e l'Assessore competente per conoscere:
1) perché è stato stabilito il costo di 1 Euro (L. 1936,27)
quando la posta prioritaria normale è dell'0,62 (L. 1.200);
2) perché anche gli ultra sessantacinquenni e coloro che sono
esenti da ticket devono sostenere la suddetta spesa;
3) perché, visto che il servizio postale è facoltativo, per
favorire l'utenza non è stato previsto anche un ampliamento delle
fasce orarie per il ritiro dei referti agli appositi sportelli,
come avveniva un tempo e avviene oggi in altri ospedali e
ambulatori;
4) se, e come, intende intervenire in modo da indurre l'USL
della Valle d'Aosta a disporre un orario agli sportelli che non sia
penalizzante, sia per coloro che sono esenti da ticket, sia per
quei cittadini che per la loro attività lavorativa attualmente
trovano gli sportelli chiusi.
F.to: Beneforti
Président
La parole au Conseiller Beneforti.
Beneforti (PVA-cU)
Qualcuno, in particolare l'Assessore,
si sarà domandato perché abbiamo presentato questa interpellanza.
Devo dirle che ci è stata anche sollecitata da diversi operatori
della sanità, da quanti non credono che questa iniziativa sia stata
presa solo nell'interesse degli utenti, ma in particolare per
rimediare alle inefficienze e alla disorganizzazione esistente nel
servizio dell'USL.
Molti sono convinti che, nella presentazione dell'accordo
raggiunto fra le Poste, l'Assessorato e l'USL, sia stata messa più
enfasi di quella che il caso meritava. Infatti, non sono mancati
neppure i ringraziamenti reciproci: ognuno ha avuto la sua parte di
riconoscenza per i meriti acquisiti sul campo per il raggiungimento
di questa intesa. In quell'occasione sono state spiegate le
possibilità esistenti per effettuare gli esami di laboratorio, è
stato illustrato il modulo di richiesta per il recapito a
domicilio, come viene pagato l'euro richiesto, anche al cittadino
che è esente da ticket. È stato spiegato come si usano le
macchinette e che si deve digitare la voce "diritti sanitari" e,
infine, come e quando ci si deve rivolgere presso uno sportello
postale o bancario per il versamento dell'euro richiesto.
Nessuno dei presenti ha però spiegato perché il costo a carico
dell'utente - che viene rimesso a domicilio tramite posta
prioritaria - sia un euro intero, mentre la posta prioritaria è di
0,62 €. In altre regioni, nella Liguria a noi vicina, che da tempo
sperimenta questo invio a domicilio, la spesa non è di 1 €, ma è di
0,62 €, cioè il costo del francobollo di posta prioritaria. Nel
momento in cui si illustra un provvedimento, ritengo sia doveroso
dare le motivazioni che stanno alla base dello stesso, siano esse
favorevoli o negative; non si può giustificare un provvedimento
indicando solo ciò che ha di positivo e quello che riguarda più da
vicino chi ha preso il provvedimento!
Per questo, dopo aver letto i resoconti della conferenza stampa
su questa intesa raggiunta con le Poste, dopo aver letto la lettera
inviataci a domicilio dall'Assessore - visto anche quanto
richiestoci da molti cittadini - abbiamo presentato questa
interpellanza: per fornire delle risposte alle domande che ci sono
state poste dagli operatori della sanità e da alcuni cittadini. Non
voglio dire che il provvedimento preso non contenga aspetti
positivi, anche se, nelle modalità di pagamento, a qualcuno può
avere complicato la vita, visto che il meccanismo è stato studiato
per il pagamento dell'euro richiesto, ma non si comprende perché
sia stato fatto l'arrotondamento ad 1 €: questo è ciò che vogliamo
sapere. Vogliamo sapere anche perché coloro che sono esenti dai
ticket, come gli ultrasessantacinquenni o quelli che non arrivano a
16 milioni di reddito, la povera gente come i disabili, devono
pagare questo balzello per ricevere a domicilio l'esito degli
esami! Se il servizio è facoltativo da parte dell'utente, l'USL
doveva anche prevedere un ritiro agli sportelli delle sedi
sanitarie, tenendo presente anche le esigenze dei cittadini.
Chi vuole l'esito recapitato a casa, paga 1 €: l'USL ci deve
spiegare perché è 1 € e non 0,62 € e perché lo devono pagare anche
quelli esenti da ticket, così come dovrebbe anche rendere il
servizio più agevole, in modo che il cittadino possa recarsi ai
presidi sanitari per ritirare i propri referti. Queste sono le
domande poste: mi fermo qui e mi riservo di tornare sull'argomento
dopo che l'Assessore avrà dato le sue risposte.
Président
La parole à l'Assesseur à la santé, au
bien-être et aux politiques sociales, Vicquéry.
Vicquéry (UV)
In base all'accordo approvato con
deliberazione della Giunta n. 4602/2002 tra Regione, azienda USL e
la società Poste italiane, è stato stabilito, per il primo anno
sperimentale, di fissare al costo di 1 € il servizio a carico del
cittadino. Le tariffe a carico dell'azienda USL della Valle d'Aosta
per i servizi postali riservati, di cui al decreto legislativo n.
261/1999 e modificato in relazione all'aggiornamento del regime
tariffario postale, in base alla normativa sopracitata, variano a
seconda del peso cartaceo da inviare, e vanno da 0,62 € fino a 20
grammi, a 1,24 € da 21 a 100 grammi, a 1,86 € da 101 a 349 grammi,
a 4,96 € da 350 a 1000 grammi, a 8,06 € da 1001 a 2000 grammi.
La Regione e l'azienda, partendo dall'obiettivo di avvantaggiare
il più possibile il cittadino, hanno deciso di stabilire a carico
del cittadino stesso solo una cifra forfetaria, indipendentemente
dal peso della busta contenente il referto che comunque è, di
norma, di molto superiore ai 20 grammi. C'è da aggiungere che non
grava sul cittadino il servizio svolto gratuitamente dalle Poste
per il ritiro giornaliero presso l'azienda; questo è il vero costo
del servizio, non tanto l'affrancatura, perché le Poste italiane -
che ringrazio per la disponibilità, perché vi è stata una lunga
trattativa - mettono in atto un sistema organizzativo abbastanza
complesso per poter svolgere egregiamente questo servizio e
consegnare i referti il giorno successivo, come è scritto
nell'accordo. Il servizio di ritiro da parte delle Poste avviene
giornalmente dal lunedì al venerdì, con orario fra le 12 e le 12,30
in Via G. Rey n. 5 in Microbiologia e in Viale Ginevra n. 1 nel
Laboratorio di analisi. La corrispondenza viene posta dall'azienda
USL in contenitori forniti in comodato d'uso dalle Poste
italiane.
L'azienda USL, in qualità di mittente, allega la documentazione
necessaria, distinta di spedizione SMA, debitamente compilata
secondo le disposizioni vigenti in triplice copia. Al fine del
rispetto degli standard di qualità previsti per il recapito, su
tutti gli invii e sulle relative distinte deve risultare la data di
effettivo ritiro della corrispondenza. Gli invii affrancati a mezzo
impronta di macchina affrancatrice devono recare la data del giorno
del ritiro. Su ogni invio di corrispondenza registrata - posta
raccomandata e/o posta assicurata con eventuale avviso di
ricevimento e/o diritto di contrassegno - deve essere riportato il
codice a barre con il relativo numero univoco identificativo della
spedizione, da fornirsi anticipatamente a cura di Poste
italiane.
Nella distinta di spedizione gli invii di corrispondenza
registrata devono essere singolarmente descritti, indicando
mittente, destinatario, località di destinazione, numero univoco
identificativo della spedizione. All'atto del ritiro, l'operatore
di Poste italiane firma, come ricevuta per presa in carico dei
contenitori, le distinte di ritiro fornite al cliente da Poste
italiane. Al momento dell'arrivo presso le Poste italiane,
nell'ufficio di accettazione del CRP Aosta CPO, la corrispondenza
ritirata è verificata con riferimento al numero di invii, peso,
formato, destinazione, tariffa applicata. Eventuali discordanze
sono tempestivamente segnalate all'azienda USL per la dovuta
regolarizzazione. Il recapito degli invii prevede la consegna a
domicilio entro il giorno successivo a quello dell'impostazione, e
questo è un altro punto a favore dell'accordo. Il servizio postale
si affianca e non sostituisce quello previsto per il ritiro dei
referti agli appositi sportelli.
In base alle due verifiche semestrali - e comunque al termine
del primo anno sperimentale - gli uffici competenti saranno in
grado di effettuare delle valutazioni e di portare eventuali
modifiche. Voglio sottolineare questo: la sperimentazione è tale
perché vogliamo capire se avrà effetto sulla popolazione e, se ci
saranno delle correzioni da fare, sicuramente verranno portate sia
in termini di costo, sia in termini organizzativi, perché, come si
è visto, gli aspetti organizzativi sono molto complessi pur nella
banalità del servizio che viene offerto, perché tutta la parte
relativa al pagamento della tariffa e del ticket - che deve essere
fatto prima dell'effettuazione della prestazione e comunque prima
della consegna del referto a termini di legge - creava una serie di
problematiche non indifferenti, che riteniamo siano superate.
Queste prime settimane di sperimentazione ci confortano, ma non
sarei in grado oggi di dire se continueremo su questa strada o se
dovremo apportare in corso d'opera delle limature e delle
modifiche. Voglio anche sottolineare che per le categorie di utenti
più bisognosi, che usufruiscono del servizio infermieristico
domiciliare, è lo stesso personale sanitario che si fa carico del
ritiro dei referti e del loro recapito a domicilio; questo è un
altro tipo di problema, di ordine sindacale, perché non sarebbe di
competenza del personale sanitario, infermieristico e di assistenza
domiciliare ritirare i referti e il loro recapito a domicilio:
questo è stato un piccolo scoglio, superato con il buon senso.
Rispetto alla seconda domanda, il servizio di referti a
domicilio non rientra nei livelli essenziali di assistenza resi dal
Servizio sanitario regionale, ai sensi del DPCM in data 29 novembre
2001 e dell'articolo 34 della legge n. 724/1994, pertanto esula da
un discorso di esenzione dal pagamento del ticket e, essendo
facoltativo, va reso a titolo oneroso con tariffa prestabilita. Non
possono rientrare nei livelli essenziali i servizi facoltativi,
perché sarebbe una contraddizione in termini: il livello essenziale
è tale perché deve essere dato a tutti i cittadini residenti in
Valle d'Aosta ed è in contrapposizione ad un servizio facoltativo.
Se si fosse deciso che il servizio era obbligatorio - cosa che
diventava difficilmente gestibile - di certo lei avrebbe ragione,
perché avremmo dovuto inserirlo nei livelli essenziali di
assistenza, in quanto, essendo una scelta della Regione quella di
rendere obbligatorio il servizio a domicilio del referto, chiudendo
in quel caso il "front office", di certo lo avremmo inserito! Così
non è possibile, perché commetteremmo una piccola
illegittimità.
Rispetto alla terza domanda, l'ampliamento degli orari per il
ritiro diretto da parte dei cittadini dei referti, questa è una
possibilità che l'azienda - interpellata sull'argomento - ha già
esaminato e potrà mettere in atto in relazione all'aumento della
dotazione organica, come già avvenuto per gli sportelli radiologici
del CUP. Si sta lavorando per aumentare l'orario; in questo
momento, siamo però in una situazione di impasse rispetto
all'applicazione di due articoli della legge finanziaria - che ho
già avuto modo di commentare riguardo al problema di Châtillon -
che sembrano bloccarci alcune iniziative: sono gli articoli 24 e 34
della "finanziaria". Stiamo verificando, proprio in queste ore, se
possiamo superarli come Regione a statuto speciale, perché sono due
articoli che bloccano le piante organiche e il "turn-over": se
applicate tout court, metterebbero in grossa difficoltà tutto il
sistema sanitario regionale.
Rispetto al quarto punto, si ritiene che il servizio di recapito
a domicilio venga incontro alle esigenze di chi lavora, rappresenta
quindi un miglioramento del servizio e un ampliamento dell'offerta:
è stato soprattutto inteso per le popolazioni più distanti da
Aosta, per le quali il costo di 1 € è assolutamente ridicolo,
rispetto al disagio e al costo effettivo di partire da una valle
laterale e recarsi ad Aosta, affrontando le code che ne derivano
per il ritiro di un referto. Non si ritiene al momento di erogare
un servizio gratuito agli esenti del ticket, come ho detto, essendo
il servizio sperimentale e facoltativo. Nel corso dell'anno di
sperimentazione, le modalità di svolgimento e di erogazione
potranno essere viste se accertassimo, per esempio, che coloro che
sono esenti dal ticket per loro motivazioni più che valide e più
che giustificabili, si rifiutano di utilizzare questo sistema e
continuano a recarsi agli sportelli per il ritiro; in quel caso una
riflessione andrà fatta.
In conclusione, non c'è nulla di consolidato, nulla di non
modificabile; seguiremo pertanto l'evolversi della situazione e, se
del caso, apporteremo gli aggiustamenti che ne derivano, fermo
restando quanto riferito prima sul livello essenziale di
assistenza. L'unico modo per superarlo è renderlo obbligatorio e,
obiettivamente, riteniamo che rendere obbligatorio il ritiro a
mezzo posta dei referti sarebbe una penalizzazione per il
cittadino, perché per molti casi recarsi in ospedale non è un
disagio e non comporta nessun onere aggiuntivo.
Président
La parole au Conseiller Beneforti.
Beneforti (PVA-cU)
Ringrazio l'Assessore per le risposte
che ha dato, ma devo dirgli che non sono rimasto del tutto
soddisfatto perché le spiegazioni che sono state date - alcune,
almeno - non sono adeguate alla situazione che si va a presentare.
L'Assessore mi dice che il costo è di 1 euro, perché fino a venti
grammi è 1 euro; però le devo dire che, dato che gli esami che
vengono inviati a domicilio sono solo quelli delle urine e del
sangue, alcuni referti delle urine e del sangue che mi vengono
consegnati - io faccio periodicamente questi esami - non arrivano a
venti grammi, stanno in una busta da lettera; se, invece, si è
voluto fare l'arrotondamento perché alle Poste hanno delle spese,
lo si dica!
Lei dice che questo servizio è facoltativo, non obbligatorio, ma
questo l'ho detto anch'io; dice che non vi possono essere
esenzioni, perché questi servizi non rientrano nel livello
essenziale di assistenza, e questo è vero. Se il servizio è
facoltativo, però, deve dipendere dal diretto interessato scegliere
quale strada seguire: se quella di ricevere i referti a domicilio o
se quella di andarseli a ritirare! Ma se li deve andare a ritirare
- penso specialmente alle popolazioni delle valli laterali o di
montagna - deve trovare un orario confacente, c'è gente che lavora
e non gli si possono dare - come succede al Poliambulatorio di
Donnas - giorni e ore prestabiliti in cui lo stesso deve ritirare i
referti, perché è chiaro che se una persona non va in quelle ore e
in quel giorno, deve aspettare il giorno successivo o due giorni
dopo per il ritiro. Credo che questo discorso dell'invio a
domicilio non debba essere quello che fa superare le difficoltà
organizzative che ci sono all'interno dell'USL in ordine al ritiro
dei referti. Sono d'accordo con lei che questo è un anno
sperimentale, e vada avanti pure l'anno sperimentale!
Quest'anno, però, non si deve abbandonare la strada del
potenziamento organizzativo dei servizi all'interno dell'USL o dei
poliambulatori operanti sul territorio. Non si deve, domani, andare
a giustificare che tutto si manda per posta, a carico anche del
cittadino che è esente un domani, perché non si riescono a superare
le difficoltà organizzative esistenti! Il servizio, in parte, può
essere accolto perché può favorire, però bisogna vedere di
impostarlo in modo che non vi rientrino anche coloro che ci
rimettono!
Bisogna tenere presente che le persone esenti sono quelle che
hanno le pensioni minime, sono gli anziani, sono i più poveri e
sono quelli che devono ricorrere più spesso agli esami! Se una
persona sta in città e si vuole fare la passeggiata per andarsi a
prendere il referto, deve trovare il servizio organizzato all'USL o
all'ospedale che gli permetta di andarselo a ritirare, e non trovar
chiuso o trovare indicati i giorni specifici, come succede sul
territorio! Signori, questo non deve avvenire, ora, con la scusa di
passare tramite le Poste!
È chiaro che le Poste hanno fatto il loro interesse, perché
hanno migliorato i loro introiti e vendono più francobolli,
sperimentali, magari! Le Poste sono in passivo e cercano di
rimediare, però stiamo attenti che tutte queste cose non ricadano
sulla povera gente, per la quale anche un euro è pesante quando
deve fare diversi esami tutti i mesi! Le rivolgo l'invito,
Assessore, richiamandomi alla sua sensibilità, ad una più
efficiente organizzazione dei servizi, in quanto può sorgere il
dubbio che l'attivazione di questo servizio sia stata creata per
sopperire alle carenze organizzative esistenti.
