Classificazione
FINANZA REGIONALE E LOCALE
Finaosta



Oggetto del Consiglio n. 1283 del 23 febbraio 2022 - Resoconto
OGGETTO N. 1283/XVI - Approvazione dello Statuto di Finaosta
S.p.A., ai sensi dell'articolo 2, comma 3, della legge regionale 16
marzo 2006, n. 7 "Nuove disposizioni concernenti la società
finanziaria regionale Finaosta S.p.A.. Abrogazione della legge
regionale 28 giugno 1982, n. 16".
Bertin (Presidente) -
Punto n. 4. Ha chiesto la parola
l'assessore Caveri, ne ha facoltà.
Caveri (AV-VdA Unie) -
Si avvicinano i quarant'anni di
Finaosta e noi oggi affrontiamo questa riforma dello statuto, che è
una riforma in parte conseguente ad alcune modifiche di legge e in
parte invece dovuta ad alcune questioni che riguardano la
funzionalità della società stessa. L'insieme di queste modifiche
ricordo che sono state preventivamente comunicate alla Banca
d'Italia, quindi questa nostra adozione di oggi completa un ciclo
di scelte che sono state fatte.
Una prima scelta riguarda la definizione che diventa più ampia
di impresa e quindi, come avete visto dalla comparazione del testo
vecchio e del testo nuovo, si allarga a soggetti nuovi a cui
l'attività della società sarà indirizzata: mi riferisco
all'articolo 5, comma 3. Si è poi previsto, noi in verità lo
facemmo già con una norma di legge regionale, quindi con un rango
superiore ovviamente allo statuto di Finaosta, si sono rivisti i
requisiti e i criteri di idoneità, così come previsti dal decreto
ministeriale n. 169/2020 che riguarda la composizione del consiglio
di amministrazione e del collegio sindacale.
Ci sono poi delle piccole precisazioni di materia più tecnica,
come l'intervento in assemblea, articolo 13, e la validità delle
deliberazioni del consiglio di amministrazione: mi riferisco
all'articolo 20, comma 3, lettera a), relativamente alla
possibilità che nello stesso luogo possono non essere presenti il
presidente e il segretario.
Vi è poi una modifica che riguarda la convocazione delle
adunanze del consiglio di amministrazione, la validità delle
relative deliberazioni assunte, articolo 19, comma 1 e 2,
precisando che la convocazione, com'è ovvio, rispetto alle nuove
tecnologie possa avvenire con posta elettronica anche ordinaria,
prevedendo la possibilità che il cda possa essere regolarmente
convocato anche in assenza di formale convocazione a determinate
condizioni, cioè quando intervengono tutti i membri in carica del
consiglio di amministrazione e del collegio sindacale oppure quando
gli assenti abbiano chiesto di giustificare la loro assenza
rinunciando così a obiettare sulla tardività della
convocazione.
C'è poi una modifica all'articolo 24, comma 2, che riguarda:
"Firme e rappresentanza sociale", laddove si specifica che le
stesse vengano attribuite in caso di assenza o di impedimento o di
cessazione alla carica del presidente al direttore generale
nell'ambito delle attribuzioni delegate a quest'ultimo e fuori da
tale ambito dall'amministratore con più anzianità di carico, a
parità di anzianità dall'amministratore più anziano di età.
Si tratta ovviamente di un
restyling
reso necessario,
come dicevo all'inizio, da tutta una serie di novità e di
ammodernamento dello statuto. Chiedo all'Aula di poter approvare
questa riforma dello statuto di Finaosta.
Presidente -
La discussione generale è aperta. Il
consigliere Aggravi si è prenotato, ne ha facoltà.
Aggravi (LEGA VDA) -
Il 9 settembre 2021, augurando a
mezzo
Twitter
-
social
la cui passione condivido con
l'assessore Caveri - un buon lavoro al nuovo consiglio di
amministrazione della nostra finanziaria regionale, auspicavo
tuttavia che, nell'ambito delle verifiche condotte sui requisiti
dei neo amministratori, chi di dovere avesse verificato al contempo
la coerenza di norme, statuto e bando di candidatura per fugare
ogni dubbio possibile ed evitare soprattutto possibili fonti di
problemi, pensiamo ai rischi reputazionali, alla società. Un
auspicio che in quei giorni portò a non pochi commenti stizziti nel
nostro ambiente e anche qualche simpatico incontro nelle vie
attigue a Palazzo con chi - e non ne capisco ancora il perché -
avrebbe forse dovuto maggiormente far pace con la propria coscienza
e anche con i propri fantasmi.
Veniamo all'oggetto vero del presente punto all'ordine del
giorno, ovvero la modifica dello statuto di Finaosta. Come ci è già
stato illustrato dall'Assessore, le modifiche proposte sono
principalmente di natura manutentiva e di coerenza con il rinnovato
impianto normativo nazionale vigente. In particolare, per
ricollegarmi a quanto dissi nel settembre scorso, tra le modifiche
troviamo anche quelle funzionali a garantire il rispetto dei nuovi
requisiti e criteri di idoneità individuati dal decreto n.
169/2020, il famoso decreto utile a definire chi possa rispondere
alla chiamata dell'azionista, la Regione, per la composizione dei
massimi organi amministrativi e di controllo della finanziaria,
modifiche che di fatto intervengono oggi. Si tenga bene in
considerazione questo aspetto che per molti apparirà banale e forse
anche scontato ma che marca sottile il confine tra la forma e la
sostanza delle cose.
Lo statuto che dal 23 aprile 2018 è stato in vigore, quindi
possiamo dire fino a oggi, al punto 5 dell'articolo 17 prevede che
il presidente del consiglio di amministrazione deve essere scelto
tra persone in possesso di diploma di laurea di durata almeno
quinquennale - cita tutte le varie materie - e inoltre deve avere
almeno uno dei requisiti di professionalità indicati al comma
precedente, e parla anche in quel caso - questo non è cambiato - di
un'esperienza complessiva di almeno cinque anni. Tale previsione
con la nuova formulazione verrà a cadere in linea con le novellate
previsioni nazionali che hanno rivisto i requisiti per i componenti
degli organi amministrativi, previsioni che al decreto n. 169
prevedono due anni in più di esperienza dei requisiti previsti per
gli altri componenti non esecutivi dell'organo, ovvero - e cito il
comma 2 dell'articolo 7 se non erro del 169 - dove si dice che gli
esponenti con incarichi non esecutivi sono scelti tra persone che
soddisfano i requisiti di cui al comma precedente o comunque che
abbiano esercitato per almeno tre anni, anche alternativamente,
attività professionali in materia attinente al settore creditizio,
finanziario, immobiliare, assicurativo, attività di insegnamento
universitario e funzioni direttive, dirigenziali o di vertice
comunque denominate presso enti pubblici o pubbliche
amministrazioni. Nel caso specifico il presidente deve avere poi
cinque anni di esperienza.
Certamente a questo punto potrebbe sembrare che stia quasi
contestando il fatto che il presidente di una finanziaria regionale
non possa essere un non laureato. Non voglio certo citare un famoso
comico La Qualunque, bensì prendo atto di due cose: le nuove
disposizioni nazionali hanno scelto di allargare la platea degli
aventi diritto optando per l'esperienza piuttosto che per la
combinazione di questa con determinati titoli e il legislatore
regionale ha scelto di adeguarsi senza prevedere requisiti più
stringenti, quelli di prima o quelli che hanno applicato altre
finanziarie regionali italiane. In tutti e due i casi è una
questione di scelte politiche a cui la tecnica si è adeguata, ma il
vero problema è un altro, perché, come dissi, seppure
indirettamente nel settembre scorso, all'atto del rinnovo del
massimo organo amministrativo della finanziaria regionale, chissà
se chi doveva verificare i requisiti dei candidati e anche definire
il relativo bando, si è interrogato sulla coerenza delle norme e
dei regolamenti allora vigenti, e non sto parlando soltanto della
finanziaria regionale, ma anche di strutture regionali
dell'azionista, perché è un problema che si presenta un sacco di
volte e avremo modo di ritornarci, perché lo statuto sino ad oggi
in vigore resta quello dell'aprile 2018, per capirci quello del
presidente laureato, seppur la normativa fosse cambiata. Non ci
vuole certo una laurea in giurisprudenza per considerare il fatto
che lo statuto di una società, essendo norma di rango inferiore
rispetto al decreto o a una legge regionale, possa giustamente
prevedere requisiti più stringenti, seppure in coerenza con quelli
del decreto stesso. Mi chiedevo e mi chiedo dunque ancora oggi
perché questa cosa non sia stata tenuta seriamente in
considerazione. Nei corridoi di Palazzo qualcuno potrebbe financo
vedere questo provvedimento di oggi come una sorta di necessaria
sanatoria di quel rinnovo di cariche. Ecco dunque che si finisce
rischiosamente nel perimetro di quei problemi di cui parlavo sempre
nel settembre scorso e di cui ho parlato in premessa di questo
intervento. Perché si è percorsa questa strada? Perché la bozza di
statuto è stata trasmessa alla Regione soltanto del dicembre 2021,
come dice l'atto che oggi è in votazione, mentre a settembre si è
fatta una nomina con in vigore uno statuto che prevedeva almeno
questo requisito più stringente di quello previsto dalla vigente
normativa? Ecco la domanda interessante che bisognerebbe porsi,
ecco perché i Commissari di opposizione della II Commissione hanno
deciso di procedere con dovute verifiche di quanto è stato fatto e
dunque all'epoca verificato e oggi non ne parlo perché avremo modo
di parlare anche di questo. La coerenza di norme, statuto e bando è
stata tenuta in considerazione o è bastato dire che il decreto
ministeriale prevedeva requisiti più ampi? In tal caso a che serve
lo statuto di una società della nostra finanziaria
in house
,
cioè del braccio operativo della Regione?
Chissà se queste domande troveranno risposta o saranno tenute in
considerazione nei prossimi interventi normativi e spero non
soltanto ma anche operativi e procedurali nell'ambito del mondo
delle partecipate e delle nomine. Io credo da sempre che forma e
sostanza costituiscano due binari che necessariamente non possono
vivere di vita propria, a maggior ragione quando si parla di legge
e di norme, e credo altrettanto che, come diceva Quinto Orazio
Flacco:
est modus in rebus
e tale principio si debba sempre
rispettare perché la forma è importante ed è fondamentale,
altrimenti si può rischiare di finire in campi di rischi
reputazionali e non che possono arrecare del danno non soltanto
reputazionale alle nostre società. Di che cosa parliamo quindi? In
tal senso il mio gruppo oggi non voterà questo provvedimento
Auguro infine ai colleghi di maggioranza, o di quel che ne
rimane, un caro buon lavoro.
Presidente -
Ci sono altri che vogliono intervenire in
discussione generale? Se non ci sono richieste, la chiudo. La
discussione generale è chiusa. Per il Governo replica l'assessore
Caveri.
Caveri (AV-VdA Unie) -
Io trovo francamente esagerata la
sua indignazione. Il percorso che è stato fatto è un percorso
chiaro, definito, nella gerarchia delle fonti una legge regionale è
in un rango superiore rispetto allo statuto di una società
regionale, questo ha visto i passaggi da parte di tutti i
funzionari che si occupano di questa materia. Se lei adombra l'idea
che tutto sia stato fatto per consentire a un non laureato di
diventare presidente della società, la sua è una malizia
inesistente e quindi io non so veramente che cos'altro dire se non
che si tratta di una tempesta in un bicchiere d'acqua.
Io non riesco francamente a capire la vispolemica su di un
passaggio di questo genere che ovviamente avviene dopo una legge
regionale per una semplice ragione cronologica, c'era stata la
scadenza della società, noi sapevamo che lo statuto avrebbe preso
molto più tempo per la sua approvazione e per tutti i passaggi che
erano necessari, è stata fatta una proposta all'interno di una
normativa
in itinere
qua, l'abbiamo approvata e questo ha
creato un percorso che è diventato questo percorso. Io pertanto
tornerei alla realtà e direi che si può tranquillamente approvare
questo statuto.
Presidente -
Ha chiesto la parola il consigliere Aggravi
per secondo intervento, ne ha facoltà.
Aggravi (LEGA VDA) -
Soltanto per fare due
specificazioni: vede, Assessore, io non ho detto che non si può
votare, io ho augurato buon lavoro ai colleghi della maggioranza
che immagino voteranno questo provvedimento.
Seconda cosa: io non ce l'ho con un presidente che non è
laureato, io ho messo insieme quello che è stato il percorso e
soprattutto ho voluto sottolineare, come all'epoca, che, nel
momento in cui io ho un regolamento che è più restrittivo, è vero,
è di rango inferiore, ma essendo più restrittivo della norma e
quindi è coerente, va applicato, perché gli statuti delle società
sono fondamentali, altrimenti io lo statuto della società lo posso
eliminare, però bastano delle piccole basi di diritto commerciale
per sapere benissimo che lo statuto, come qualsiasi regolamento più
restrittivo, rimane in vigore fino a quando non è modificato.
Io le faccio questo esempio perché ci sono tanti casi
all'interno di banche e di finanziarie, non soltanto pubbliche,
laddove ci sono dei regolamenti in vigore interni, quindi di rango
inferiore, che ovviamente si trovano a essere più restrittivi delle
norme che poi nel corso degli eventi vengono modificati e a loro
volta devono essere modificati, perché altrimenti quelli restano in
vigore. Se il regolamento non fosse stato più restrittivo, allora
quello è un altro paio di maniche, ma, nel momento in cui è
restrittivo, si crea un problema. Io le dico anche questo perché,
ripeto, ho iniziato parlando del settembre 2021, le modifiche del
DM non sono del settembre 2021, sono precedenti, quindi il problema
che io pongo e che ponevo all'epoca non è un problema di chi fa il
presidente, dei titoli che ha il presidente o che hanno anche gli
amministratori, io ne faccio un problema di
consecutio
di
quelli che sono stati gli atti e li ho messi in fila, questo è il
vero problema, perché altrimenti i problemi che dicevo
precedentemente si possono presentare e qualcuno potrebbe anche
pensare che questo provvedimento non è una conseguenza, è una
naturale conseguenza di una decisione presa.
Ripeto: c'è modo di fare le cose e il problema oggi si pone, ma
sentir dire che lo statuto della società non è stato applicato
perché la norma superiore è più ampia... allora io penso che
dobbiamo chiudere tre quarti delle prassi e delle storie delle
aziende non soltanto italiane ma mondiali, perché, ripeto, lo
statuto se è più restrittivo e decorrente con la norma, va
rispettato lo statuto. Per questo io all'epoca parlai, come parlo
oggi, di coerenza delle norme, dello statuto e del bando di
candidatura, che fa storia a sé, che, tra l'altro, ha carattere di
legge speciale. Questo è il problema, non è il problema di chi fa
il presidente, dei titoli che ha il presidente, di quello che fa il
presidente, ci saranno altri modi e altre sedi per parlarne.
Io dico soltanto: c'è un problema di coerenza dei passaggi, c'è
un problema di coerenza di applicazione delle normative che
comunque che siano nazionali, regionali o interne alla società
vanno comunque rispettate nel loro ordine, soprattutto abbiamo
anche un problema legato ai fattori di tempo e di rischio che non
sono assolutamente banali, poi sul resto ognuno farà la sua scelta.
Io semplicemente ho messo in fila quelli che sono stati i fatti. Mi
spiace che lei abbia preso questo mio intervento come una
vispolemica, io ho semplicemente rappresentato i fatti e ho
semplicemente detto qual è la verità degli atti che ci sono
stati.
Presidente -
In realtà, era una dichiarazione di voto
perché, per responsabilità mia, la discussione generale era già
stata chiusa e comunque è rimasto nei tempi. Mi scuso. Ci sono
altre dichiarazioni di voto? Si è prenotato il consigliere Baccega,
ne ha facoltà.
Baccega (GM) -
In realtà, non essendo presente, anche se
avrei potuto, durante il dibattito in II Commissione, non sono
riuscito ad approfondire con la dovuta contezza il deliberato. Il
dibattito odierno in qualche modo ha alimentato in me non pochi
pensieri, questo in qualche modo mi fa dire che il collega Aggravi
ha evidenziato alcuni aspetti che sono davvero preoccupanti e che
mi mettono di fronte a un tema: quello della tranquillità nel poter
votare un atto. Molti atti sono arrivati in Consiglio regionale,
delibere con legittimità da parte dei dirigenti, che poi
successivamente in qualche modo hanno creato a chi ha votato non
pochi problemi. Il mio voto sarà un voto di astensione.
Presidente -
Ci sono altre dichiarazioni di voto? Ha
chiesto la parola l'assessore Caveri, ne ha facoltà.
Caveri (AV-VdA Unie) -
Faccio notare che la nomina del
presidente di Finaosta viene confermata dalla Banca d'Italia,
quindi è del tutto evidente che la procedura, così come si è
svolta, è del tutto regolare.
Presidente -
Non vedo altre richieste per dichiarazione
di voto... ha chiesto la parola il consigliere Marguerettaz, ne ha
facoltà.
Marguerettaz (UV) -
Nell'annunciare il voto favorevole
alla modifica statutaria, rilevo che la nomina del consiglio di
amministrazione avvenuta mesi fa non ha nulla a che vedere con la
modifica statutaria, sono due cose totalmente diverse. Oggi noi,
come Consiglio regionale, dobbiamo esprimerci su una modifica dello
statuto e non è il Consiglio l'organo che effettua le nomine. Era
semplicemente per dire che ognuno giustamente si tiene le proprie
opinioni ma l'atto che oggi viene sottoposto all'Assemblea è una
modifica dello statuto, punto.
Presidente -
Se non vi sono altre dichiarazioni di voto,
metterei in votazione l'atto in una votazione unica. La votazione è
aperta. La votazione è chiusa.
Presenti: 35
Votanti: 19
Favorevoli: 19
Astenuti: 16 (Aggravi, Baccega, Brunod, Carrel, Distort,
Foudraz, Ganis, Erika Guichardaz, Lavy, Manfrin, Minelli, Perron,
Planaz, Rollandin, Sammaritani, Spelgatti)
L'atto è approvato.
