Classificazione
ASSISTENZA SANITARIA E OSPEDALIERA
ORDINE PUBBLICO - FORZE ARMATE
Caserme e carceri



Oggetto del Consiglio n. 85 del 18 novembre 2020 - Resoconto
OGGETTO N. 85/XVI - Interpellanza: "Azioni per la prevenzione
dei contagi all'interno della Casa circondariale di
Brissogne".
Bertin (Presidente) -
Passiamo al punto n. 25 dell'ordine
del giorno. Per l'illustrazione, ha chiesto la parola il
consigliere Manfrin, ne ha facoltà.
Manfrin (LEGA VDA) -
Ovviamente questa interpellanza
nasce da una notizia che ci è stata data dagli organi di
informazione relativamente appunto alla Casa circondariale di
Brissogne, dove è stato riportato che un detenuto settantenne è
stato ricoverato all'Ospedale regionale Parini di Aosta ed è stato
trasferito in reparto. Sono stati registrati altri positivi più
giovani, nella maggior parte dei casi senza altre patologie
pregresse, che, da quanto risultava, sempre secondo quanto
riportato dagli organi di informazione, erano quasi tutti
asintomatici, venivano gestiti dal punto di vista sanitario
all'interno del carcere.
Questo evento merita una considerazione, dobbiamo assolutamente
considerare la realtà all'interno della struttura carceraria, che è
una realtà fatta di persone che devono convivere necessariamente
assieme, che ovviamente non si possono allontanare dalla struttura
e che, grazie ad alcune straordinarie misure di sicurezza definite
"sorveglianza dinamica" dall'allora Ministro della giustizia del
Partito Democratico, sono sostanzialmente libere di girare nel
braccio di riferimento, quindi possono circolare tranquillamente
nel loro braccio con le celle aperte. Questa è la concezione di
sorveglianza dinamica. In questa realtà quindi è evidente che altro
che assembramento si crea all'interno di questa struttura, ma è
chiaro che tutto questo rende una situazione potenzialmente
esplosiva per quanto riguarda gli effetti della pandemia ed è più
che evidente che vi sia la necessità di tutelare il personale
amministrativo e di Polizia della struttura. Pare - le dico "pare"
perché mi auguro che non sia così ma lo faccio presente - che sia
stato imposto al personale di indossare la mascherina chirurgica,
che però, come ben sappiamo, protegge ovviamente gli altri e non sé
stessi, e, quando dopo il ricovero di un detenuto, sono state
distribuite da parte di un ispettore delle mascherine FFP2 da tempo
disponibili nella struttura, queste siano state ritirate con la
motivazione che avrebbero creato allarmismo.
Ci auguriamo che questa segnalazione sia soltanto una
segnalazione che non corrisponde a verità, anche se ne dubitiamo
visto le fonti privilegiate di cui beneficiano, quindi è evidente
che, avendo la Regione la responsabilità sanitaria della struttura,
riteniamo molto grave se un evento di questo tipo si è verificato
all'interno del carcere. Ecco perché questa interpellanza viene
fatta oggi e viene fatta per chiedere, come abbiamo riassunto,
quale sia attualmente la diffusione del contagio fra il personale
di Polizia penitenziaria e amministrativo, oltre che fra i
detenuti, quali misure siano state prese per limitare gli eventuali
rischi di ulteriore contagio e quali siano le misure che
l'Amministrazione regionale intende adottare per prevenire il
ripetersi di tale eventi.
Presidente -
Per la risposta, ha chiesto la parola
l'assessore Barmasse, ne ha facoltà.
Barmasse (UV) -
Con riferimento alla presente
interpellanza, sentito il Direttore sanitario della Casa
circondariale di Brissogne, si rappresenta l'aggiornamento relativo
all'epidemia da Covid-19, i dati sono dell'11 novembre, questo è il
momento in cui abbiamo chiesto di darci dei dati precisi.
La situazione è questa: 20 detenuti Covid positivi per lo più
asintomatici o paucisintomatici, nessuno richiede particolari
trattamenti farmacologici, solo per il caso di un detenuto di 62
anni affetto da altre patologie concomitanti si è reso necessario
il ricovero ospedaliero, il detenuto è già stato dimesso ed è
rientrato in istituto con il tampone negativizzato; 9 casi Covid
positivi tra il personale di Polizia penitenziaria di cui 6 per
contagio extra-lavorativo e 3 riscontrati positivi a seguito di
screening
effettuato in sede su tutto il personale, 2 casi
Covid positivi tra il personale amministrativo, nessun caso di
positività tra il personale sanitario più a stretto contatto con la
popolazione detenuta. Almeno 5 detenuti con problematiche sanitarie
e, dopo relazione clinica inviata al magistrato di sorveglianza,
sono stati già da tempo posti in misure alternative alla
carcerazione. Lo
screening
è stato effettuato in istituto
con test rapidi antigenici su tutti i lavoratori per un totale di
143 test e sui casi risultati positivi è stato poi effettuato il
test molecolare di conferma. Tutti i pazienti detenuti positivi in
isolamento sanitario vengono monitorizzati due volte al giorno
riguardo alla sintomatologia e del rilievo dei parametri vitali,
compresa saturazione ematica dell'ossigeno tramite il saturimetro
digitale. Il primo caso in assoluto di detenuto Covid riscontrato
positivo in istituto si è verificato il 10 ottobre in un detenuto
tradotto dal carcere Lorusso e Cutugno di Torino, il quale è
appunto risultato positivo allo screening
di primo ingresso.
I tradotti dal carcere di Torino non effettuavano test diagnostico
preventivo al momento del trasferimento.
Presso la Casa circondariale di Brissogne è stato adottato un
protocollo sanitario di prevenzione e gestione dell'epidemia da
Covid-19 fin dal mese di maggio 2020 ulteriormente rafforzato e
reso più stringente anche recentemente e adeguato in itinere
secondo i disposti del DPCM e delle direttive dell'Azienda USL
della Valle d'Aosta.
Vi è stata una rimodulazione funzionale e un ampliamento degli
spazi detentivi di concerto con la Direzione di Istituto da
destinare all'isolamento sanitario di cui 10 posti letto fruibili
anche per isolamento in corte presso la sezione ex femminile per
detenuti asintomatici, 7 posti in camera detentiva singola in
reparto transito per detenuti asintomatici, 22 posti di isolamento
in camere detentive singole presso la sezione A1 per eventuali
sintomatici.
È stata rifunzionalizzata la distribuzione degli orari di
fruizione degli spazi all'aria aperta per impedire commistione tra
detenuti appartenenti a sezioni detentive e differenti. Sono stati
sospesi i colloqui con visitatori esterni, continuano a essere
ampiamente garantiti i colloqui telefonici e per videoconferenza. È
stata già attivata, ed è ormai prossima alla definizione, la
procedura per l'ampliamento dell'orario dell'attività assistenziale
infermieristica.
In tutti gli ambienti dell'Istituto sono affisse le norme di
condotta e le prescrizioni igieniche finalizzate alla prevenzione
della diffusione del virus. È stata diffusamente proposta e
praticata la vaccinazione antinfluenzale nella popolazione
detenuta, anche per favorire la diagnosi differenziale in caso di
sintomatologia patognomonica per infezione da Covid. Tutto il
personale in servizio adotta i dispositivi di protezione
individuale previsti in funzione del compito da svolgere. Tutta la
popolazione detenuta viene regolarmente dotata di mascherine
chirurgiche.
Continua a svolgersi con regolarità tutta l'attività dell'area
sanitaria comprese le visite specialistiche, in particolare
l'assistenza psichiatrica, l'assistenza del Sert e l'attività
odontoiatrica. Il paziente da trattare viene sottoposto al tampone
rapido prima delle cure odontoiatriche anche a protezione di quanti
si trovano nell'ambiente di lavoro.
Nell'ipotesi di fine pena e di scarcerazione di una persona
ancora positiva al Covid-19 senza fissa dimora o residente a grande
distanza fuori del territorio regionale, viene individuata, in
accordo tra Azienda USL e Protezione civile, una collocazione in
alloggi temporanei idonei alla gestione del caso. Ogni attività
finalizzata alla gestione dell'emergenza epidemica viene intrapresa
nel rispetto delle evidenze scientifiche e delle prescrizioni
governative ministeriali e del DAP (Dipartimento Amministrazione
Penitenziaria) e del PRAP (Provveditorato Regionale
dell'Amministrazione Penitenziaria della Regione Liguria, Piemonte
e Valle d'Aosta), condivisa in pieno accordo con la Direzione della
Casa circondariale di Brissogne. Quest'ultima per la parte di sua
competenza è intervenuta senza indugi sia a livello locale che a
livello dei propri vertici garantendo totale collaborazione con
l'area sanitaria. Ad oggi, a quanto riferisce il Direttore, non si
registrano episodi di rivolta nella popolazione detenuta, né eventi
critici di natura sanitaria.
Presidente -
Per la replica, ha chiesto la parola il
consigliere Manfrin, ne ha facoltà.
Manfrin (LEGA VDA) -
Mi dichiaro moderatamente
soddisfatto rispetto alla risposta, anche se ovviamente alcune
informazioni che ci ha dato sollevano degli altri interrogativi che
probabilmente non coinvolgono quest'Aula ma sui quali magari
interesseremo i nostri Parlamentari: per esempio, quali di questi
detenuti siano stati destinati a misure alternative a causa delle
patologie pregresse. Mi piacerebbe davvero sapere se abbiamo
assistito o se stiamo assistendo all'ennesima scarcerazione di
condannati, di detenuti che dovrebbero rimanere nelle patrie galere
e invece vengono scarcerati in virtù della famosa norma del
munifico ministro Bonafede, ma soprattutto mi preoccupa il fatto
che ci sia un settore di collaboratori di giustizia e non vorrei
mai che qualcuno avesse avuto la splendida idea di arrivare a
misure alternative anche in quel caso. Mi auguro di no ma non si
può mai sapere. Comunque su questo ovviamente ci permetteremo di
intervenire.
Sulla questione relativa invece ai casi di contagio, da quello
che ci ha riferito, ci sono 20 positivi fra i detenuti, 9 casi di
positività fra il personale di Polizia e 3 fra il personale
amministrativo, se non sbaglio, quindi comunque abbiamo una
presenza direi anche abbastanza importante di positività
all'interno della struttura. Mi auguro davvero che sia affrontata
nella maniera migliore ma, come ho avuto già modo di sollevarle
durante la scorsa seduta, abbiamo delle strutture sanitarie
all'interno del carcere che non sono attualmente idonee ad
affrontare nessun tipo di emergenza. Io immagino che sia impegnato
sicuramente in altre problematiche al momento ma la invito a fare
una visita all'interno del carcere e vedere in quali condizioni si
trova l'infermeria.
In ogni caso non mi ha chiarito, non mi ha specificato quali
sono i DPI adottati all'interno della struttura e sarei curioso di
saperlo visto quanto le ho riferito, spero che lei potrà informarsi
al più presto e magari dare disposizioni che vengano utilizzati i
DPI che siano maggiormente protettivi del personale che lavora
all'interno.
Per quanto invece riguarda la prevenzione, sappiamo che durante
la prima ondata è stata fissata una tenda per gli
screening
esterna dalla Protezione civile regionale, però ci troviamo a che
fare con un problema anche qui atavico della struttura
rispettivamente sulla questione dei trasferimenti. C'è stato il
caso del trasferimento di detenuti da parte di una struttura del
Piemonte che non erano stati preventivamente fatti oggetto di
screening, quindi evidentemente, una volta arrivati, non ho capito
se hanno fatto lo screening o meno, ma a quel punto se si rileva la
positività, ormai sono dentro la struttura e quindi non so come si
faccia poi a bloccare il tutto.
Non capisco quindi come sia possibile avere una struttura di
screening esterna sulla quale si fa una prima valutazione e dopo
comunque si mettono dei detenuti che arrivano dall'esterno e che
sono positivi all'interno della struttura e si causa ovviamente
questa serie di contagi. Questo sarà sicuramente oggetto di
approfondimento, mi permetto di fare una valutazione, ovviamente ci
troviamo - come dicevo prima - di fronte l'atavico problema della
mancanza di un direttore, un direttore che abbia interesse e a
cuore la struttura del carcere di Aosta, non che l'attuale
direttore... che in realtà non è un direttore a tempo pieno ma un
direttore che viene prestato e che fa il suo servizio mi pare
una-due-tre volte a settimana ma, avendo un direttore nella
pienezza delle sue funzioni, nella pienezza del suo incarico in
Valle d'Aosta, ci sarebbe la possibilità anche di fare una
selezione tra i detenuti che vengono mandati e tra questi anche
avere la possibilità di evitare il ripetersi di casi di questo
tipo, oltre ovviamente a questioni che abbiamo già sollevato in
quest'aula, ovvero al fatto che siamo diventati la discarica delle
carceri di tutto il nord Italia.
Io quindi la ringrazio per le informazioni fornite e
approfondiremo quanto ci ha riferito.
