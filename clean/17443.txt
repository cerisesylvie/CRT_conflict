Classificazione
AMBIENTE
Stoccaggio e smaltimento rifiuti
INFORMAZIONE


Resoconto integrale del dibattito dell'aula
Oggetto del Consiglio n. 830 del 23 settembre 1999 - Resoconto
OGGETTO N. 830/XI Divulgazione dell'opuscolo "La gestione dei
rifiuti solidi urbani in Valle d'Aosta". (Interpellanza)
Interpellanza Presa visione dell’opuscolo "La
gestione dei rifiuti solidi urbani in Valle
d’Aosta", a cura dell’Assessorato
Sanità, Salute e politiche sociali, inviato a tutti i nuclei
familiari della Valle;
Constatato che si tratta della seconda delle cinque fasi in cui
è articolata la campagna di informazione e sensibilizzazione,
approvata dalla Giunta regionale con delibera di Giunta n. 4658 del
14/12/98 e che per tale iniziativa ci si è avvalsi della consulenza
della Società VI.SA. S.n.c. di Aosta;
Considerando che la finalità precipua di questa seconda fase è
"fornire le prime ed essenziali conoscenze sulla gestione dei
rifiuti";
Visto che vengono anche presentati gli "Obiettivi del piano
regionale smaltimento rifiuti in vigore";
La sottoscritta Consigliera regionale
Interpella
L’Assessore competente per sapere:
1) se si ritenga che i risultati dell’indagine
svolta nella prima fase siano stati tenuti in considerazione, e in
che modo, nella predisposizione di tale opuscolo;
2) se si ritenga che il linguaggio usato sia adeguato ai
destinatari dell’opuscolo;
3) a quale Piano regionale smaltimento rifiuti si fa
riferimento.
F.to: Squarzino Secondina
Président
La parole à la Conseillère Squarzino
Secondina.
Squarzino (PVA-cU) Credo che tutti noi abbiamo ricevuto
quest'estate l'opuscolo "La gestione dei rifiuti solidi urbani in
Valle d’Aosta", e come tutti mi sono messa a
leggerlo per capire se effettivamente questo opuscolo realizzava
gli obiettivi della campagna voluta dall'Assessorato sui rifiuti.
Sono andata a riprendermi la delibera che dà l'avvio a tutta questa
campagna, è la delibera n. 4658 del 14 dicembre 1998, in cui si
dice che da parte della Regione c'è la volontà di proseguire
interventi
"finalizzati alla sensibilizzazione e informazione
nella gestione dei rifiuti"
, interventi
"diretti a favorire
la prevenzione, la riduzione della produzione e pericolosità dei
rifiuti"
.
Quindi espressa questa volontà, la delibera affida alla società
VI.SA. tutta una serie d'incarichi, per realizzare un progetto
strutturato in alcune fasi; la prima fase riguarda un questionario
che era finalizzato a sondare le conoscenze dei cittadini,
evidenziandone anche le critiche e le aspettative.
Questionario su cui non mi soffermo perché il nostro gruppo ha
già sollevato a più riprese dubbi su questo questionario, sulla
carenza di scientificità, tra l'altro non garantita - come abbiamo
verificato - dalla competenza della società a cui era stata
affidata l'elaborazione del questionario. Con molta sincerità
l'Assessore ha candidamente confessato che lui ha preparato il
questionario.
(interruzione dell'Assessore Vicquéry, fuori
microfono)
? allora, Assessore, mi dica chi ha preparato tale questionario?
Lo ha detto qui in Consiglio di essere stato l'autore del
questionario.
Curtaz
(fuori microfono)
? Sì, questo lo
confermo?
Squarzino (PVA-cU)
? ci vogliono sempre i testimoni perché
l'Assessore non possa smentire quanto ha detto. Mi conferma che è
stato l'Assessorato, va bene: non è stata comunque la sanità pagata
per questo.
Finalmente appaiono i dati e questi dati sono importanti, perché
si dice, nella prima parte dell'opuscolo sulla gestione dei
rifiuti, il questionario è finalizzato a raccogliere elementi.
L'opuscolo è stato pertanto concepito anche sulla base delle
diverse indicazioni emerse dal sondaggio. Sull'opuscolo appaiono
alcuni dati relativamente al sondaggio, e dato che gli altri non
appaiono, la curiosità è di sapere se i risultati dell'indagine
sono stati tenuti in considerazione e in che modo nel predisporre
quest'opuscolo, cioè cosa è emerso da questo sondaggio e come
l'opuscolo ha cercato di rispondere alle indicazioni emerse dal
sondaggio. Dice infatti l'Assessore Vicquéry nella prefazione che
l'opuscolo è concepito tenuto conto delle diverse indicazioni
emerse dal sondaggio.
La predisposizione di quest'opuscolo rientra probabilmente nelle
competenze più specifiche della società VI.SA., che ha competenze
in realizzazione e stampa di opuscoli, pubblicità, e il suo compito
è quello di realizzare e diffondere messaggi pubblicitari.
Andiamo a vedere quest'opuscolo, sappiamo benissimo qual è il
fine dell'opuscolo perché è descritto a pagina 8 della delibera:
"la sua capacità di penetrazione"
, si dice,
"è
proporzionale alla facilità di lettura dello stesso"
e pertanto
di capitale importanza, dev'essere
"una veste grafica
accattivante, coinvolgente"
,
"il testo dev'essere di facile
lettura"
,
"il contenuto conciso"
,
"i concetti
espressi con chiarezza, collegati fra di loro"
, e via dicendo,
"deve comprendere le informazioni essenziali così da suggerire
all'utente di dover conservare l'opuscolo al fine di poter accedere
in ogni momento alle informazioni in essa contenute"
. Questo è
l'obiettivo dell'opuscolo, descritto nella delibera con cui è stata
affidata alla società VI.SA. la predisposizione dell'opuscolo
stesso.
Dato che ho iniziato a leggerlo e visto che incontravo alcune
difficoltà di lettura, ho provato anche a verificare con altre
persone, e molti di quelli che ho sentito mi hanno detto che
avevano provato a leggerlo, ma che avevano dovuto metterlo via
perché l'opuscolo è illeggibile.
Vorrei solo fare un esempio di linguaggio accattivante:
"La
normativa si basa principalmente sulla necessità dell'adozione da
parte di tutti i soggetti interessati di misure atte a ridurre la
produzione di rifiuti, la pericolosità dei rifiuti e la riduzione
dello smaltimento in discarica degli stessi. Per il raggiungimento
di tali obiettivi vengono individuate forme d'incentivazione e di
penalizzazione attraverso l'applicazione più o meno gravosa di
tasse ecologiche, il potenziamento dei controlli e l'aggravio delle
sanzioni per i soggetti che non provvedono ad adeguarsi alle nuove
procedure di gestione dei rifiuti".
Mi sono detta: forse è solo
questa una frase così complessa.
Ho fatto quello che si fa abitualmente, che il nostro Ufficio
legislativo ci ha un po' attrezzati a fare, cioè a vedere la
leggibilità di un testo usando mezzi molto più semplici di cui
tutti noi disponiamo, il word. Ho sottoposto questo testo
all'indice di leggibilità che presenta word, notate: indice di
leggibilità che cambia a seconda se è un linguaggio pubblicitario o
se è di testi più complessi. Io ho fatto proprio quello della
relazione, come se fosse un discorso ufficiale. E cosa è emerso? È
emerso che per poter leggere questo testo occorrono da 14 a 18 anni
scolastici. Mi chiedo se le nostre famiglie hanno tutte queste
competenze!
C'è un altro indice per indicare la sua leggibilità: un testo
molto leggibile ha 100 punti, più ci si allontana dal 100, più il
testo diventa poco leggibile. Gli indici di leggibilità di questo
testo sono 37 in alcune parti, 42 in altre, quindi siamo sotto il
50 percento di molto.
A questo punto la mia domanda è: visto che quest'opuscolo aveva
la finalità di essere accattivante puntando sulla veste grafica - e
qui non entro nel merito perché si sfoglia abbastanza bene, ci sono
alcune foto -, e sulla facilità di lettura, chiedo se
quest'opuscolo ha risposto alle aspettative che erano state
indicate in delibera.
Président
La parole à l'Assesseur à la santé, au bien-être
et aux politiques sociales, Vicquéry.
Vicquéry (UV)
Gli interventi della collega Squarzino
diventano sempre più accattivanti, interessanti e stuzzicanti
perché sinceramente mi ha messo di buon umore in quanto la risposta
al suo intervento è dal punto di vista tecnico, e qui darò lettura
di quanto mi hanno preparato gli uffici. Mi sorge un dubbio: che se
l'opuscolo non va bene, probabilmente è perché non è stato
preparato dalla "premiata ditta" Didato, già consulente
dell'Assessore Riccarand, e Dondeynaz, già Segretario particolare
dell'Assessore Riccarand. Mi viene il dubbio, permettetemi di
dirlo, perché se le cose stanno nei termini descritti dalla collega
Squarzino, che ha fatto verificare da esperti in linguistica il
dépliant, permettetemi di dire che questo è il tentativo di
tradurre in modo un po' più chiaro e semplice i contenuti del
Ministro Verde Ronchi, perché questi sono i contenuti del
decreto!
Sappiamo come vanno queste cose, sappiamo cosa vanno dicendo
questi consulenti sulla cui legittimità della costituzione della
"premiata ditta" avremmo molte cose da dire alle amministrazioni
comunali e ad altri enti. Lo sappiamo perché la realtà della Valle
d'Aosta è costruita in modo tale che, nel momento in cui certi
soggetti si rivolgono dicendo tutto il male possibile delle
politiche regionali in materia di politiche dei rifiuti,
evidentemente gli stessi interessati, i sindaci e gli
amministratori degli enti locali si rivolgono all'Assessorato per
chiedere conferma o meno delle indicazioni tecniche che questi
supposti consulenti danno in merito alla applicazione del decreto e
delle politiche regionali dei rifiuti.
Allora, visto che ci si permette di dire tutto e il contrario di
tutto in questa sede, mi sono permesso di fare presente che
probabilmente il retroterra di questo attacco indiscriminato ad un
semplice dépliant sta in quelle motivazioni. Se mi sbaglio,
contento di sbagliarmi, ma permettetemi di dirlo! Sarò impazzito,
ma vado semplicemente dietro alla logica vostra, che è una logica
non di opposizione, ma di un puro formalismo che non ha nulla a che
vedere con i problemi reali della nostra Valle!
E vi ringrazio anche per questo continuo intervenire sul tema,
perché contrariamente alle nostre più rosee aspettative, questo
dépliant è stato richiesto all'Assessorato da parte dell'ARPA di
Bologna, da consulenti della Provincia di Crotone, da molte
amministrazioni comunali e da operatori del settore svizzero.
Per concludere, siamo stati invitati a presentare il dépliant e
il piano delle politiche dei rifiuti a un seminario di operatori
specialistici nel settore, che si terrà il prossimo anno a S.
Marino. Questo per dire che se gli esperti linguisti in Valle
d'Aosta non lo hanno ritenuto valido, altri dal punto di vista
contenutistico e non formale, perché bisognerebbe basarsi sul
contenuto e non sul formalismo, ci hanno risposto in modo
diverso.
Perché è stato costruito in questo modo il dépliant? Perché ne
era già stato distribuito un altro a livello molto più divulgativo,
che cercava di convincere i cittadini che più si faceva raccolta
differenziata, più si risparmiava, e questo già era stato fatto;
non volevamo riprodurre un opuscolo che avesse lo stesso contenuto.
E l'opuscolo è partito appunto dal questionario famigerato che ha
dato tre risposte fondamentali.
A pagina 3 si dice infatti che dal sondaggio esperito sono
risultate ancora carenti le informazioni in possesso dei cittadini
sugli orientamenti regionali in materia di gestione dei rifiuti,
sulle funzioni del Centro regionale di trattamento di Brissogne e
sulla destinazione dei rifiuti in genere.
Queste erano le tre carenze fondamentali, cioè la gente non sa
cos'è il centro di Brissogne, tant'è che è convinta che si tenti di
fare una raccolta differenziata e poi a Brissogne si raccolga di
nuovo tutto, si rispedisca in un unico grande contenitore, e questo
è stato detto a pagina 4 dell'opuscolo stesso, dove si è
evidenziato che alla domanda "Ha mai sentito parlare del decreto
Ronchi?" ben il 61 percento ha detto no e il 40 percento ha detto
sì. Per cui si trattava d'illustrare i contenuti del decreto
Ronchi, il 61 percento della popolazione non sa cosa sia; e si è
tentato di farlo semplificando una terminologia difficile, tipica
del decreto Ronchi, spiegando cos'è il rifiuto, cos'è il recupero,
cos'è lo smaltimento, cos'è il rifiuto urbano rispetto allo
speciale, cos'è quello pericoloso rispetto a quello non pericoloso,
perché quest'opuscolo va anche nelle mani di aziende e di
produttori. Tenete presente che non esiste solo il singolo
cittadino, come possiamo essere noi, ma il cittadino a sua volta è
artigiano, commerciante, agricoltore e ognuno di questi costituisce
ditta, e in quanto ditta deve adempiere a tutta una serie di
obbligazioni che sono previste da questo decreto.
Il secondo punto del sondaggio che è stato evidenziato, alla
domanda "Lei conferisce separatamente i rifiuti?", l'85,7 percento
ha risposto di no e il 14,3 percento di sì, per cui si è
confezionata una parte dell'opuscolo spiegando cos'è la raccolta
differenziata, quali sono le tipologie di rifiuti che vanno
separati, per cui la raccolta stradale, i centri comunali di
conferimento, la raccolta domiciliare, eccetera, per chiarire a
questo 85 percento della popolazione che non lo sa, che cosa sia la
raccolta differenziata.
Il terzo quesito a cui si è tentato di rispondere è quello
contenuto a pagina 20, che riguarda la domanda: "Conosce il centro
regionale di trattamento dei rifiuti di Brissogne?"; ben il 67
percento della popolazione dice di no, pertanto abbiamo tentato di
spiegare anche visivamente con fotografie e con riproduzioni cos'è
il centro regionale di Brissogne e come si svolge il sistema di
smaltimento e recupero dei rifiuti dall'origine alla fine del
processo produttivo. Questo è quello che si è tentato di fare e che
si continuerà poi a fare, utilizzando lo strumento e mediante anche
altre modalità, soprattutto conferenze e incontri con la
popolazione, facendo appunto tutta una serie di attività e di
iniziative che sono previste dal piano stesso. Questo è quello che
si voleva dire. Poi ripeto, tutto può essere contestato, tutto può
essere discusso, però la finalità dell'opuscolo era questa.
Si chiede anche nell'interpellanza a quale piano regionale di
smaltimento dei rifiuti si fa riferimento; come si dice
nell'opuscolo, è il piano di smaltimento rifiuti attualmente in
vigore e si fa una comparazione fra l'impostazione del "decreto
Ronchi" da una parte e del piano regionale in vigore dall'altra,
tenendo presente le indicazioni che un gruppo tecnico di lavoro ha
già dato alla Giunta regionale e che la Giunta regionale ha già
recepito per la predisposizione del prossimo piano dei rifiuti.
Queste erano le domande poste; in conclusione ritengo che il
linguaggio usato sia assolutamente idoneo perché lo scopo che
volevamo raggiungere era quello d'informare meglio i cittadini. È
pur vero che il pensionato o la casalinga possono avere problemi a
capire alcune parti dell'opuscolo, ne convengo; ma vorrei chiedere
ai consiglieri chi di loro sa spiegarmi la differenza che c'è fra
rifiuto pericoloso e rifiuto non pericoloso.
Se facessimo un piccolo sondaggio qui, probabilmente daremmo
tutti delle risposte poco corrette, perché l'argomento è delicato e
c'è ancora tutta una fase di discussione, per esempio sui rifiuti
sanitari, c'è una guerra aperta fra Ministero della sanità e
Ministero dell'ambiente, perché il Ministero dell'ambiente nella
sua asetticità e nella sua superiorità ritiene che tutti i residui
sanitari, pur sterilizzati, siano da considerare rifiuti speciali.
Il che, se fosse vero, significherebbe aumentare di almeno 10 volte
il costo di smaltimento dei rifiuti con interessi e business alle
spalle facilmente immaginabili; una volta che sono inertizzati, i
rifiuti non sono più speciali, dice giustamente il Ministero della
sanità, mentre il Ministero dell'ambiente che vola in alto, dice
che sono ancora dei rifiuti pericolosi e vanno trattati come
rifiuti pericolosi. Questo è un piccolo esempio per dire che la
materia è ancora ben lungi dall'essere risolta.
Noi con questo non pretendiamo di risolvere una materia
complessa, ma sicuramente abbiamo dato un aiuto e uno strumento a
migliaia e migliaia di artigiani, commercianti, agricoltori,
industriali della Valle d'Aosta, oltre che un piccolo strumento
operativo a migliaia di casalinghe che sanno cosa devono mettere in
un deposito piuttosto che in un altro.
Président
La parole à la Conseillère Squarzino
Secondina.
Squarzino (PVA-cU)
Prendo atto che l'Assessore stesso ha
dichiarato che quest'opuscolo è finalizzato essenzialmente ad
artigiani e a coloro che hanno una piccola industria, perché ha
ammesso lui stesso che le casalinghe non sono in grado di
leggerlo?
(protesta vivacemente l'Assessore Vicquéry, fuori
microfono)
? credo che da quanto ha detto l'Assessore emerge che l'opuscolo
non è utilizzabile, leggibile dalle 40mila famiglie? riprendo,
erano state previste 40mila spedizioni, quindi era stato previsto
di inviarlo a 40mila persone, cioè alla totalità della popolazione.
Ora questo tipo di opuscolo, dalle parole dette dall'Assessore,
appare che non è utilizzabile dalla totalità della popolazione,
perché non ha il linguaggio adatto. Fra l'altro l'Assessore non ha
detto chi ha predisposto questo tipo di opuscolo, cioè chi ha
predisposto i contenuti, qual è la persona che è capace di tradurre
con un linguaggio facile, accattivante un contenuto così difficile
perché tutti lo possano capire. Sarebbe interessante capire chi
materialmente ha scritto queste cose e se è sempre la società
VI.SA. che ha provveduto alla redazione di questo testo e anche
alla sua veste grafica.
Seconda osservazione. Quello che ho analizzato è il linguaggio,
e visto che quest'opuscolo è finalizzato a informare, tutto si basa
sui mezzi d'informazione. Ho verificato anche i contenuti.
L'opuscolo presenta degli errori, ad esempio a pagina 10 viene
ripetuto lo stesso punto e) sia nella colonna "rifiuti non
pericolosi" che nella colonna "rifiuti pericolosi", per cui
probabilmente la persona che ha steso il testo non ha ben chiara
questa differenza, se riprende lo stesso testo uguale identico e lo
pone sia nella colonna "rifiuti non pericolosi" che nella colonna
"rifiuti pericolosi".
Ancora, il piano regionale di smaltimento rifiuti a cui si fa
riferimento è un piano che risale a diversi anni fa, molto
precedente al "decreto Ronchi" del 1997, per cui sarebbe
interessante capire, come è possibile paragonare tra loro gli
obiettivi del "decreto Ronchi", con gli obiettivi della Regione
sullo smaltimento rifiuti, obiettivi che la Regione ha definito nel
1989, quindi diversi anni prima del "decreto Rochi".
Se è così importante dare informazioni sul "decreto Ronchi", non
c'è nessun dato sul livello di rifiuti differenziati che dev'essere
raggiunto entro il 2003. Cioè non si dice su questa raccolta
differenziata così importante né quanto è oggi il livello della
raccolta differenziata dei rifiuti che viene fatta in Valle
d'Aosta, né qual è l'obiettivo che la Regione intende darsi e come
vuole attivarsi perché questo venga raggiunto.
Vorrei rispondere infine al suo attacco alquanto sopra le righe,
sono sempre più convinta che, quando l'Assessore Vicquéry non sa
cosa dire, aggredisce a parole o la sottoscritta, cercando di
negare quello che io dico, oppure attacca delle persone che qui non
ci sono, che non possono intervenire per portare le loro
osservazioni. Si tratta di un atteggiamento veramente
scorretto.
Président
L'Assesseur insiste dans la requête de fait
personnel?
La parole à l'Assesseur à la santé, au bien-être et aux
politiques sociales, Vicquéry.
Vicquéry (UV) Utilizzerò per trenta secondi questo tempo,
Presidente, per chiedere alla Presidenza di tutelare anche la
Giunta regionale, perché i componenti della Giunta regionale sono
"Consiglieri" a tutti gli effetti come gli altri, e i componenti
della Giunta regionale non possono continuamente sentirsi mettere
in bocca da "Consiglieri" parole non dette, affermazioni non
fatte!
Nella sua stessa replica la Consigliera Squarzino utilizza
termini dicendo che io sto bluffando; io chiedo al Presidente del
Consiglio di tutelare, perché è giusto che sia così per la dignità
di quest'Assemblea. Dignità che alcuni Consiglieri regionali stanno
portando a zero, e io ritengo che la metodologia utilizzata
soprattutto durante la discussione delle interpellanze non sia tale
da tutelare i componenti della Giunta regionale.
Président
J'estime que le terme qui a été employé de
bluffer est un terme d'usage courant qui n'est nullement offensif à
l'égard du Gouvernement, puisqu'il rentre dans la dialectique
courante de la politique.
Je pense qu'on est libre d'interpréter ce qui a été dit de part
et d'autre, mais votre propre tutelle dérive du droit de parole que
je vous ai attribué. Vous n'êtes pas revenu, M. l'Assesseur, je
regrette, sur l'argument, sur les questions concrètes; toujours
est-il que vous avez le droit d'invoquer vous-même la possibilité
de préciser et de rectifier ce que vous avez dit.
