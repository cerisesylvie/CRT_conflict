Classificazione
SPORT E TEMPO LIBERO



Oggetto del Consiglio n. 231 del 26 novembre 2008 - Resoconto
OGGETTO N. 231/XIII - Interpellanza: "Promozione
dell'attività golfistica in Valle d'Aosta".
Interpellanza
Ricordato lo studio sulle linee guida per la pianificazione e
lo sviluppo dell'attività golfistica in Valle d'Aosta, affidato con
deliberazione di Giunta n. 2010 del 2003;
Viste le dichiarazioni sulla stampa locale del Sindaco di
Gignod in merito al possibile ampliamento del Golf Club
Arsanière;
i sottoscritti Consiglieri regionali
Interpellano
la Giunta regionale per sapere:
1) se lo studio delle linee guida per la pianificazione e lo
sviluppo dell'attività golfistica è ancora attuale;
2) se e come si inseriscono le iniziative proposte in questi
anni nello studio sopra citato;
3) se è intenzione dell'Amministrazione regionale promuovere,
e in che modo, l'attività golfistica in Valle d'Aosta;
4) se è intenzione dell'Amministrazione regionale ampliare in
tempi brevi l'offerta delle strutture golfistiche in Valle
d'Aosta.
F.to: Bertin - Patrizia Morelli
Président
- La parole au Conseiller Bertin.
Bertin (VdAV-R)
- Sarò breve. La diffusione della pratica
del golf in Europa è in continuo aumento: negli ultimi 15 anni si è
avuta una crescita quasi esponenziale, triplicata in poco tempo. È
un fenomeno ormai ragguardevole che è facile prevedere in continua
espansione, legandosi anche all'aumentato benessere e alla quantità
di tempo libero a disposizione. Se si guarda poi agli Stati Uniti,
dove i praticanti sono più di 20 milioni, si può facilmente pensare
che tra non poco lo sport del golf, da uno sport di élite diventerà
uno sport popolare, come molti altri, come è stato il caso del
tennis e di altri sport.
Diventa pertanto importante prevedere il tipo di sviluppo che si
vuole dare a questo sport e le possibili implicazioni turistiche
collegate a questa pratica. Sono oggi presenti in valle, credo, 6
campi di golf. Alcuni di questi hanno una vocazione essenzialmente
turistica: è il caso di Cervinia e Courmayeur, i quali sono campi
ad alta quota in un ambiente straordinario che non si può mettere
in concorrenza con nessun altro tipo di campo; esistono poi dei
campi diversi a quote più basse.
È pertanto intenzione di questa interpellanza capire che tipo di
sviluppo si vuole dare al golf, sia dal punto di vista
dell'infrastruttura che della pratica sportiva. È importante
prendere una direzione, a mio avviso, e seguirla, anche visti gli
investimenti di dimensioni considerevoli che richiede questo tipo
di attrezzatura.
Président
- La parole à l'Assesseur au tourisme, aux
sports, au commerce et aux transports, Marguerettaz.
Marguerettaz (UV)
- Grazie, Presidente. Sicuramente
quanto dice il collega Bertin è patrimonio comune e condiviso.
L'interpellanza parte con due premesse: una a livello generale,
l'altra a livello più specifico che riguarda una iniziativa
puntuale.
Per quanto riguarda la pianificazione dell'attività golfistica,
si ricorda uno studio che è stato dato al sig. Paolo Croce, che è
un consulente esperto della Federazione italiana golf e di numerosi
golf club, nonché enti operanti nel settore in Italia e all'estero,
oltre che autore di numerose pubblicazioni specialistiche
riguardanti la realizzazione di campi da golf. Quindi
l'Amministrazione ha raccolto un parere da una delle massime
autorità che sono a disposizione; d'altra parte è stato chiesto ai
sensi del 116 l'acquisizione del documento. Questo elaborato
finale, dal titolo "Linee guida per la pianificazione delle
attività golfistiche in Valle d'Aosta", è stato consegnato a marzo
2004 e si compone di sei parti: diffusione del golf in Europa, il
gioco del golf in Italia, il caso della Valle d'Aosta, linee guida
per la realizzazione di nuovi percorsi di golf in Valle d'Aosta,
individuazione di aree impiegabili per la realizzazione di nuovi
percorsi di golf, programmazione della iniziativa e relativi costi
di realizzazione e gestione.
Partiamo, quindi, da un quadro generale, per poi scendere e
vedere le possibilità. Per gli argomenti trattati lo studio di cui
trattasi può ritenersi sostanzialmente ancora attuale, sia per
quanto riguarda l'aspetto relativo all'evoluzione e alle
prospettive della pratica del golf in Italia e in Europa, sia in
merito alle caratteristiche e alla possibile ubicazione in valle di
strutture destinate agli appassionati di questa disciplina.
La seconda domanda, "se e come si inseriscono le iniziative
proposte in questi anni nello studio sopra citato", le iniziative
proposte negli ultimi anni ai fini dell'ampliamento della offerta
golfistica in Val d'Aosta sono state le seguenti: l'ampliamento da
9 a 18 buche del campo situato al Breuil, che è in fase avanzata, e
la progettualità dell'ampliamento da 9 a 18 buche del campo di
Gignod. Il campo del Breuil, che lo studio già considera nella
prospettiva di un ampliamento da 9 a 18 buche, viene descritto come
struttura molto legata all'attività turistica, capace di consentire
l'integrazione dell'offerta sciistica e della località a beneficio
degli operatori locali, facilmente raggiungibile in quanto posto
all'ingresso dell'abitato, sebbene un po' faticoso in
considerazione del differenziale altimetrico piuttosto accentuato
fra la parte più alta e quella più bassa. Il campo di Gignod viene
invece considerato positivamente dal professionista in virtù della
quota, che consente di allungare la stagione golfistica dall'inizio
di aprile fin verso la metà di novembre, della vicinanza al
capoluogo regionale, che consentirebbe (se ben sfruttata) di
colmare l'handicap costituito dalla quasi totale assenza di
strutture ricettive negli immediati dintorni, e infine dell'agevole
raggiungibilità attraverso le principali direttrici stradali e
autostradali. Il campo, anch'esso analizzato anche alla luce di un
possibile ampliamento da 9 a 18, pur se caratterizzato da un
percorso che il consulente descrive come ortograficamente
tormentato, con forti dislivelli fra le buche, è penalizzato
secondo il progetto di ampliamento dall'impossibilità di consentire
il rientro in
club house
con la buca 18. Generalmente
abbiamo degli anelli: quando arrivi alla buca 18 di fatto sei nella
prossimità della
club house
. Viene tuttavia considerato
favorevolmente, soprattutto in relazione alla quota
altimetrica.
Lo studio effettuato dal sig. Croce evidenzia le caratteristiche
ottimali per la realizzazione di un campo a 18 buche e individua le
zone del territorio regionale che a suo giudizio posseggono
l'intera gamma dei connotati a tal fine considerati ideali. Le
caratteristiche considerate sono queste: area al di sotto degli
800-1000 metri; dimensioni sufficienti, superficie complessiva non
inferiore a 60 ettari; aree tendenzialmente pianeggianti, in modo
da realizzare un percorso poco faticoso adatto a neofiti e
principianti, ma che possa prevedere strategie e soluzioni di gioco
anche più difficili per stimolare il giocatore esperto e il
professionista; presenza di una buona ricettività turistica in loco
o comunque facile raggiungibilità delle zone dotate di
infrastrutture; in ultimo, pregio del contesto sotto il profilo
paesaggistico e ambientale.
Il professionista ha individuato le aree che, possedendo tutti i
requisiti suddetti, ha ritenuto di considerare come siti ideali.
Queste sono le aree teoriche in virtù dei criteri che ho letto:
l'area n. 1 è compresa fra i comuni di Nus, Saint-Marcel,
Brissogne, Pollein e Quart; l'area n. 2 è compresa fra i comuni di
Issogne, Verrès e Arnad; L'area n. 3 è compresa fra Saint-Vincent e
zone limitrofe; l'area n. 4 si trova all'imbocco della
Valgrisenche, fra i comuni di Avise e Arvier; l'area n. 5 si trova
fra i comuni di La Salle e Morgex. Quindi la zona su cui insiste il
campo di Gignod non rientra fra quelle ritenute (astrattamente)
ideali. Si fa astrazione della disponibilità dei terreni, si fa
astrazione del fatto che i terreni siano destinati ad attività
agricola, ci sono una serie di aspetti: il professionista ha
guardato da un punto di vista solo teorico.
Gignod, dicevo, non rientra fra quelle ritenute ideali in
ragione della mancanza di una delle caratteristiche indicate: aree
tendenzialmente pianeggianti tali da consentire l'allestimento di
un percorso adatto anche a neofiti e principianti.
Fermo restando che, come evidenziato dallo studio di cui
trattasi, risultano piuttosto limitate le zone in valle in cui
inserire un percorso di golf avente dimensioni sufficienti per un
tracciato a 18 buche, in merito al progetto di ampliamento di detto
campo promosso dal comune di Gignod e dalla comunità montana Grand
Combin, l'Amministrazione regionale ha ritenuto di dover effettuare
alcune verifiche ritenute essenziali con riferimento a due aspetti
di fondamentale importanza. Il primo riguarda l'entità
dell'investimento, 8,7 milioni IVA inclusa per il solo ampliamento
del campo da gioco, a cui dovrebbero aggiungersi 4,4 milioni IVA
inclusa per la realizzazione delle infrastrutture di servizio: club
house, hangar per le attrezzature, sottopasso di collegamento.
Parliamo di 13 milioni di euro circa, quindi questo è un dato di
grande attenzione, anche in virtù di quello che ci ha detto Croce
nel 2004.
Pur premettendo che una stima sufficientemente precisa dei costi
di realizzazione di un campo da golf può effettuarsi solo in
presenza di un progetto definitivo, allo stato attuale - per Gignod
esiste infatti un mero progetto preliminare - il professionista
incaricato ha provveduto a fornire un quadro analitico dei costi
standard, derivanti dalla realizzazione di un nuovo campo a 18
buche. Dice: i costi standard per la costruzione di un campo a 18
buche infrastrutture di servizio escluse di qualità medio alta, si
stimano in una spesa compresa fra 3,4 - 3,5 milioni di euro netti;
ovviamente è un ragionamento di costi standard. Considerando che la
previsione di spesa indicata dalle amministrazioni proponenti
ammonta a circa 7,3 milioni riferiti solo all'ampliamento del campo
da 9 a 18, e pur tenendo in considerazione che la stima effettuata
dal consulente risale al 2004, il governo regionale ha ritenuto
necessario non affrettare le decisioni in merito al finanziamento
dell'opera, riservandosi di valutare la congruità della spesa
prevista, in relazione alle caratteristiche dell'investimento,
soprattutto se rapportate alle sue potenzialità in termini di
ampliamento della offerta turistica e sportiva della zona.
Il secondo aspetto sul quale è in atto un confronto con il
Comune e la Comunità montana è legato alla disponibilità dei
terreni interessati dall'opera, che allo stato attuale risulterebbe
assicurata solo per 15 anni. Considerati i tempi prevedibili per il
completamento dell'opera e per l'apertura al pubblico del nuovo
impianto, risulterebbe disponibile un arco temporale che risulta
troppo breve per ammortizzare l'investimento realizzato, esponendo
le amministrazioni coinvolte al rischio di infruttuosa
rinegoziazione delle cosiddette
put options
con i
proprietari dei terreni interessati, dopo solo una decina di anni
dalla inaugurazione del nuovo campo. In relazione alla consistenza
dell'impegno finanziario richiesto è risultato imprescindibile
subordinare il finanziamento alla garanzia della totale
disponibilità dei terreni di proprietà privata per un periodo di
almeno 30 anni. Quindi, rispetto a questo tema, le valutazioni
fatte dagli uffici mettono sul tavolo che un investimento di 7,5
milioni, qualora dovesse essere ritenuto congruo, si giustifica
solo se c'è una profondità temporale di quel tipo.
A completamento della risposta, per avvalorare le premesse del
collega Bertin, l'Amministrazione regionale considera il golf come
componente importante dell'offerta turistica sportiva della
regione: abbiamo citato l'ampliamento del campo del Breuil, abbiamo
inserito nel catalogo dei prodotti che l'Assessorato promuove
nell'ambito delle iniziative (pubblicità, saloni, contatti con la
stampa) per questa attività. Vale anche per il prodotto golf la
considerazione che un'efficace strategia di vendita non può
prescindere dalle necessarie iniziative da parte del complesso
degli operatori privati interessati, in mancanza delle quali il
solo intervento istituzionale non può costituire garanzia di
risultati in linea con le potenzialità espresse dal territorio. In
ultimo, ancora, ci siamo confrontati in commissione: ricordo che
l'Amministrazione garantisce dal 2007 un indispensabile supporto ai
soggetti gestori dei campi di golf presenti in valle, mediante una
erogazione di contributi per il ripristino funzionale e la
manutenzione straordinaria dei campi, con uno stanziamento annuo
complessivo di 370.000 euro, che sono i contributi previsti
all'articolo 5 della legge 16/2007. L'altro giorno ci siamo
confrontati in commissione e abbiamo riaperto i termini per
consentire di utilizzare appieno queste nostre disponibilità,
indispensabili per la gestione dei campi. Spero di aver dato tutti
gli elementi.
Président
- La parole au Conseiller Bertin.
Bertin (VdAV-R)
- Grazie, Presidente. Grazie, Assessore,
per il ripasso che abbiamo fatto delle linee guida per il golf in
Valle d'Aosta; fra l'altro avevo fatto un 116 per averlo. Ho
trovato delle simpatiche annotazioni sulle fotocopie che mi sono
state date: non so se sono sue o di chi, a margine, aggiunte, ma a
parte questo aspetto divertente, la risposta non so come
interpretarla. Quello che mi interessava era capire se si voleva
aumentare l'offerta turistica di strutture golfistiche: in realtà
non mi ha risposto né dove, né quando, né perché. Non mi
interessava sapere dove, mi interessava sapere quando e dove...
(Interruzione dell'Assessore Marguerettaz, fuori
microfono)
... grazie, facciamo così. Sono insoddisfatto naturalmente!
