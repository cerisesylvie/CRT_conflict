Classificazione
EDILIZIA
Edilizia residenziale


Resoconto integrale del dibattito dell'aula
Oggetto del Consiglio n. 669 del 4 maggio 1994 - Resoconto
OGGETTO N. 669/X - Reperimento di fondi per soddisfare le
richieste di mu­tui di edilizia residenziale. (Approvazione di
risoluzione - Reiezione di mozione).
Mozione - Richiamata la delibera della Giunta regionale n. 2913
dell'8 aprile 1994 in cui viene fissata in lire 15.000.000.000 la
somma per il finanziamento delle domande di mutuo, di cui alla
legge regionale 28 dicembre 1984 n. 76, presentate nel corso del
se­condo semestre del 1993;
Accertato che con tale stanziamento non sarebbe possibile dare
risposta a circa la metà delle domande presentate, in particola­re
per gli interventi di acquisto e per il finanziamento a favore
delle Cooperative edilizie;
il Consiglio regionale della Valle d'Aosta
Impegna
la Giunta a reperire, attraverso delle variazioni di bilancio
e/o attraverso l'accensione di mutui, le somme necessarie per
sod­disfare il maggior numero possibile delle richieste
presentate.
F.to: Marguerettaz - Collé - Viérin Marco
Presidente -
Ha chiesto la parola il Consigliere
Marguerettaz.
Marguerettaz (PpVA) -
Così riprendiamo un discorso
che, per certi versi, era stato già abbozzato questa mattina con
l'interpellanza.
Il ragionamento che sta a monte di questa mozione e che, come
gli assessori avranno potuto vedere, non contiene nelle premes­se
delle valutazioni di tipo politico, proprio per non urtare la
suscettibilità di nessuno, prende atto di un problema ed invita il
Consiglio a chiedere alla Giunta di trovarne le soluzioni. Il
problema sono i fondi di rotazione per i cosiddetti mutui prima
casa. Questa mattina l'Assessore Ferrero ci ha comunicato dei dati,
precisi per alcune delle domande presentate, non altret­tanto
precisi sulle altre. Quindi proverò io a completarli.
Per il secondo semestre del 1993 ci sono stati 337 nuclei
fami­liari che, di fatto, hanno chiesto di poter usufruire delle
agevo­lazioni previste dalla legge. Di queste 337, 145 domande
avranno risposta favorevole, 188 non l'avranno. Questo signifi­ca
che diamo una risposta positiva a meno della metà delle do­mande
presentate.
Non sto a ripetere tutte le motivazioni che fanno sì che per la
Valle d'Aosta l'argomento casa sia fondamentale da un punto di
vista politico. Seguiamo due ordini di pensieri: quello che la
ca­sa sia uno dei bisogni primari, quello che comunque anche il
diritto alla proprietà della casa sia un diritto da salvaguardare
con tutti i mezzi; infine, quello che in un momento di crisi del
settore edile, anche dare possibilità al mercato inteso nel senso
privatistico del termine, quindi non degli appalti o del piano
la­vori che veniamo testè d'approvare, possa essere, sebbene non
risolutivo, quanto meno di aiuto nei confronti di quelle imprese
che oggi si trovano in difficoltà. Questa, in estrema sintesi, la
premessa.
Cosa chiediamo con questa mozione? Suggeriamo una strada, che
non è detto che sia l'unica, ce ne possono essere altre, ma per la
nostra scarsa competenza abbiamo individuato queste due. Come
possiamo fare per soddisfare se non tutte, almeno un numero
maggiore - visto che non arriviamo a soddisfarne nemmeno la metà -
delle richieste presentate? Andiamo alla ri­cerca di fondi. Quanto
al modo, ripeto, abbiamo individuato queste due proposte che però
sono suscettibili di qualsiasi con­fronto. La prima, quella
classica delle variazioni di bilancio, quindi si tratta di una
scelta politica, vale a dire la Giunta ri­prende in mano il
bilancio preventivo che è stato votato, analiz­za quei capitoli di
spesa che non hanno ancora un atto impe­gnativo della spesa stessa,
rinuncia a quelle decisioni per spo­stare quelle voci di bilancio
su questa voce.
La seconda, quella dell'accensione dei mutui, che probabilmente
è più complessa, forse anche meno funzionale per quanto riguarda le
casse re­gionali, ma sono due proposte che noi mettiamo sul
tappeto.
Dicevo, all'inizio, che questa mozione non vuole avere, almeno
non nelle intenzioni che l'hanno generata, caratterizzazioni di
tipo politico. Crediamo che questo sia un argomento sul quale, al
di là della posizione di maggioranza o di minoranza, tutto il
Consiglio dovrebbe sforzarsi per trovare delle risposte.
É per questo spirito che io, che sono primo firmatario della
mozione, ma anche i colleghi che l'hanno firmata con me,
dichiariamo fin d'ora di essere disponibili a qualsiasi confronto,
a qualsiasi vo­lontà di emendare o di trovare altre strade rispetto
a quelle presentate, proprio perché ci interessa l'unico obiettivo,
che è quello che denunciavo in precedenza, cioè far sì che delle
at­tuali 145 domande finanziate le domande di questi nuclei
fa­miliari possano essere superiori.
Presidente -
Ha chiesto la parola il Consigliere
Tibaldi.
Tibaldi (LN) -
Benché non sia firmatario di questa
mozione, che parte su ini­ziativa del PpVA, mi sembra opportuno
fare un intervento.
Le motivazioni politiche che hanno spinto il Partito popolare
valdostano a presentare quest'iniziativa politica sono identiche
alle nostre: non sto a ripetere il diritto alla proprietà della
casa, le legittime aspettative che devono essere soddisfatte dei
citta­dini valdostani al fatto di possedere una propria abitazione
per loro stessi e per la famiglia. Mi pare però importante
sottoli­neare o, piuttosto, additare un altro problema, che
concerne comunque i fondi di rotazione per l'edilizia
residenziale.
Nel 1993 si è verificata per la prima volta l'esclusione di un
congruo numero di domande per l'ottenimento della concessio­ne di
mutui e molto probabilmente questo evento, quindi que­sta carenza
di disponibilità liquide, si verificherà anche negli anni futuri,
perché mi sembra che sia facilmente prevedibile che i tagli al
bilancio saranno sempre maggiormente percepiti, e a livello
regionale e, soprattutto, a livello di cittadini. In que­sto caso,
abbiamo, per la seconda volta, la soddisfazione sola­mente parziale
delle domande che sono state iscritte in gradua­toria, quindi con
una sostanziale negazione ad una congrua parte di cittadini che,
pur possedendo i requisiti e però essendo stati collocati nella
zona media o bassa della graduatoria, non possono vedere
soddisfatta una loro legittima aspettativa.
Pertanto, mi sembra importante dare una certa priorità anche a
queste domande, cioè se le domande ammesse ma finanziate sono una
piccola parte, anche le domande ammesse ma non fi­nanziate devono
essere tenute in una certa considerazione, nel senso che le
graduatorie successive, in una qualche maniera, devono reincludere
anche coloro che sono già stati in una gra­duatoria precedente, e
comunque hanno non solamente già di­mostrato il possesso di
determinati requisiti, ma hanno soprat­tutto preso impegni di
carattere finanziario, nel senso che ma­gari hanno acceso mutui con
altre banche, con altri istituti di credito, quindi hanno già
stipulato veri e propri atti di compravendita e si sono impegnati
finanziariamente in proprio, nell'attesa che venisse erogato loro
questo mutuo per la prima casa.
Mi sento in dovere di proporre un emendamento alternativo a
quella che è la proposta del PpVA, nel qual caso non possono essere
fatte variazioni di bilancio, nel qual caso non possono es­sere
accesi mutui della Regione con altri istituti di credito, a favore
appunto di coloro che dovranno presumibilmente aver soddisfatto un
loro diritto. Proporrei all'esame del Consiglio, in maniera
alternativa o integrativa, anche un emendamento, do­ve si chiede
una modifica sostanziale del dispositivo, fermo re­stando le
premesse che sono legittime ed accettate in
toto
dal nostro
gruppo politico. Sostanzialmente chiediamo che la Giunta regionale
si impegni a finanziare integralmente tutte le domande incluse
nell'elenco relativo al secondo semestre 1993, prima di provvedere
a stilare ulteriori graduatorie per l'anno in corso o per gli anni
successivi e, conseguentemente, a derogare a quello che è un
articolo limite del regolamento di attuazione, che è l'articolo 17,
sesto comma, delle norme per la concessione di mutui ad interesse
agevolato a favore di privati nel settore della edilizia
residenziale, il quale dice che per l'acquisto di una abitazione
l'atto pubblico di compravendita non deve essere stato stipulato da
oltre un anno dalla data di richiesta di fi­nanziamento.
Perché questa deroga? Perché ci sono molti esempi di privati - e
faccio un esempio temporale - che hanno stipulato un atto di
acquisto nel marzo 1993, hanno avanzato la richiesta di
finan­ziamento nell'autunno del 1993 e, a tuttora, non hanno avuto
una soddisfazione, non sono stati inclusi favorevolmente nella
graduatoria, e quindi si rischia che decorra inutilmente quell'anno
di tempo che è appunto previsto in questo regola­mento, facendo
loro perdere il diritto alla casa, senza che pos­sano più
riproporre, in un futuro, la domanda per l'assegna­zione di un
mutuo alla prima casa.
Si rischierebbe, in via paradossale, di escludere determinate
categorie di cittadini che non si sono collocati favorevolmente in
graduatoria dal diritto ad ottenere (ed è previsto dalla legge) un
finanziamento per garantirsi un'abitazione.
Quindi propongo questo emendamento, che adesso consegno al
Vicepresidente affinché venga distribuito a tutti i
consiglieri.
Presidente -
Ha chiesto la parola l'Assessore ai
lavori pubblici, Ferrero.
Ferrero (Ass.tec.) -
Nemmeno io ripeterò delle
cose che, almeno in questa sede, ci siamo già detti più di una
volta. Intanto, non che sia questo il centro del problema: sulle
cifre, Consigliere Marguerettaz, si tratta di capirsi; a me risulta
che le domande ammesse anche dopo la verifica dei ricorsi fatta due
giorni fa dall'apposita commissione, parlo delle domande valide del
secondo semestre del 1993, sono 298, quindi non 300.
Con l'applicazione del regolamento, le percentuali, eccetera, se
ne finanziano, con i 15 miliardi previsti, 146. Insisto sempre su
un aspetto: che tutte le domande valide per la ristrutturazione,
55, vengono finanziate, tutte le domande di nuova costruzione
vengono finanziate con le cose che ci siamo detti stamattina
ri­guardo alle cooperative, che potranno fare ricorso ad altri
fondi, in particolare statali.
Delle 212 domande di acquisto - è sempre lì il problema, perché
lì è la grande quota di domande - alla fine di questo percorso si
riesce a finanziarne 60. Non dimentichiamo mai, perché è un dato di
fatto di cui tenere conto, che la tendenza che tutto indi­ca
permanga è che la metà circa delle domande di acquisto non hanno
seguito, perché gli atti non vengono perfezionati e così via.
Questo significa che in sostanza su 100-110 domande che
per­marrebbero per l'acquisto si riesce a finanziarne soltanto 60.
Questo per ristabilire le proporzioni numeriche del problema.
L'altro aspetto che voglio ricordare, sia sul fronte
dell'industria delle costruzioni, sia sul fronte anche dello sforzo
finanziario della Regione, è che quest'anno 1994, rispetto alle
domande 1993, primo e secondo semestre, la disponibilità è di 15
miliar­di, più i 20 miliardi e mezzo circa del primo semestre 1993,
quindi con riferimento all'anno 1993, se si chiude così, sono 35,5
miliardi su questo strumento. E non mi sembrano in sé pochi, cioè i
15 miliardi rispetto ai teorici 20 miliardi sono cer­tamente un
tetto, però è un tetto che lascia ancora la possibilità di
funzionamento largo a questo strumento di politica della ca­sa.
Non voglio nemmeno insistere che questo del mutuo prima casa non
è l'unico strumento esistente in questo settore delle abita­zioni;
c'è la legge n. 33 che per una parte funziona in questo senso, c'è
la legge 560/93, che è in corso di attuazione, ci sarà (perché è un
atto all'esame dell'Assessorato e della Giunta) l'esecuzione e
l'attuazione di quanto abbiamo previsto con la legge finanziaria
regionale per il 1994 in ordine alla cessione di parte del
patrimonio immobiliare regionale, fra cui numerosi alloggi. Voglio
dire, senza mescolare cose diverse, che già oggi esistono una serie
di strumenti che sono funzionanti per dare risposta alle esigenze
abitative.
A me pare che, da un lato, continuino ad esserci degli equivoci;
per quanto ci riguarda come Giunta, c'è una volontà ferma di
mettere mano ad una revisione di questo particolare strumen­to, il
mutuo prima casa, alla luce di una valutazione attenta delle
conseguenze che ha avuto nell'attuazione nel corso di questi anni,
della massa finanziaria che ha mosso e delle con­seguenze e
dell'impatto economico e sociale reale di questa leg­ge. Ma non per
cancellare o per ridurre il peso di questa leva di politica
abitativa, ma per collegarla meglio ad altri strumenti che occorre
mettere in campo; un insieme di strumenti che sono in fase di
predisposizione e che verranno portati alla discussio­ne della
Giunta, delle Commissioni consiliari e del Consiglio.
Segnalo soltanto, dal punto di vista dei vincoli di bilancio,
che ci siamo trovati in presenza di un pregresso di 36,5 miliardi a
tutto il 1992, un pregresso da coprire e da finanziare in qualche
modo, e che sicuramente per il 1994, perché ancora la legge e il
regolamento non sono stati modificati, avremo un problema di
impegno dei rientri dei prossimi anni e quindi dovremo già
af­frontare il problema del mutuo fino a che non facciamo la
revi­sione della legge e del regolamento.
Lo affronteremo probabil­mente utilizzando per un periodo di
tempo limitato a questa fa­se di transizione il passaggio in conto
interessi.
Detto questo, non credo che sia possibile accettare la proposta
anche con l'emendamento che è stato fatto, perché al momento
attuale o si modifica la legge e il regolamento, oppure anche la
soluzione di cui parlava Tibaldi non è al momento praticabile.
La Giunta ha costituito un gruppo di lavoro dell'Assessorato ai
lavori pubblici, dell'Assessorato alle finanze, Finaosta e Centro
sviluppo, un gruppo ristretto di carattere tecnico, che nel giro di
due mesi deve fare una proposta alla Giunta e all'Assesso­rato di
revisione della legge n. 76 e del regolamento di attua­zione, e
contemporaneamente svolgere un'analisi rapida, ma attenta, sui
risultati raggiunti nell'applicazione della legge, con riferimenti
particolari alle finalità originarie, giustamente ri­cordate in
questa sede di finalità di rilancio del settore edilizio, oltre che
di risposta alle esigenze abitative.
Allora mi permetto di proporre di non votare la mozione,
cer­cando di concordare un testo - che potrebbe essere una
risolu­zione dal punto di vista tecnico - in cui si richiamino i
concetti che ho cercato di esprimere rapidamente, e in cui si
impegni la Giunta regionale - ecco il senso della risoluzione - a
portare all'attenzione del Consiglio i risultati dell'analisi che
sarà con­dotta dal gruppo di lavoro cui ho fatto riferimento, al
fine di concordare le linee per la revisione della normativa
vigente, anche in un'ottica di eventuale potenziamento del mutuo
prima casa (quindi senza escludere questa prospettiva), nel quadro
dell'insieme degli strumenti di politica abitativa da
utilizzare.
Pregherei i consiglieri anche presentatori della mozione di
con­cordare con la Giunta attorno al testo che ho suggerito.
Presidente -
Ha chiesto la parola il Consigliere
Marguerettaz.
Marguerettaz (PpVA) -
Ringrazio l'Assessore per
l'ampiezza dell'esposizione e non en­tro nella polemica delle
scelte diverse che questa Giunta inten­de fare, perché fanno parte
di una responsabilità di governo che si è assunta e che è giusto e
lecito che persegua e che porti a termine.
Cercherò di fare un ragionamento una volta tanto da uomo della
strada, e l'uomo della strada di fronte alle argomentazioni che lei
ha portato, Assessore, non credo che sia pronto a rece­pirle.
Perché dico questo? Perché l'uomo della strada, in parti­colare, se
è uno di quei nuclei familiari che ha presentato do­manda e la cui
domanda verrà disattesa, ragionerà in una maniera molto diversa:
con un bilancio regionale di 1600, o quanti sono, miliardi - così
ragionerà - con gli sprechi che di questi miliardi si fanno, e
quando non sono sprechi sono pro­babilmente indirizzi non così
indispensabili che vengono dati al denaro, io rimango senza
contributi.
Lei potrà giustamente spiegare che questa probabilmente è una
legge che, nel tempo, ha drogato il mercato, che non è riuscita a
dare la risposta che si proponeva, ma il problema di quelle
per­sone oggi rimane. Allora il ragionamento che faccio io è il
se­guente. Personalmente, ma anche chi con me ha presentato questa
mozione, saremmo disponibilissimi a rivedere anche la nostra poca
proposta, così come appare dalla mozione, purché alla luce di
provvedimenti, cioè di quei provvedimenti che lei dichiara essere
in corso d'opera, ma che dobbiamo ancora aspettare di vedere, di
discutere, di vagliare e di votare even­tualmente.
Obiettivamente, pur non volendo fare un processo alle
inten­zioni nelle cose dette dall'Assessore, anzi sono certo che
l'Asses­sore (così come la Giunta) crede nelle cose che ha
affermato, chiedo però con questa mozione che, nel frattempo, si
dica che c'è questa esigenza, che finché non troviamo strumenti
diversi facciamo questo sforzo. Assessore, sono convinto che fra le
pie­ghe del bilancio regionale, soprattutto se, come ha detto lei
nella sua risposta, le domande che poi alla fine non avrebbero
risposta sono assai inferiori di quelle che pronosticavo io, quindi
a maggior ragione le risorse da ricercare sarebbero in­feriori,
torno a ripetere che sono convinto che dagli stessi fondi globali -
che prevedono circa 150 miliardi di impegno - potrebbe essere
cancellata qualche voce, ed essere stanziata per dare ri­sposta a
questo problema.
Certo che è una volontà politica. Questo, fra l'altro, non
signifi­ca fare come l'altra volta, quando a nostro avviso è stata
fatta retromarcia, lo abbiamo detto e lo abbiamo anche - come suol
dirsi - sfruttato da un punto di vista politico, ma stavolta no.
Stavolta il discorso è decisamente diverso; si tratta di andare a
vedere una voce, due voci, badate bene, non di punti che la
maggioranza oggi dovrebbe dire non sono più qualificanti di questo
governo, questo no. Cioè i punti che eventualmente ve­nissero
cancellati perché i soldi stanziati dovrebbero passare di qua, non
apparrebbero punti dequalificanti, non apparrebbero semplicemente
come punti meno prioritari rispetto a questo. E torno a ripetere:
andatevi a vedere le voci dei fondi globali e, al di là della
collocazione di maggioranza o di minoranza, scopri­rete che lì
sopra ci sono indubbiamente tante voci di spesa che sono
sicuramente meno importanti di questo problema, che toc­cano
categorie di persone che hanno un bisogno assai inferiore rispetto
a queste.
Pertanto, la risoluzione proposta dall'Assessore mi convince,
non è che non mi convinca; ripeto, credo alla bontà di questa
ri­soluzione. Non credo, tuttavia, che questa sia la strada per
di­re: "Ritiriamo questa mozione", nel senso che la risoluzione
di­ce: "Impegna la Giunta regionale a portare all'attenzione del
Consiglio i risultati dell'analisi...", eccetera, eccetera, e di
fatto qui non c'è una scansione temporale, come forse difficilmente
anche potrebbe essere richiesto, ma si potrebbe vedere se inve­ce
una scansione temporale può essere data su questi impegni proposti
dalla risoluzione dell'Assessore, nel senso di arrivare a dire: ci
impegnano a trovare altre strade, ma se queste strade non riescono
a dare altri strumenti a quelle 60, 90, 100, non so quante sono,
domande che oggi non hanno ottenuto risposta, ci impegnamo in
qualche modo a darle. Questo è il senso politico della
questione.
Ci sono domande che non hanno risposta, noi vogliamo dare
ri­sposta. In quale modo? Noi abbiamo detto in un modo,
l'Asses­sore dice in un altro modo, ci va bene anche la proposta
dell'As­sessore, ma quello che ci sta a cuore è che queste domande
ab­biano risposta.
Quindi se l'Assessore è disposto, tanto per arrivare ad una
mediazione conclusiva, a riferire la parte impegnativa della
ri­soluzione alle domande del secondo semestre 1993, non so se è
chiaro, cioè: al fine di concordare le linee della revisione della
normativa vigente...
Presidente -
Chiedo scusa, Consigliere
Marguerettaz, al fine di evitare un dialogo fra lei e l'Assessore
sulla possibilità di trovare una so­luzione la più possibile
unitaria, se è il caso sospendiamo per dieci minuti il
Consiglio.
Marguerettaz (PpVA) -
Chiedo che la parte
impegnativa sia messa in relazione alle domande che attualmente non
hanno risposta del secondo se­mestre 1993.
Se così è, credo che potrei accettare anche la risoluzione
pre­sentata.
Presidente -
Ha chiesto la parola il Consigliere
Parisi.
Parisi (VAP) -
Mi sembra che su questo argomento
ormai si siano scritti dei libri bianchi. Ho l'impressione che il
problema della casa sia di­ventato una favola e, di volta in volta,
ci troviamo in questo Consiglio come ci siamo trovati nei consigli
del Comune di Ao­sta, ai quali era presente anche il Consigliere
Marguerettaz, dove si sono fatti sempre dei bellissimi discorsi, e
maggiormen­te strumentali, nel momento in cui si era in
corrispondenza di elezioni, e poi non si è fatto nulla.
Allora credo che con questo meccanismo di andare a ricoprire, di
volta in volta, dei finanziamenti o di andare ad integrare dei
finanziamenti per dare delle risposte parziali, non si darà mai una
risposta al problema casa.
Anche in passato mi sono permesso di dare dei suggerimenti e
fare delle proposte per quanto riguarda questo problema. Anzi­tutto
concordo con l'Assessore nel dire che ormai questa legge 76/84, a
distanza di 10 anni, non è più rispondente a quelli che erano i
principi per i quali era stata costituita: quindi va modi­ficata. E
non è vero quello che diceva il Consigliere Margueret­taz, che è un
falso problema il fatto che il mercato sia drogato: è un problema
realissimo, perché ormai il prezzo a metro quadro di quello che è
l'acquisto della casa è diventato talmente alto, per cui ad
accedere a questa legge sono in pochissimi e sono soltanto coloro
che hanno come minimo un reddito che va al di là dei 50 milioni
l'anno, i quali, oltre ad avere un reddito altis­simo, devono avere
anche un bel gruzzolo in banca, altrimenti non potranno mai
accedere a questo mutuo. Allora, se si vuole dare una risposta ad
una fascia di utenti bisogna andare a ri­vedere questa legge.
In secondo luogo, ritengo che ormai per quanto riguarda il
problema casa vada fatta una legge quadro, cioè è inutile anda­re a
creare continuamente degli organismi che si interessano di questo
problema perché poi, alla fine, non si sa a chi rivolgersi per
avere delle risposte. Esiste già un organismo, ne faceva parte
anche il Consigliere Borre insieme al rappresentante dell'IACP come
rappresentante dell'Assessorato, per cui ritengo che
quell'organismo sia in grado di fare delle proposte. Non so se
esiste sempre, però se non esiste, creiamo un organismo che sia in
grado di andare a rivedere quello che è il discorso della legge n.
76, la modifica della legge n. 15 come è stato detto in passato, la
modifica della legge sull'IACP, poiché anche quello è importante
per quanto riguarda il problema casa, perché alme­no avremmo
qualcuno che si interesserebbe di eseguire quelle che sono tutte le
linee ed i programmi che riguardano l'edilizia sovvenzionata e
convenzionata.
Esistono altri problemi per quanto riguarda l'aspetto casa, e ci
sono i casi sociali dei quali nessuno mai parla; esiste poi il
pro­blema dell'intervento che riguarda l'edilizia sovvenzionata,
laddove ormai, a fronte di 800-900 domande, gli alloggi che vengono
costruiti sono 50, con dei programmi che sono realiz­zati in tempi
lunghissimi. Per cui anche per quanto riguarda questo problema non
si ha la possibilità di dare delle risposte.
Altro aspetto che ritengo importante è quello di fare un'analisi
conoscitiva perché, oggi come oggi, non abbiamo alcun dato reale di
quella che è l'esigenza del problema casa in campo re­gionale. Qui
si fanno sempre dei discorsi di carattere settoriale, però fino
adesso non si è riusciti ad affrontare il problema nella sua
globalità.
Ritengo che è inutile anche andare a rimpinguare di 3-4-5
mi­liardi la legge n. 76, perché in quel caso probabilmente
riusci­remmo a dare una risposta contingente sul momento, però ci
troveremmo, l'anno successivo, ad avere una situazione più
drammatica di quella che abbiamo adesso.
Per cui, magari per quest'anno, possiamo anche andare ad
assorbire quello che è il bilancio del 1994, però l'anno prossimo
ci troveremmo di fronte alla situazione di aver assorbito il
bilancio non solo del 1995, ma del 1996-1997.
Pertanto ritengo che, prendendo anche come spunto la proposta
che faceva l'Assessore, che si può integrare, si debba dare una
risposta che non sia una risposta tampone come è stata data in
passato, ma che finalmente si riesca a venire in Consiglio con una
proposta quadro generale, che dia finalmente una soluzio­ne a
questo problema. Altrimenti ci troveremo sempre qui a fa­re questi
discorsi senza dare delle risposte.
Presidente -
Ha chiesto la parola il Consigliere
Tibaldi.
Tibaldi (LN) -
Mi è parso, dal dibattito che
finora è stato instaurato, che non si contesti la scelta politica
che viene fatta dalla Giunta e dall'Assessore. Governare significa
avere dei poteri, ma signifi­ca anche assumersi determinate
responsabilità. Se questa è la politica abitativa che intende
portare avanti l'attuale maggio­ranza, non sono qui, almeno io
personalmente, per contestarlo.
Neppure mi sembra il caso di contestare la proposta
dell'Asses­sore di procedere ad una effettiva ed efficace revisione
della legge 76/84 con il rispettivo regolamento di attuazione, in
quanto non più consona ai tempi attuali, in quanto obsoleta, in
quanto bisognosa di un maggiore aggancio con la realtà dei
fatti.
Mi preoccupo però, come ho già esposto in precedenza, di un
congruo numero di cittadini che rischierebbe di veder deluse
definitivamente le proprie aspettative di veder soddisfatto questo
diritto di avere un finanziamento per la casa.
Il problema è che non si tratta nemmeno di una situazione
parziale, a differenza di come diceva il Consigliere Parisi,
per­ché se questa situazione si reitera nel tempo - ed è già la
secon­da volta che si verifica: la prima volta, è stata
miracolosamente risolta con un intervento finanziario; questa
volta, si verifica nuovamente - non è escluso, come dicevo prima
per i tagli che presumibilmente ci saranno, che si verifichi anche
negli anni futuri. Quindi ci sarebbe il rischio che molti
richiedenti, che molte domande rimangano disattese, nonostante gli
impegni presi dagli stessi, nonostante gli impegni che possono
essere notevoli. Pensate ad una famiglia che conta su questo
beneficio che prevede generosamente la Regione Val d'Aosta e che un
domani si vede negato.
Quindi questo ritardo, questa insoddisfazione parziale
accumu­lata, un domani potrebbe generare un malcontento ancora più
diffuso, ancora più largo, ancora più incontrollabile.
Rimane ferma la nostra adesione completa alla proposta
origi­naria di Marguerettaz e del Partito popolare valdostano,
rima­ne fermo anche l'emendamento che proponiamo come alterna­tivo;
chiediamo semplicemente una deroga, che è in questo caso specifica
e non deve diventare regola. Derogare non significa che questa
dovrà essere la regola, anche perché se il gruppo di lavoro opera
efficacemente e tempestivamente potrà addivenire a soluzioni
legislative ed amministrative ben migliori.
Mantengo l'emendamento, a meno che adesso, in sede di modi­fica,
il Consigliere Marguerettaz abbia elaborato qualche impe­gnativa un
po' più concreta, anche perché la risoluzione propo­sta
dall'Assessore manifesta le buone intenzioni, però mi sem­bra una
proposta debole, una proposta che serve più a soddisfa­re noi in
questa assemblea, però comunque a lasciare sempre in estremo
malcontento le persone della strada che fanno i ragio­namenti di
cui diceva prima Marguerettaz. Quindi ritengo che la proposta sia
debole e poco incisiva, a meno che non si con­cordi una modifica un
po' più sostanziosa, un intervento che abbia una cadenza temporale
e debba essere concretizzato en­tro un determinato margine di
tempo. Penso che comunque sia la mozione presentata da
Marguerettaz, sia l'emendamento presentato dal sottoscritto,
debbano essere tenuti in maggiore considerazione, perché sono
decisamente più incisivi e decisa­mente più vicini a quelli che
sono i problemi concernenti i fondi di rotazione per la prima
casa.
Presidente -
Ha chiesto la parola il Consigliere
Marguerettaz. Ricordo al Consigliere Marguerettaz che siamo al
terzo intervento.
Marguerettaz (PpVA) -
Propongo, in relazione a
quello che dicevo prima, se la Giunta è d'accordo, di emendare la
risoluzione proposta dall'Assessore nella parte impegnativa in
questo modo. Mantenere tutta la ri­soluzione così come è stata
scritta ed aggiungere una frase fina­le nella parte impegnativa,
che dovrebbe recitare così:
"Tali misure
(quindi le linee di
intervento da concordare, eccetera)
dovranno altresì fornire
concrete risposte a quei privati e a quelle cooperative edilizie
che, avendo presentato domanda per il secondo semestre 1993 ai
sensi della legge regionale 28 di­cembre 1984, n. 76, ed essendo in
possesso dei requisiti necessa­ri, non hanno al momento potuto
usufruire dei finanziamenti previsti".
Abbiamo, in questo modo, un oggetto sul quale rivolgere la
no­stra attenzione, altrimenti tutta la parte impegnativa della
ri­soluzione non ha un termine di paragone. Qui si impegna un po'
di più la Giunta a dire: il termine di paragone qui c'è e sono
quelle domande che oggi non hanno avuto risposta.
Poi come Consiglio ci confrontiamo e vediamo il gruppo di
lavo­ro, ma diamo risposta a questi.
Presidente -
Ha chiesto la parola l'Assessore ai
lavori pubblici, Ferrero.
Ferrero (Ass.tec.) -
Capisco l'accanimento
consiliare su un tema del genere. Sono convinto che, al di là della
formula delle parole, le cose che sono dette nella parte
impegnativa siano importanti, con quelle premesse, altrimenti non è
che le premesse sono messe lì, per­ché si dice:
"revisione della
normativa vigente, anche in un'ot­tica di eventuale potenziamento
del mutuo prima casa, nel qua­dro dell'insieme degli strumenti di
politica abitativa da utiliz­zare"
e qui si può aggiungere: "in
modo organico, integrato", ma il senso mi pare chiaro.
Non sono d'accordo sull'emendamento Tibaldi perché credo che
quando il Consiglio vota una cosa, questo abbia una grossa
im­portanza. Non è possibile in ogni caso derogare con una
mozio­ne, un ordine del giorno, un voto del Consiglio fatto adesso,
a quanto previsto dalle norme per la concessione di mutui, per cui
questo emendamento non mi trova d'accordo, prima di tutto per
ragioni formali.
Al di là di questo insisto nel dire che quello che si vuole fare
è tentare di modificare gli strumenti di politica della casa;
questa sera mi ero impegnato a portare alcune prime proposte
organi­che; si tratta di attivare degli strumenti diversi,
parzialmente diversi a quelli oggi esistenti, senza escludere che
anche lo strumento del mutuo cosiddetto prima casa in un'ottica
diversa da quella con cui ha operato negli anni passati abbia uno
spa­zio importante.
É difficile modificare in un settore di questo genere le cose in
movimento, lo sforzo che è stato fatto da me e dalla Giunta in
relazione al mutuo prima casa, a partire dal primo semestre 1993,
secondo semestre 1993 - ripeto, siamo ormai nel corso del primo
semestre 1994 -, è quello di dare il massimo di chiarezza e di
informazione ai cittadini. Abbiamo segnalato in maniera inequivoca,
nel momento in cui i cittadini hanno chiesto la do­cumentazione per
presentare domanda, che nel secondo seme­stre la semplice domanda,
il possesso dei requisiti, potesse dare diritto in modo da evitare
il problema di impegni in qualche maniera presi e poi
disattesi.
Quindi mantengo il testo della proposta che ho fatto,
sottoli­neando che il punto importante è questo: di non escludere
un eventuale potenziamento del mutuo prima casa, là dove pro­blemi
che si sono accumulati possano anche trovare soluzione, però in un
quadro che sia finalmente un quadro diverso.
Presidente -
Ha chiesto la parola il Consigliere
Marguerettaz. Ricordo al Consigliere Marguerettaz che, nelle
deroghe, oggi siamo al quarto intervento.
Marguerettaz (PpVA) -
Ringrazio il Presidente, ma
potremmo anche risparmiare il la­voro di chi sta facendo le
fotocopie, perché visto come la mag­gioranza si è ricompattata
all'annuncio dell'Assessore Ferrero, credo che sarebbe forte carta
straccia.
Pertanto annuncio che quell'emendamento viene ritirato.
Quello che dispiace è che ancora una volta non è possibile
tro­vare un punto di incontro su un argomento che invece ritenevo
di facile accesso in questo senso. Forse per le intemperanze di
qualcuno, non so, non ho capito bene, ma credo che quando si dice
che la minoranza può essere d'accordo che si possano tro­vare anche
altre formule, Assessore, noi non abbiamo detto di essere in
contrasto con quello che lei proponeva, assolutamente, tant'è vero
che eravamo disponibili a votare questa risoluzione, ma abbiamo
bisogno di un termine di paragone. Termine di pa­ragone sono delle
persone che hanno fatto domanda e che aspettano, allora è a questi
che dobbiamo dire: vi daremo delle risposte, magari diverse,
benissimo, ma vi daremo delle rispo­ste. É a questi, non ad altri,
per gli altri magari scopriamo che a partire dall'anno prossimo non
c'è più nessuno che ha questi problemi.
Prendo atto di questo, ritiro l'emendamento proposto alla
riso­luzione e mantengo la mozione presentata.
Presidente -
Dichiaro chiusa la discussione
generale. Considerato il ritiro dell'emendamento che aveva
precedentemente presentato il Consigliere Marguerettaz, pongo in
votazione la risoluzione presentata dall'Assessore Ferrero, di cui
do lettura:
Risoluzione - Il Consiglio regionale
Richiamata la delibera della Giunta regionale n. 2913 dell'8
aprile 1994 in cui viene fissata in lire 15.000.000.000 la somma
per il finanziamento delle domande di mutuo prima casa di cui alla
legge regionale 76/84, relative al secondo semestre 1993.
Considerato che per il finanziamento si devono utilizzare i
rientri del fondo di rotazione presenti presso la Finaosta e le
di­sponibilità esistenti per l'anno 1995 nel bilancio pluriennale
1994/95.
Atteso in ogni caso che lo stanziamento di spesa previsto in
bi­lancio era risultato di una attenta valutazione dei diversi
centri di spesa e che pertanto la somma individuata rappresentava,
nel quadro del fabbisogno finanziario complessivo, la somma massima
disponibile.
Tenuto altresì conto che gli interventi previsti dalla legge
regio­nale 76/84 non costituiscono le uniche azioni condotte dalla
Regione in materia di abitazione essendo ad essi da aggiungere gli
interventi previsti dalla legge 33, capo I°, l'attuazione per
quanto di competenza, della legge 560/93 e l'esecuzione di quanto
previsto nella legge finanziaria regionale per il 1994 in ordine
alla cessione di parte del patrimonio immobiliare regio­nale tra
cui numerosi alloggi.
Richiamata altresì la delibera della Giunta regionale n. 3384
del 29 aprile 1994 con la quale è stato istituito un apposito
gruppo di lavoro composto da tecnici dell'Assessorato dei Lavori
Pubblici, dell'Assessorato delle Finanze, della Finaosta e del
Centro Sviluppo S.p.A. per la revisione della legge regionale 76/84
e del regolamento di attuazione.
Considerato che detto gruppo di lavoro ha, tra l'altro, il
manda­to di svolgere nell'arco di due mesi una attenta analisi
so­cio?economica sui risultati raggiunti nell'applicazione della
legge 76/84, con particolare riferimento alle sue originarie
fina­lità di rilancio del settore edilizio e di risposta alle
esigenze abitative locali.
Impegna
la Giunta regionale a portare all'attenzione del Consiglio i
ri­sultati dell'analisi che sarà condotta dal Gruppo di lavoro, al
fine di concordare le linee per la revisione della normativa
vi­gente, anche in un'ottica di eventuale potenziamento del mutuo
prima casa, nel quadro dell'insieme degli strumenti di politica
abitativa da utilizzare.
Presenti: 29
Votanti e favorevoli: 25
Astenuti: 4 (Lanièce, Marguerettaz, Tibaldi e Viérin M.)
Il Consiglio approva
Presidente -
Poiché è stato presentato un
emendamento alla mozione da parte del Consigliere Tibaldi, lo pongo
in votazione, dandone prima lettura:
Emendamento - alla mozione n. 14
Il dispositivo è sostituito dal seguente:
"La Giunta regionale a finanziare integralmente tutte le
do­mande incluse nell'elenco relativo al secondo semestre 1993,
prima di provvedere a stilare ulteriori graduatorie per l'anno in
corso o per gli anni successivi e, conseguentemente, a derogare a
quanto previsto dall'articolo 17, sesto comma delle "Norme per la
concessione di mutui a interesse agevolato a favore di privati nel
settore dell'edilizia residenziale".
Presenti: 29
Votanti: 25
Favorevoli: 1
Astenuti: 4 (Bich, Lanièce, Marguerettaz e Viérin M.)
Contrari: 24
Il Consiglio non approva
Presidente -
Pongo in votazione la mozione in
oggetto.
Presenti: 29
Votanti: 25
Favorevoli: 4
Contrari: 21
Astenuti: 4 (Bich, Lavoyer, Mafrica e Piccolo)
Il Consiglio non approva
