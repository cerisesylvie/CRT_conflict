Classificazione
AMMINISTRAZIONE REGIONALE
Ordinamento degli uffici e del personale
ASSISTENZA SOCIALE
Disabili
ISTRUZIONE PUBBLICA
Personale docente e non docente



Oggetto del Consiglio n. 2047 del 9 novembre 2011 - Resoconto
OGGETTO N. 2047/XIII - Interpellanza: "Chiarimenti in merito
alle nuove procedure adottate per il reclutamento degli operatori
di sostegno".
Interpellanza
Preso atto delle dichiarazioni rese dalla FP-CGIL nella
conferenza stampa di giovedì 27 ottobre 2011, che contestava la
risposta dell'Assessore Viérin all'interrogazione a risposta
immediata n. 410/XIII - Problematiche relative all'assunzione di
operatori di sostegno da parte della Società di servizi Valle
d'Aosta -, in quanto non risulta rispondere al vero che nel sistema
di reclutamento attuale degli operatori di sostegno: "i criteri
sono gli stessi rispetto al passato";
Appreso che, durante la Conferenza stampa, alcuni operatori
di sostegno lamentavano, oltre al non corretto inquadramento (già
oggetto di una precedente interpellanza), l'assenza delle
detrazioni per i figli e il mancato calcolo degli straordinari
nelle voci riportate in busta paga;
Appreso altresì che alcuni operatori di sostegno non avevano
in dotazione neppure il cartellino per la timbratura;
Rilevato che non è chiaro se le attuali modifiche
contrattuali, promesse dal Presidente della Regione in risposta ad
una nostra interpellanza n. 778/XIII - Problematiche relative al
nuovo inquadramento contrattuale degli operatori di sostegno -,
abbiano o meno valore retroattivo, ossia a decorrere dalla data di
assunzione del personale (fermo restando la gravità di non avere
predisposto - e concertato per tempo con le OO.SS. - al momento
dell'assunzione un contratto definito nei dettagli da far siglare
agli operatori di sostegno);
il sottoscritto Consigliere regionale
Interpella
il Governo regionale per sapere se intenda:
1) chiarire la questione delle "nuove" procedure di
reclutamento;
2) farsi carico di correggere tempestivamente le disfunzioni
nell'erogazione degli stipendi agli operatori di sostegno;
3) esplicitare quali modifiche contrattuali sono state
attuate o verranno attuate con valore retroattivo o con decorrenza
dalla stipula del contratto.
F.to: Donzel
Presidente
- La parola al Consigliere Donzel.
Donzel (PD)
- Egregio Presidente, cari colleghi,
apparentemente sembra che ci sia un accanimento, magari nelle file
del Partito Democratico, su alcuni argomenti, ma la novità non è
tanto resa dal titolo, dal soggetto: operatori di sostegno, bensì
dal fatto che si svolgono riunioni, come in questo caso una
conferenza stampa della funzione pubblica CGIL, in cui sono anche
intervenuti degli operatori di sostegno che sollevano continuamente
problematiche nuove, legate alla Società dei servizi.
Ringrazio anche in parte la collega Morelli che ha sollevato,
tramite un'interrogazione, questa questione oggi in aula, che mi
permette di chiarire ancora una volta il senso della domanda
rispetto alle procedure di reclutamento, perché c'è un imbarazzo da
parte della Giunta regionale che continua, e io personalmente -
sarà contenta la collega Morelli - sono assolutamente insoddisfatto
di questa risposta, che è di nuovo una mezza verità. È una mezza
verità perché rispetto alle procedure di reclutamento, se è vero
che solo nel 2010 si rifacevano le prove, negli anni precedenti
però il reclutamento avveniva tramite chiamata pubblica. Per i non
addetti ai lavori queste sembrano delle piccole quisquiglie, ma
qual è la differenza della chiamata pubblica?
La chiamata pubblica risponde ad un bando che viene mandato al
collocamento, in cui vengono previsti dei requisiti ben specifici
per l'ammissione, quindi rispetto alle procedure - ed è oggetto di
questa interpellanza:
"chiarire la questione delle nuove
procedure di reclutamento"
-, la contestazione fatta dalla CGIL
che le procedure non sono corrette, questa cosa non è - lo
ribadisco - assolutamente chiarita. Vengono assunte persone senza
le procedure usate in passato ed è gravissimo che ci siano persone
non idonee a svolgere questa attività! Dopodiché, oltre a questa
questione, durante questa riunione sono emerse delle questioni
legate più ad un'incapacità dell'Amministrazione che ha delle gravi
responsabilità politiche, e vorrei chiarire alcuni passaggi che
riguardano la questione, anche qui, del reclutamento. Vengono
invitati tutti a Palazzo regionale e viene detto loro: guardate che
il vostro contratto sarà questo, un contratto molto inferiore a
quello del passato, dopodiché molti dicono: "no a queste condizioni
io non lavoro"...poi si scopre che in realtà il contratto verrà
modificato ed implementato! Ma scusate, se lo sapevo prima che mi
avrebbero dato 300 euro in più per fare quel lavoro, magari non
dicevo "no" il giorno del reclutamento! Allora questo non lo imputo
ad una volontà politica di discriminare alcune persone, ma è
sicuramente un'incapacità amministrativa; non può passare come
un'efficiente macchina amministrativa quella che invita i migliori,
i primi della graduatoria, quelli che hanno vinto il concorso, si
chiede loro di firmare un contratto a certe condizioni e dopo che
questi rifiutano perché sono bravi e possono trovare altri lavori,
si decide di aumentare lo stipendio...e questo a chi? A quelli non
idonei che non hanno superato la prova e che attraverso una
sanatoria di basso profilo, 8 ore di formazione...chiunque sappia
cosa vuol dire lavorare sul sostegno si immagina come faccia una
persona non idonea, con 8 ore di formazione, a diventare idonea?
Allora tutte le prove, il fatto che mandiamo dei giovani a
studiare, a fare anni di università, è tutto tempo sprecato! È di
nuovo un bruttissimo messaggio che arriva da questa Amministrazione
rispetto al fatto che chi si impegna, chi studia, chi fa sacrifici,
chi vince le gare, poi viene beffato, perché qui, quello che è
bocciato, riesce a passare, gli fanno un corso di 8 ore... Spero
che queste persone non vengano inserite in graduatoria con un corso
di 8 ore, non ricevano da un corso di formazione di 8 ore...chi ha
esperienza nel mondo della formazione...mi permetto, in questo
campo, visto che sono stato anche formatore, di poter dire due
cose: con 8 ore non si forma nessuno! Lo dico con tutto il rispetto
per queste persone che in un momento difficile della loro vita
devono svolgere un lavoro.
E poi un'infinità di problemi sulle buste paga...ma io dico: un
lavoratore che lavora presso un'Amministrazione regionale e riceve
buste paga che non contengono neanche il compenso dovuto...già sono
precari e sono messi in difficoltà dalle condizioni di lavoro, poi
ricevono buste paga che non hanno il calcolo del lavoro
straordinario che hanno svolto, che non hanno le detrazioni per i
figli? Ma che Amministrazione abbiamo, dove andiamo a finire? Un
lavoratore che già sta aspettando da due mesi la busta paga per
tirare avanti e riuscire a ripianare quel conto in banca, che
magari è andato in rosso, la vede pure decurtata perché si sono
dimenticati di inserire gli straordinari!
E poi un'altra questione importante e mai chiarita riguarda
tutte le modifiche contrattuali che sono state annunciate, per
fortuna dal Presidente...vorrei capire: queste hanno un valore
retroattivo? Perché se ad un certo punto ad una persona viene
riconosciuto che il contratto non è adeguato e quindi glielo
adeguo, ma io ho iniziato a lavorare un mese fa...quindi mi pagate
anche gli arretrati? Tutto questo non è chiaro e questo però riapre
un problema giuridico nel fatto che quelli che hanno rinunciato
sulla base di un certo tipo di offerta contrattuale, adesso
scoprono che magari se accettavano
obtorto collo
, si
prendevano degli stipendi ben più alti! Ma è normale procedere in
questo modo?
Allora io dico: si scrive dappertutto bilancio regionale,
difficoltà, eccetera, ma viene assicurato che saranno salvaguardati
i servizi e la qualità del servizio...guardate che questa non è la
procedura per salvaguardare la qualità! Questo è per dire:
continuiamo ad erogare un servizio, ma questa non è la strada della
qualità e dell'efficienza del servizio!
Attendo lumi su queste sollecitazioni.
Presidente
- La parola al Presidente della Regione,
Rollandin.
Rollandin (UV)
- La prima questione si riferisce alle
"nuove procedure di reclutamento"
. Come è stato detto, le
procedure di reclutamento sono state quelle previste dalla
concertazione sindacale, fatto salvo l'intervento di assunzione a
copertura dei posti risultati non coperti attraverso la graduatoria
in esaurimento. In tale situazione, sulla base delle richieste
dell'Amministrazione di procedere alla copertura urgente di
ulteriori posti per garantire il servizio ai disabili, che nella
settimana successiva avrebbero iniziato le lezioni scolastiche, si
è ritenuto opportuno, al fine di garantire il servizio, utilizzare
i candidati collocati in graduatoria al di sotto del livello dei
12/20, non potendo la Società dei servizi ricorrere alla chiamata
su presenza, riservata per gli enti pubblici ed enti equiparati ad
essi. Tali soggetti risultavano comunque in possesso dei requisiti
richiesti per l'accesso alla selezione e degli 11 operatori di
sostegno - circa il 10 percento del totale - che non avevano
raggiunto il punteggio minimo per ottenere l'idoneità solo 6 - meno
del 6 percento del totale - non avevano prestato servizio. È quello
che ha risposto prima l'Assessore. Per assicurare la completezza
del servizio, la società ha ritenuto di organizzare, per recuperare
i punti mancanti all'idoneità, apposito corso formativo
obbligatorio, iniziato il 24 ottobre, con interventi di esperti
sanitari e scolastici.
Per quanto riguarda l'esigenza di
"correggere tempestivamente
le disfunzioni nell'erogazione degli stipendi"
, quello che
risulta si riferisce all'assenza delle detrazioni per i figli ed il
pagamento degli eventuali straordinari; come è comprensibile, in
sede di prima elaborazione dei cedolini, tali elementi non sono
sempre conteggiati in relazione ai tempi necessari per la procedura
di acquisizione e caricamento dati: questo è stato un disguido
tecnico e così è stato giustificato. Non vi sono stati ritardi, se
non nel caso di un lavoratore che aveva l'Iban coincidente con
quello di un collega ed ha avuto pertanto un ritardo nell'accredito
e risulta attualmente un solo ritardo su tutti i lavoratori e su
tutti i mesi finora retribuiti.
Per quanto riguarda le
"modifiche contrattuali"
, sono
state attuate o verranno attuate con valore retroattivo o con
decorrenza dalla stipula del contratto; le procedure negoziali di
contrattazione sono in corso di definizione proprio in questi
giorni; proprio domani, giovedì 10, è fissato il tavolo della
contrattazione decentrata della Società di servizi. Alla
delegazione trattante è stato dato mandato di rispettare gli
impegni già assunti, relativamente all'adeguamento retributivo
sugli importi definiti dal contratto nazionale di categoria
applicato, all'attribuzione del buono mensa - che era uno dei
problemi - ed all'applicazione retroattiva delle modifiche
contrattuali. Quindi questo è quanto è stato dato come mandato e ci
sarà la retroattività.
Sulle considerazioni legate alla rinuncia di alcuni
relativamente allo stipendio, l'adeguamento contrattuale era già
previsto all'inizio, ed è quello che sta avvenendo. Oggettivamente
questa rinuncia è anomala, probabilmente avevano altre possibilità,
altrimenti avrebbero potuto tranquillamente essere inseriti ed
ottenere i risultati che hanno ottenuto tutti gli altri. Di questo
siamo rimasti sorpresi, ci dispiace per questi inconvenienti, ma -
ripeto - tecnicamente li hanno spiegati in questi termini. Per
quanto riguarda il discorso degli stipendi c'è stato un solo
ritardo; questo ci dispiace, ma è successo e credo che sia
comprensibile che qualche disfunzione ci sia.
Presidente
- La parola al Consigliere Donzel.
Donzel (PD)
- Ringrazio il Presidente per la risposta e
perché mi consente di dire che il problema sollevato dalla funzione
pubblica CGIL era corretto, cioè il sistema di chiamata non è più
lo stesso; poi che ci siano altre modalità, ma non facciamo più la
verifica sui requisiti come una volta...quindi questo è un primo
grosso problema. Si conferma che il corso di formazione ha la
funzione di una sanatoria, lascio a tutti voi la riflessione sul
corso di 8 ore che sana, come dire che una persona che non è idonea
a svolgere un'attività molto delicata, fa 8 ore di un corso e poi
svolge quell'attività. È una cosa che mi lascia assolutamente
perplesso, spero che in futuro venga corretto. Sui disguidi tecnici
delle buste paga, questa è una denuncia che viene fatta, si
capisce, si metterà a posto.
Invece, a mio avviso, sebbene mi faccia piacere questo
adeguamento contrattuale, mi rimane l'amarezza del fatto che io
stesso ho saputo, solo oggi, che queste modifiche hanno un valore
retroattivo. Invito la parte politica rispetto a questa cosa...ma
guardate che non sono queste le informazioni che i vostri
funzionari danno! O tutti questi operatori di sostegno quando vanno
alle riunioni non capiscono una "mazza"...ma allora sono
preoccupato della qualità del servizio, perché mi chiedo che razza
di gente abbiamo che fa il lavoro! Invece penso che siano persone
capaci, preparate...avranno pur sentito cosa dicevano loro a questa
riunione sul lavoro, se dicevano: fra pochi mesi adeguiamo e vi
diamo con valore retroattivo le spettanze...non penso che siano
persone che non sentono!
Il fatto che invece è stato detto che c'era un implemento delle
ore, passare da 36 ore a 32, non c'era più il contratto del
comparto unico del pubblico impiego che presuppone certi vantaggi
dal punto di vista delle ferie, dei permessi...ci sono tante
questioni. Dopodiché si dice che il guadagno netto è 300 euro in
meno...qualcuno si fa anche due conti, e non perché non vuole fare
quel lavoro, ma perché lavorando 38 ore alla settimana, forse
guadagna più di 1.050 euro! Quello che è stato sottoposto ai
lavoratori è un contratto a 1.050 euro facendo 38 ore alla
settimana di assistenza, e io continuo a dire "e di educazione"
anche se non è riconosciuto a dei disabili, e io vi chiedo: è lo
stipendio di una badante? Non lo so, non credo sia decoroso! Quindi
capisco che vengano risolti questi problemi, ma dico anche: la
Società dei servizi è stata creata in primavera e...durante tutta
l'estate non riusciamo a fare questo contratto?
È chiaro che lei mi dica che tutto è derivato da procedure
urgenti, lo capisco che poi l'Amministrazione ha voluto rispondere
a queste cose, ma ci sono mesi, Presidente, non si può lavorare
così! Mi permetto di rilevare che bisogna attrezzarsi in modo
diverso, quindi su questa cosa mantengo forti le perplessità,
soprattutto perché non mi è chiaro come verranno recuperati questi
inidonei. Com'è possibile che chi ha studiato per mesi stia in una
graduatoria e abbia lo stesso titolo di chi ha fatto un corso di
formazione di 6 ore? Ma allora tutti non studiano più e decidono di
aspettare il corso! È successo in altri settori che quando sono
partiti con i corsi riservati o particolari, nessuno faceva più i
concorsi ordinari nella scuola pubblica, perché dicevano: perché
devo studiare sei mesi se posso avere una procedura particolare?
Grazie.
