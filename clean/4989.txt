Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1 del 12 gennaio 1983 - Resoconto
OGGETTO N. 1/VII - COMUNICAZIONI DEL PRESIDENTE DEL
CONSIGLIO.
PRESIDENTE:
Informo i Consiglieri sulla attività svolta
dal Consiglio dall'ultima adunanza del Consiglio regionale
avvenuta in data 16 dicembre 1982:
Disegni di legge presentati:
D.L. n. 460, presentato dalla Giunta in data 17.12.1982,
concernente il Consiglio di Amministrazione del Convitto regionale
"Federico Chabod" di Aosta (I^ e V^ Commissione).
D.L. n. 461, presentato dalla Giunta regionale in data
30.12.1982, concernente norme riguardanti i termini per la
presentazione di istanze, domande, richieste e ricorsi
all'Amministrazione regionale e all'U.S.L. della Valle di Aosta.
(I- Commissione).
P.L. n. 462, presentata dal Consigliere Minuzzo in data
4.1.1983, concernente "Istituzione del Difensore Civico della
Regione Autonoma Valle d'Aosta e sue competenze presso
l'U.S.L.".
D.L. n. 463, presentato dalla Giunta regionale in data 5.1.1983,
concernente disposizioni temporanee per l'affidamento di funzioni
di responsabilità di servizio per la nomina di coordinatore
sanitario ed amministrativo dell'U.S.L. della Valle d'Aosta.
(IV-Commissione).
P.L. (statale) n. 20, presentata dai Consiglieri Tamone, Clusaz,
Faval, Rolando e Voyat in data 22.12.1982, concernente
"Modifications à la loi constitutionnelle du 26 février 1981, n.
4". (I- Commissione).
Disegni di legge vistati:
D.L. n. 433, concernente concessione di premi a produttori di
aziende agricole che contribuiscono alla conservazione del
paesaggio agricolo montano
ed alla difesa idro-geologica del suolo.
D.L. n. 436, concernente concessione di un contributo
straordinario all'ASIVA.
D.L. n. 423, concernente costituzione di fondi di rotazione per
l'artigianato, commercio e cooperazione.
D.L. n. 448, concernente finanziamenti regionali nel settore
dell'edilizia residenziale pubblica.
D.L. n. 444, concernente aumento della spesa per l'applicazione
della legge concernente l'istituzione dell'EVART.
D.L. n. 445, concernente l'aumento della percentuale
d'intervento per l'attuazione dei compiti attribuiti alla
Federachon des sports de noutra tera.
D.L. n. 450, concernente l'autorizzazione di spesa per la
costruzione del canile regionale.
D.L. n. 453, concernente proroga della garanzia fideiussoria
della Regione a favore della Cooperativa Produttori Latte e Fontina
della Valle d'Aosta.
D.L. n. 446, concernente provvedimento generale finanziario per
l'anno 1983 ed il pluriennale 1983/1985.
D.L. n. 447, concernente approvazione del bilancio di previsione
della Regione per l'anno 1983.
Disegni di legge non vistati:
D.L. n. 432, concernente inquadramento del personale trasferito
alla Regione
ai sensi del D.P.R. 22.2.1982, n. 182.
Deliberazioni vistate: 19
Deliberazioni non vistate: ----
Riunioni di Commissioni:
Conferenza dei Capigruppo ed Ufficio di Presidenza: 2
Ufficio di Presidenza: 2
I^ Commissione: 3
II^ Commissione: 1
V^ Commissione: 2
III^ e IV^ Commissione in seduta congiunta: 1
Commissione speciale per la Châtillon S.p.A.: 2
Commissione speciale per l'Informazione (quella che aveva
terminato il suo compito): 1
Commissione speciale per l'Informazione (la stessa Commissione
rinnovata, integrata ed ampliata, per la riunione di insediamento):
1; informo il Consiglio che in quell'occasione è stato nominato
Presidente della Commissione il Consigliere Nebbia e Vicepresidente
il Consigliere Minuzzo.
Gruppo di lavoro che coordina l'attività ed il programma per la
visita che il Consiglio regionale della Valle di Aosta ed alcuni
esponenti della vita economica e sociale della Regione faranno in
Franche-Comté nei giorni 17-18-19 gennaio 1983: 3
Per quanto concerne le comunicazioni relative all'attività del
Consiglio regionale del 1982, anche quest'anno come negli anni
scorsi si è provveduto a fare il lavoro statistico e di confronto
con i quattro anni precedenti - in questo caso tutta la
legislatura, salvo gli ultimi mesi che ci rimangono del 1983 -
accompagnato da alcuni rilievi statistici ed alcune informazioni
sull'attività esterna del Consiglio regionale.
I Consiglieri che l'avranno letta, così come avranno anche
potuto seguire dalla stampa alcune considerazioni che sono state
fatte su questo argomento, potranno intervenire ed avere ulteriori
chiarimenti.
Infine alcune comunicazioni di carattere più generale che è
doveroso che io fornisca al Consiglio:
Il Pretore di Aosta, Dott. Giovanni SELIS, mi ha incaricato di
esprimere a tutti i Gruppi politici la sua gratitudine per la
solidarietà dimostrata in occasione del vile attentato di cui è
stato oggetto.
Il Presidente della "NUOVA SIAS", Ing. Tommaso LIBERATI, mi ha
indirizzato una lettera nella quale ringrazia tutti i Consiglieri
regionali che hanno, in data 9 dicembre, visitato lo Stabilimento
di Aosta.
Sempre nella sua lettera, il Presidente della NUOVA SIAS
conferma che è intendimento dell'azienda che la situazione, le
prospettive ed i problemi di fondo della NUOVA SIAS siano
conosciuti dalle autorità regionali e comunali, delle quali è di
grande importanza il sostegno, in un momento di transizione verso
un assetto impiantistico, produttivo ed organizzativo rispondente
alla rapida evoluzione delle tecnologie e del mercato.
Il Canonico Joseph VAUDAN, Presidente del Consiglio di
Amministrazione della fondazione "Institut Agricole Régional"
costituita in data 7 settembre 1982, prevista dalla legge regionale
1° giugno 1982, n. 12, mi ha inviato una lettera nella quale, in
considerazione del breve periodo di attività della fondazione
stessa, ritiene prematura la trasmissione ai Consiglieri regionali
della relazione annuale prevista dallo Statuto.
Manifesta tuttavia la sua disponibilità a fornire tutte quelle
informazioni che il Consiglio regionale desideri eventualmente
conoscere.
Il Sindaco di Aosta, Edoardo BICH, mi ha fatto pervenire il
testo di un ordine del giorno sul tema del disarmo e della pace
votato dal Consiglio comunale di Aosta.
Nel documento in questione si ricorda la positiva azione di
molti Comuni e Comunità territoriali organizzate in Italia e nel
mondo, tendente ad impedire la corsa agli armamenti e si dichiara
il territorio del Comune di Aosta "Zona libera da armi
nucleari".
Di conseguenza - si legge sempre nel documento - il Consiglio
comunale di Aosta impegna il Governo ed il Parlamento della
Repubblica a non adottare decisioni che prevedano nel territorio
del Comune installazioni, laboratori di ricerca, industrie di armi
ed invita i Parlamentari valdostani a votare contro i provvedimenti
di installazioni di armi e di ordigni nucleari in qualsiasi parte
d'Italia.
Il Comune di Aosta chiede che il Consiglio regionale adotti una
simile dichiarazione per quanto concerne l'intero territorio della
nostra Regione.
Infine, come è già stato precisato da un comunicato dell'Ufficio
Stampa della Presidenza della Giunta, il Presidente del Consiglio
dei Ministri ha presentato ricorso attraverso l'Avvocatura dello
Stato presso la Corte Costituzionale, per conflitto di attribuzioni
relativo ad un accordo di amicizia e collaborazione, che come voi
tutti sapete, la Regione Valle d'Aosta e la Regione Franche-Comté,
hanno sottoscritto nel corso di una cerimonia pubblica ufficiale il
4.9.1982. Il ricorso del Presidente del Consiglio dei Ministri è
motivato dal fatto che tale accordo rappresenterebbe un'iniziativa
assunta dalla Regione Valle d'Aosta nell'ambito dei rapporti
internazionali che sono di competenza esclusiva degli organi
statali. Devo aggiungere, per la mia lunga esperienza nell'attività
internazionale di città, province, regioni, non solo italiane ma di
tutto il mondo, che questi protocolli vengono considerati
soprattutto documenti di amicizia, manifestazioni di volontà, di
intenzione, ed ovviamente quando si parla di disarmo, di riduzioni
delle armi, non si assumono impegni per conto dello Stato o di chi
ha competenza in materia, ma sono l'espressione che gli
amministratori, eletti sia a livello comunale che regionale,
sentono di manifestare, interpretando sentimenti di pace e di
amicizia delle loro popolazioni.
Credo si possa dire ufficialmente, poiché è stato argomento di
dibattito presso l'A.N.C.I., presso la Lega per le Autonomie ed a
livello internazionale delle organizzazioni che fanno capo
all'O.N.U. ed all'UNESCO, che c'è una tendenza, da parte della
diplomazia ufficiale degli Stati, a riprendere in mano l'esclusiva
dei rapporti fra gli Stati devoluti interamente alla competenza dei
Ministeri degli Esteri.
Voglio ricordare, per concludere, una frase del Prof. La Pira
che era stato Sindaco di Firenze e Presidente della Federazione
Mondiale delle Città Gemellate, il quale già vent'anni fa di fronte
a queste prese di posizione dei vari Ministeri degli Esteri, diceva
che gli eletti delle Regioni, delle Province e di qualsiasi
organismo intermedio non volevano certamente sostituirsi alla
diplomazia ufficiale degli Stati, ma esprimere e rappresentare
quelle che erano le aspirazioni e le necessità delle loro
popolazioni e che in questo anzi aiutavano la diplomazia ufficiale
e non certo la limitavano o si mettevano in contrasto con essa.
Apro la discussione sulle comunicazioni del Presidente del
Consiglio. Ha chiesto di parlare il Consigliere Mafrica. Ne ha
facoltà.
MAFRICA - (P.C.I.):
Credo che non ci si possa esimere da
fare qualche considerazione sull'ultima cosa riferita dal
Presidente del Consiglio, cioè sulla decisione del Governo di
ricorrere alla Corte Costituzionale per impugnare quel protocollo
che nel mese di settembre era stato stilato tra il Consiglio
regionale della Valle d'Aosta e la Franche-Comté. Credo che questa
presa di posizione del Governo sia esagerata al punto di cadere nel
ridicolo.
Chiedere che venga annullato un documento, come d'altronde
diceva già il Presidente del Consiglio, che non è altro che un
suggello di un gemellaggio fra regioni che hanno grande affinità,
un documento che auspica la pace ed il disarmo come fanno tutti gli
uomini di buon senso, significa dimostrare un'attenzione molto
occhiuta a problemi di scarso rilievo, invece che occuparsi dei
problemi reali che travagliano il Paese in questo periodo.
Non ci stupisce che a prendere questa iniziativa sia stato il
Governo Fanfani, che dopo pochi giorni dal suo insediamento è
riuscito (cosa non facile) ad innescare estese zone di protesta, di
malcontento, di sfiducia in larghe fasce sociali e soprattutto fra
i lavoratori.
Mi riferisco alla stangata a puntate, una per Capodanno ed
un'altra per l'Epifania, mi riferisco ai provvedimenti del Governo
per racimolare i quindicimila miliardi che dovrebbero servire a
mettere in quadro il bilancio dello Stato. Questi provvedimenti in
realtà sono stati presi in modo da aumentare imposte, tasse,
balzelli sui ceti sociali più deboli e sui lavoratori dipendenti e
non rispondono ad alcun disegno generale, al punto che sono stati
criticati ad esempio anche da autorevoli imprenditori e da esperti
economici che pur fanno parte di partiti della maggioranza. Questi
provvedimenti in modo particolare tendono a colpire sempre i soliti
soggetti, mentre nulla fanno per colpire quei tre milioni di
italiani che, secondo una inchiesta demoscopica pubblicata da "Il
Mondo", guadagnano più di cinquanta milioni all'anno. Di questi al
fisco risultano in realtà poche decine di migliaia. Questo
tentativo del Governo probabilmente incontrerà già in Parlamento
delle difficoltà e sicuramente creerà dei problemi perché in
particolare i provvedimenti relativi alla seconda fase, cioè al
taglio della spesa pubblica, non sono altro che nuove imposizioni,
non tagliano assolutamente gli sprechi, ma vanno nuovamente a
colpire i ceti sociali più deboli con imposte fra le più inique
come il ticket, che è una imposta sulla salute.
Ci auguriamo che i Parlamentari della Valle d'Aosta, prima di
votare questi decreti, provino un po' a sentire di che umore sono i
valdostani rispetto a queste misure e si regolino nel loro voto in
conformità al parere ed alle aspettative della popolazione
valdostana.
In quanto al ricorso presentato dal Governo alla Corte
Costituzionale, secondo noi bisogna fare come se non fosse stato
presentato; bisogna non tenerlo in alcuna considerazione,
continuando nei programmi di visite che già si erano stabiliti.
Il Governo Fanfani invece di occuparsi di queste cose, farebbe
molto meglio ad occuparsi di situazioni come quella della
Montefibre e promuovere al più presto quell'incontro fra Regione,
Sindacati e Montefibre che può servire per il rispetto di
quell'accordo che era stato stipulato il 7 ottobre. Quindi nel dare
un giudizio molto negativo su questo provvedimento del Governo ci
auguriamo che anche la Giunta regionale segua questo tipo di
orientamento.
PRESIDENTE:
Ha chiesto di parlare il Consigliere Minuzzo.
Ne ha facoltà.
MINUZZO - (P.S.D.I.):
Sebbene il mio partito faccia parte
di questo Governo, non è certo mia intenzione iniziare la campagna
elettorale oggi sui provvedimenti presi dal Governo Fanfani in
materia fiscale. Chiaramente ognuno ha il suo ruolo e lo svolge
come meglio crede.
Il mio intervento, seppure molto brevemente, riprende quanto
affermato dal Presidente del Consiglio in merito al protocollo
d'intesa fra la Regione Valle d'Aosta e la Regione
Franche-Comté.
Ritengo che come Consiglio regionale abbiamo avuto modo di
esprimere le nostre opinioni in materia già in altre occasioni ed
in momenti molto più importanti che non quelli della firma del
protocollo: basta vedere il convegno svoltosi lo scorso anno e
quest'anno a Casablanca, dove grosso modo è stato lanciato lo
stesso appello, per cui mi stupisce la presa di posizione del
Governo nei confronti di questo protocollo. Non dimentichiamo che
un provvedimento analogo è stato preso nei confronti della Giunta
che ha deliberato di destinare 60 milioni alla Polonia, e ritengo
che questo sia ancora peggio del provvedimento preso dal Governo
quando ha impugnato il protocollo d'intesa.
Devo dire che come partito c'eravamo già resi conto di questa
situazione molto tempo fa, quando nel mese di novembre presentammo
una mozione intesa a cercare in qualche modo di prendere delle
iniziative per salvaguardare la autonomia della nostra Regione.
Vorrei dire subito che siccome nel passato Consiglio il
Consigliere Tamone aveva chiesto un rinvio della mozione che il
nostro Gruppo aveva presentato e che doveva essere discussa nella
seduta dell'11-1
2
novembre, già per questa seduta chiedo
nuovamente il rinvio, chiaramente con l'impegno da parte dell'Union
Valdôtaine, che mi sembra abbia parlato per bocca del Consigliere
Tamone, a voler concretizzare questa iniziativa per sottoporla
all'approvazione del Consiglio, a meno che non ci sia la volontà
dell'Union Valdôtaine di approfondirla oggi, oppure domani, per
poterla comunque discutere in questa seduta del Consiglio. Questo
era quanto ci sembrava doveroso dire; come Partito ci sentiamo di
denunciare il comportamento tenuto dal Governo Fanfani in questa
occasione e più ancora il fatto di aver bocciato la delibera della
Giunta che destinava 60 milioni in favore del popolo polacco.
PRESIDENTE:
A seguito della proposta del Consigliere
Minuzzo concernente la discussione della mozione, siccome sia il
Consigliere Minuzzo che il Consigliere Tamone fanno parte
dell'Ufficio di Presidenza, credo che il luogo più adatto possa
essere, se non trovano loro un momento di incontro prima, la
prossima riunione dell'Ufficio di Presidenza, nel corso della quale
predisporre un testo unificato.
