Classificazione
(Nessuna classificazione presente)


Trascrizione informale del dibattito dell'aula
Oggetto del Consiglio n. 209 del 23 luglio 1971 - Resoconto
OGGETTO N. 209/71 - Costruzione di opera stradale atta ad
evitare l'attuale pericoloso incrocio della strada di
circonvallazione nord della Città di Aosta con la strada
Aosta-Senin-Sorreley. (Approvazione di Mozione)
Fosson (U.V.)
- Chi vuole illustrare la mozione? La
parola al Consigliere Manganoni.
Manganoni (P.C.I.)
- Io penso che i Consiglieri regionali
conoscano questo problema; la strada che collega alcune frazioni
alte di Saint-Christophe e anche di Quart attraversa la
circonvallazione nord nei pressi dell'albergo Ambassador. La
visibilità scendendo a sinistra è sufficiente, a destra la
visibilità è quasi nulla; diversi incidenti sono già avvenuti in
quel posto.
Ora con l'entrata in funzione dell'Ospedale Geriatrico noi ci
rendiamo conto, almeno ci possiamo immaginare, di quanto aumenterà
il traffico, il numero degli automezzi che transiteranno su questa
strada.
Naturalmente gli incidenti che avvengono oggi con il traffico
ridotto, premetto che vi è anche la scuola alpina che transita su
questa strada, aumenteranno con l'aumentare dei mezzi che
transitano; ora per evitare di provvedere poi, cioè dopo che vi
saranno incidenti mortali, ecc., come succede in Italia, in
previsione appunto dell'entrata in funzione di questo Ospedale, io
chiedo alla Giunta se non giudica opportuno, prendendo gli accordi
con il Comune, con l'ANAS, ecc., di studiare un soprappassaggio, un
sottopassaggio, insomma questo sono i tecnici che devono definire
secondo anche le possibilità, in modo da eliminare l'incrocio con
la circonvallazione Nord, perché lì sarà un succedersi di
incidenti.
Rollandoz
(D.P.)
- Non credo che vi sia necessità
di discussione, anche la Giunta è d'accordo con quanto dice il
Consigliere Manganoni; quindi noi ci interesseremo e propongo però
di modificare il testo deliberativo nel modo seguente: "Delibera di
invitare la Giunta a voler provvedere tempestivamente ad
interessare l'ANA, in accordo con il Comune di Aosta, per la
costruzione di un cavalcavia o di altra opera atta ad evitare
l'attraversamento della Circonvallazione Nord".
Manganoni (P.C.I.)
- "di interessare l'ANAS". Noi
sappiamo quale esito avrà, no? Che l'ANAS o non risponde o dirà
vedremo o dirà non abbiamo i fondi, passeranno gli anni, ci saranno
i morti, gli incidenti e poi dovremo ancora provvedere noi.
Ora io mi chiedo: non è che io voglia fare gravare sulla Regione
quello che deve gravare sull'ANAS, ma conoscendo queste situazioni,
Rollandoz le conosciamo, in tutta la Valle ci sono dei problemi del
genere, non gravi come quelli che si verificheranno qui con
l'apertura dell'Ospedale Geriatrico; comunque io penso che
modificata così la mozione noi la svuotiamo, perché interessare
l'ANAS, ma l'ho detto io che cosa risponderà l'ANAS, non che io sia
profeta, ma effettivamente sappiamo che cosa risponde l'ANAS e se
la Regione non prende in mano il problema, solamente il Comune, il
Comune dirà all'ANAS, l'ANAS risponderà così e il problema non si
risolverà.
Io sono anche della tesi che con l'ANAS non si può assolutamente
risolvere, beh in accordo con l'ANAS che si affronti il problema
però intervenga economicamente se è necessario la Regione, perché
l'Ospedale sarà della Regione e saranno i cittadini che vanno e
vengono, gli ammalati, i medici ecc. che poi vanno a finire sotto i
TIR, sotto le macchine, non è vero?
Savioz (P.C.I.)
- Il problema che riguarda la
Circonvallazione Nord è un problema molto più grosso di quello che
pensiamo perché io avevo avuto occasione di parlarne in Consiglio
regionale con una interpellanza per gli accessi alla
Circonvallazione Nord; poi siccome da parte dell'Assessore ai
Lavori Pubblici era stata letta una lettera che proveniva dall'ANAS
mi sono recato in Comune e dagli Assessori e dai dipendenti
dell'Ufficio tecnico, ho avuto in visione tutto un fascicolo dove
il Comune di Aosta aveva richiesto una serie di opere, già al tempo
in cui l'ANAS stava costruendo la circonvallazione Nord, cioè
quando c'era ancora il Sindaco Dolchi praticamente; successivamente
l'Amministrazione comunale ha fatto ancora delle altre richieste
all'ANAS per la sistemazione di alcuni accessi però sembra che
l'ANAS non senta su questo argomento.
Quindi qui il problema si fa molto delicato, io capisco che la
competenza di questa faccenda qui riguarda il Comune di Aosta e non
l'Amministrazione regionale, ma mi permettere di richiamare
l'attenzione del Consiglio sul fatto che questa strada di carattere
nazionale che attraversa la Città di Aosta e che è un pericolo
pubblico e tutti lo sappiamo, anzi ci sono già stati sette
incidenti di cui due mortali, senza calcolare l'incidente
gravissimo che c'è stato all'uscita dalla Città di Aosta sul
territorio di Sarre del nostro dipendente il Geom. Cognein che
purtroppo è morto. Tengo ancora presente che altri incidenti di
Consiglieri regionali sono avvenuti in quella zona e quindi questa
strada è effettivamente un pericolo pubblico.
Ora l'interrogativo che io mi pongo e che vorrei che i
Consiglieri regionali si ponessero è questo: noi come Consiglieri
regionali, noi come Consiglio regionale, possiamo ancora tollerare
che l'ANAS non provveda a sistemare alcuni di questi accessi che
sono veramente pericolosissimi? Dove succedono degli incidenti
continuamente; io non credo che noi possiamo, come Amministrazione
regionale, trincerarci dietro al fatto che la questione è di
competenza dell'Amministrazione comunale; dobbiamo dare
all'Amministrazione comunale tutto l'appoggio immaginabile
possibile e dobbiamo essere in prima persona a insistere presso
l'ANAS perché qualcosa venga fatto.
C'è la strada di Beauregard, quando ci sarà l'Ospedale
funzionante, ma vi rendete conto che cosa significhi questo? La
strada che è pericolosissima già adesso, la strada dove
costruiscono condomini a non finire che si chiama Chabloz e che ha
un accesso dei più infelici che si possa mai immaginare e credo che
non c'è il doppio in tutta la Valle d'Aosta come quello!
Ora io non so, da un lato si continua a dare dei permessi per
costruire delle case, dall'altro lato c'è l'ANAS che non vuole
provvedere a fare le modifiche, l'Amministrazione regionale che ad
un certo punto cerca di lavarsene le mani dicendo che la competenza
è del Comune di Aosta, il Comune di Aosta che non ha forza
sufficiente per far valere le sue ragioni.
Ecco signori il punto della questione è questo.
Io chiedo non alla Giunta, ma chiedo a tutti i Consiglieri
dell'Amministrazione regionale: vogliamo ancora rimanere come la
lumaca chiusa nel nostro guscio e non mettere fuori le corna per
non vedere quello che avviene qui a 150 metri di distanza?
Io credo che sarebbe una questione, io faccio una questione di
coscienza, perché tollerare oltre una situazione del genere
significa giocare con la pelle degli altri e, purtroppo, è già
avvenuto che si è giocato con la pelle dei nostri.
Rollandoz
(D.P.)
- Io ritengo che votando il
Consiglio all'unanimità questa mozione dà forza alla Giunta per
intervenire presso l'ANAS per ottenere quello che chiediamo.
Quindi è positivo che sia stata presentata questa mozione e che
il Consiglio la voti all'unanimità, poi ad un certo punto se
vedremo che con l'ANAS non ha fondi, non vi sono possibilità,
cercherà di intervenire l'Amministrazione regionale; faccio
presente che un cavalcavia del genere costa minimo sui 50 milioni e
non è che in questo momento l'Amministrazione regionale abbia soldi
da sciallare.
Fosson (U.V.)
- Qualcun altro chiede la parola? Allora un
momento siete d'accordo, i presentatori della mozione sono
d'accordo nella variazione, nell'emendamento proposto
dall'Assessore? La parola a Manganoni.
Manganoni (P.C.I.)
- Cioè c'è un fatto esatto quanto dice
l'Assessore no? Dice il Consiglio voti all'unanimità, dà forza alla
Giunta per insistere presso l'ANAS. È vero, questo sta bene.
Però c'è anche quest'altro pericolo, che malgrado l'ANAS non
faccia niente, in questo caso però - e non dopo che è aperto
l'Ospedale Geriatrico - bisognerebbe che si intervenga con
l'Amministrazione regionale.
Allora noi potremmo ... se sei d'accordo tu.
Savioz (P.C.I.)
- Non so se il Presidente me lo consente.
Io sono d'accordo sulla proposta fatta dall'Assessore in materia,
noi possiamo anche essere d'accordo che si faccia questa modifica
dicendo "di provvedere tempestivamente ad interessare l'ANAS in
accordo con il Comune di Aosta ecc.", d'accordo, ma io mi
permetterei di aggiungere una cosa: pregherei l'Assessore ai Lavori
Pubblici e la Giunta in questo caso di interessare i nostri due
Parlamentari, che provvedano a fare i passi necessari a Roma e
nello stesso tempo mi permetterei di richiamare l'attenzione dei
due Parlamentari che qui, purtroppo, da quando sono stati nominati
non li abbiamo mai più visti.
Ora mi sembra che non sia molto logico e molto giusto, io
capisco gli impegni che hanno i Parlamentari, ma se ogni tanto
venissero in Consiglio regionale a sentire quello che noi diciamo,
benché non sia molto importante forse per loro quello che noi
possiamo dire, ma sarebbe forse anche giusto che vengano ogni
tanto.
Quindi interessare i Parlamentari, insistere presso l'ANAS, in
accordo col Comune di Aosta, perché provveda l'ANAS a fare questi
lavori, non il Comune, non la Regione; lì sono miliardi che
corrono, signori, non sono mica centinaia di milioni, stiamo
attenti a non incappare nella vischiosità dell'ANAS che adesso è
presa coi suoi appalti, quindi chissà che cosa succederà.
Ma, ad ogni modo, io direi che bisogna insistere perché l'ANAS
provveda alla sistemazione di questa strada: è sua e quindi deve
provvedere; una volta che avrà provveduto a tutto quello che
occorre potremmo anche esaminare la possibilità - e questo lo
esaminerà il Comune di Aosta - se sarà il caso di renderla comunale
o meno, tenuto conto che passa nel centro abitato.
Ma adesso bisogna insistere molto su questo e interpellare,
interessare i due Parlamentari che, ripeto, purtroppo, qui non
abbiamo mai il piacere di vederli.
Fosson (U.V.)
- Allora mi pare che i presentatori della
mozione siano d'accordo di accettare l'emendamento proposto
dall'Assessore ai Lavori Pubblici che penso che i funzionari
abbiano preso nota con precisione. Se non hanno preso nota con
precisione pregherei l'Assessore di ripetere l'inciso preciso
dell'emendamento prima di mettere in votazione.
Rollandoz
(D.P.)
- "di invitare la Giunta a voler
provvedere tempestivamente ad interessare l'ANAS, in accordo con il
Comune di Aosta, per la costruzione ..."
Chantel (P.S.I.)
- Ed i Parlamentari.
Fosson (U.V.)
- Va bene allora chi è d'accordo alzi mano.
Contrari? Astenuti? La mozione è approvata all'unanimità.
Passiamo all'oggetto 26.
