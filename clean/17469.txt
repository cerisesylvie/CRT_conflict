Classificazione
AMMINISTRAZIONE REGIONALE
Ordinamento degli uffici e del personale
CASA DA GIOCO


Resoconto integrale del dibattito dell'aula
Oggetto del Consiglio n. 856 del 6 ottobre 1999 - Resoconto
OGGETTO N. 856/XI Notizie sullo svolgimento del servizio di
controllo regionale nelle sale da gioco del Casinò di
Saint-Vincent. (Interrogazione)
Interrogazione Considerata la legge di riforma della gestione
straordinaria del Casinò di Saint-Vincent nonché lo statuto e il
disciplinare che regolamentano i rapporti tra essi e la
Regione;
Attesa la funzione che svolge il servizio di controllo regionale
nelle sale da gioco;
i sottoscritti Consiglieri regionali
Interrogano
la Giunta regionale al fine di conoscere quali sono gli
strumenti a disposizione dei controllori regionali per espletare,
oltre alla normale presenza e supervisione, il controllo sulle
attività di gioco e specificatamente il lavoro delle slots
machines.
F.to: Lattanzi - Tibaldi - Frassy
Président
La parole à l'Assesseur au budget, aux finances
et à la programmation, Agnesod.
Agnesod (UV)
In relazione alle premesse illustrative
dell'interrogazione in oggetto, vale a dire considerata la legge di
riforma della gestione straordinaria del Casinò di Saint-Vincent
nonché lo statuto o il disciplinare che regolamenta i rapporti fra
essi e la Regione, si ritiene opportuno premettere che il controllo
regionale continua ad intervenire sull'attività dell'ente di
gestione che, come ricordato nell'articolo 13 del disciplinare
stesso, continua ad assicurare con il più severo controllo la
regolarità dei giochi e degli incassi relativi. Quest'intervento, a
norma del vigente regolamento, è stato integrato da successivi
ordini di servizio operativi, in particolare riassunti nel progetto
di riorganizzazione emanato dalla direzione del servizio nel
dicembre 1998.
L'attività del controllo regionale in generale si sintetizza in
tre differenti, ma collegati momenti: primo, la supervisione
costante di tutte le operazioni dal momento di apertura alla
chiusura dei giochi intervenendo in ogni problematica legata al
gioco e monitorando più in generale l'andamento delle sale; secondo
con la certificazione dei dati contabili; terzo con la verifica ed
elaborazione dei dati raccolti e il raffronto degli stessi sia ai
fini statistici sia per conseguire indicatori utili ad evidenziare
situazioni anomale.
Per il reparto slots machines in particolare, durante le ore di
apertura al pubblico, oltre alle operazioni di controllo di ordine
generale sopra riportate, il servizio certifica i casi di vincita,
i pagamenti ed il ripristino delle dotazioni delle macchine,
versamenti. Interviene inoltre ogni qualvolta, a fronte di un
inceppamento delle macchine o di altre problematiche, il personale
tecnico deve operare sulla dotazione in gettoni, la conta e
relativa certificazione dei biglietti contenuti negli accettatori
di banconote e il rilevamento del dato contatori e delle singole
macchine per accertarne l'utile. Queste operazioni vengono di
solito svolte al mattino nelle ore di chiusura al pubblico. Sempre
a porte chiuse si procede poi quotidianamente alla verifica a
campione dell'affidabilità dei contatori e si sovraintendono le
operazioni di manutenzione sulle macchine. Tutti i dati raccolti
vengono verificati, elaborati, raffrontati con quelli forniti dalla
gestione, in particolare il dato del venduto alle casse di sala.
Ogni sei mesi è programmato un inventario di tutti i gettoni
esistenti nella casa da gioco che permette una verifica e una
chiusura contabile generale.
In conclusione desidero precisare che attualmente il servizio di
controllo regionale dispone di 4 macchine Mackintosh e due
stampanti, i programmi sono stati creati direttamente all'interno,
però è già programmata a brevissimo tempo la sostituzione dei
computer in dotazione, in quanto tecnicamente superati e non in
grado di interfacciarsi con il sistema della gestione, infatti la
legge di riforma della gestione straordinaria del Casinò
all'articolo 13 ha introdotto la possibilità per il servizio
controllo di accedere in tempo reale al sistema informatico della
gestione stessa, cosa che verrà fatta, come dicevo prima, entro
brevissimo tempo.
Président
La parole au Conseiller Lattanzi.
Lattanzi (FI)
L'Assessore è stato sicuramente preciso nel
ricordarci quello che già sapevamo e che avevamo già anticipato
nella nostra interrogazione, infatti chiedevamo quali sono gli
strumenti a disposizione oltre ai normali, cioè a quelli che lui ha
indicato generali di supervisione, di certificazione e di verifica
dei dati.
Quest'interrogazione nasce da un'acquisita consapevolezza per
quanto attiene gli strumenti in dotazione dei controllori regionali
per il controllo soprattutto delle slots machines perché, per
quanto riguarda i tavoli sia dei giochi americani che di quelli
francesi, direi che la supervisione non possa prevedere ulteriori o
altre forme di controllo che io in questo momento non conosco,
mentre per le slots machines ci è apparsa strana una procedura che
chiediamo all'Assessore di verificare e comunque di andare ad
analizzare ed è la procedura per la quale i controllori regionali
di fatto "in primis" non possono accedere ai dati che vengono
forniti dalla società di gestione perché questi dati vengono dalla
società di gestione e quindi dal controllato al controllo unico che
è il dirigente massimo, il quale "in primis" gestisce questi
dati.
Qui le anomalie sono due, a questo punto è evidente che
l'attività di controllo dei singoli controllori regionali nella
sala non può che espletarsi con la supervisione del lavoro delle
slots machines, quindi con la presenza personale nel momento in cui
ci sono delle vincite, ma l'analisi della funzionalità delle slots
machines noi come Regione l'abbiamo affidata a una persona sola che
controlla l'operatività matematica dei conteggi delle slots
machines sui dati forniti dalla società di gestione. Allora è
evidente che c'è un problema sul quale crediamo che l'Assessore
debba mettere la sua attenzione, cioè noi non possiamo limitarci
nel controllo regionale ad analizzare i dati che il controllato ci
fornisce, riteniamo che la Regione si debba attrezzare per fare in
modo di avere una propria procedura di software o quello che si
ritiene opportuno per poter analizzare in autonomia, in
indipendenza dal controllato i dati perché loro ci potrebbero
fornire qualunque dato, potrebbero anche essere dati forniti dalla
società di gestione ed errati non per volontà, ma per mal
funzionamento e noi prendiamo quelli per buoni.
Allora noi riteniamo che la Regione come controllo regionale si
debba fornire di un sistema tecnologicamente avanzato per poter,
indipendentemente dai dati della società di gestione, procedere ai
controlli su tutto il sistema della casa da gioco e in maniera
particolare sullo slots machines visto che fra l'altro stanno
aumentando per rilevanza di fatturati in modo che i controlli
regionali siano matematicamente certi, tecnologicamente avanzati e
soprattutto indipendenti dal controllato. In secondo luogo
riteniamo che le procedure di controllo non si possano limitare
alla semplice supervisione da parte dei controllori regionali e i
dati siano in mano ad un'unica persona, non per malafede nell'unica
persona, ma perché riteniamo che i miliardi che girano sono troppi
in quella casa e che è giusto che ci si tuteli come controllore
regionale dando la possibilità ai controllori singoli di poter
accedere a questi dati che dovrebbero essere fra l'altro dati
pubblici. Non mi risulta infatti che debbano essere coperti da
segreto o che siano da considerare informazione da non divulgare
così come sappiamo è stato scritto in alcuni documenti dei
dirigenti stessi.
Non riteniamo che questa sia una procedura di controllo efficace
ed efficiente. Chiediamo che l'Assessore metta l'attenzione su
quest'aspetto perché noi su questo torneremo in occasione della
discussione dei bilanci che la società di gestione presenterà in
quanto nutriamo il dubbio che qualcosa non funzioni, che i dati non
siano corretti però, non avendo un nostro servizio di controllo
autonomo e indipendente dalla società controllata, non possiamo
appurarlo e invece riteniamo che i cittadini valdostani,
proprietari di quella casa da gioco, abbiano il diritto di
sapere.
