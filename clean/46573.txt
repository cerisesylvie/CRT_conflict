Classificazione
EDILIZIA
Edilizia pubblica



Oggetto del Consiglio n. 2981 del 23 novembre 2023 - Resoconto
OGGETTO N. 2981/XVI - Interpellanza: "Motivi dell'aumento del
costo degli affitti degli alloggi di Edilizia Residenziale
Pubblica".
Bertin (Presidente) -
Punto n. 50. Consigliere Manfrin
per l'illustrazione.
Manfrin (LEGA VDA) -
Per la gioia dell'Assessore Sapinet,
parliamo di un problema che riguarda tutti gli alloggi di Edilizia
Residenziale Pubblica. Mi è parso che ci fosse quasi una sorta di
velata critica, perché si parla solo delle case popolari di Aosta;
non si preoccupi, questo è un problema che possiamo estendere a
tutta la Valle, così lei è contento che non sia localizzato solo ad
Aosta.
Il problema che riguarda appunto l'aumento degli affitti degli
alloggi di Edilizia Residenziale Pubblica è un problema che, in
effetti, affligge parecchie zone, anzi, tutte le zone dove queste
insistono.
Le segnalazioni maggiori arrivano sicuramente dal quartiere e
probabilmente in questo c'è anche una connessione rispetto
all'oggetto dell'interpellanza, ma quello che abbiamo osservato più
volte in questo periodo, già in diversi anni, è in generale un
aumento delle spese causate dalla questione del riscaldamento;
aumento delle spese che, come abbiamo evidenziato più volte
all'interno di quest'Aula, c'è ed è legato, per esempio,
all'obbligo di collegarsi al teleriscaldamento, così come
l'imposizione da parte dell'azienda che si occupa dei servizi di
non considerare che ci si rivolge a persone che hanno una fragilità
soprattutto economica, oltre che sociale, e quindi considerare
questi inquilini alla stregua d'inquilini normali, ai quali si deve
semplicemente estorcere una pigione alla fine del mese. Al netto di
questo, di quello che oggi consta, l'oggetto della nostra
iniziativa è focalizzato sulla questione degli affitti.
Più e più volte, soprattutto durante quest'estate, ci è stato
evidenziato come diverse bollette riportassero, soprattutto fra i
mesi di luglio e di agosto - come abbiamo indicato all'interno del
testo -una differenza fra i due mesi, un aumento sostanziale della
parte legata alle spese dell'affitto.
Una visione delle bollette - e questo è un tratto comune - ci ha
confermato che ci sono aumenti, che sono in alcuni casi minimali,
qui ho la fotocopia di alcune bollette che ho potuto visionare,
alcune volte c'è un aumento di qualche decina di euro, a volte c'è
addirittura quasi un raddoppio dell'affitto che gli assegnatari
devono pagare.
A fronte di questi aumenti a persone che sono obbligate a
contare i centesimi per andare avanti e per arrivare alla fine del
mese, queste stesse persone hanno chiesto delle informazioni
all'azienda che si occupa di Edilizia Residenziale Pubblica e
queste richieste di spiegazioni sono state molteplici.
La risposta, in alcuni casi, non in tutti, è stata che alcuni
alloggi sono stati oggetto di un aumento del valore OMI e il fatto
che questi alloggi siano stati esclusi dal calcolo della vetustà
dell'alloggio. Noi non sappiamo se questa sia la motivazione, ci
auguriamo che non sia questa.
Da quello che ci è stato informalmente detto- e per questo noi
chiediamo conferma all'Assessore che si occupa di questo tema -ARER
avrebbe informato gli assegnatari del fatto che sarebbe stato
esteso il centro città, quindi urbanisticamente si considererebbe
il Quartiere Cogne come quasi centro città, e in virtù di questo,
senza considerare la vetustà degli alloggi; a questo punto, siccome
loro sono considerati centro città, l'affitto viene
conseguentemente aumentato.
Io spero che non sia questa la motivazione ma proprio per questo
motivo, con quest'interpellanza, chiediamo "Se quanto riferito
dalle segnalazioni circa le motivazioni degli aumenti corrisponda a
verità. In caso contrario quali siano i metodi di calcolo che hanno
portato all'aumento indiscriminato del costo dell'affitto degli
alloggi di Edilizia Residenziale Pubblica e, nel caso in cui gli
aumenti fossero confermati, se sia intenzione del Governo annullare
i summenzionati aumenti adattandoli ai redditi degli
assegnatari".
Lo dico già come
excusatio non petita
ma non vale dire
che il calcolo degli affitti è fatto sull'Isee delle persone, non
vale perché gli aumenti ci sono e l'Isee delle persone rimane
identico, quindi se intenderà rispondere in questa maniera, le dico
già che questa risposta non vale.
Presidente -
Risponde l'assessore Marzi, ne ha
facoltà.
Marzi (SA) -
Come non vale dirlo prima, non vale neanche
fare una domanda se, vista la sua perizia, già si sa già buona
parte delle risposte. Però, come mi ha fatto presente negli ultimi
mesi, ci sono lavori diversi tra Governo e minoranza e quindi, di
conseguenza, è giusto utilizzare in maniera proficua dei minuti per
ripetere le cose,
repetita iuvant
dicevano gli antichi.
Gli aumenti degli affitti, che erano leggermente calati negli
ultimi anni, sono sostanzialmente tornati a quelli pre-pandemia in
base agli aggiornamenti dei valori attuali.
È da tenere conto che, nei casi in cui l'affitto aumenta, la
condizione economica del nucleo familiare in quel momento è
migliorata in quanto l'incidenza dell'aumento dell'affitto è sempre
in linea con le percentuali applicate della fascia ISEE di
appartenenza. Negli altri casi gli aumenti sono lievi o da
contestualizzare.
Per capire proviamo a fare un esempio pratico riferito a un
nucleo in fascia A, quindi la più debole, con un alloggio nel
Quartiere Cogne di circa 73 metri quadri, adeguato a 4 persone. Il
canone di affitto nel 2018 era pari a euro 51, è via via diminuito
nel tempo fino a scendere a 45,50 euro nel 2022, quindi 6 euro in
meno, e a risalire oggi nel 2023 ad euro 53,20, quindi 2 euro in
più.
Mentre l'aumento, rispetto allo scorso anno, è stato di euro
7,70, rispetto a 5 anni fa l'aumento complessivo del canone di
affitto è stato di euro 2,20.
Pertanto le segnalazioni di canoni quasi raddoppiati citati
nelle premesse dell'iniziativa verosimilmente non sono
riconducibili ad adeguamenti ai nuovi valori OMI - ecco perché le
ho detto che giustamente nella sua domanda c'è una parte della
risposta - ma, nel miglioramento della condizione economica del
nucleo che determina il passaggio da una fascia inferiore a una
fascia superiore.
Ad esempio il passaggio dalla fascia A, la più debole, alla
fascia B, di fatto raddoppia il canone di locazione, in quanto
cresce dal 20% al 40% il coefficiente di adeguamento del canone
calcolato sulle caratteristiche dell'alloggio.
In ogni caso è da evidenziare che se i canoni sono leggermente
aumentati in zone di Aosta e dell'Alta Valle, in Bassa Valle sono
rimasti invariati o addirittura diminuiti, come testimoniato dalle
tabelle fornite da ARER che, se desidera, posso fornirle.
Come tutti gli anni, dal primo luglio ARER deve aggiornare i
canoni considerando i valori dell'Osservatorio del mercato
immobiliare: è un canone oggettivo che, dopo una diminuzione negli
anni della pandemia, è tendenzialmente tornato quello del 2018 o
con leggeri aumenti.
L'applicazione del canone di affitto è mitigata in
considerazione della condizione economica di ciascun nucleo:
infatti il calcolo degli affitti degli alloggi ERP, definito dalla
delibera di Giunta regionale 1794/2016, si basa su un elemento
oggettivo riguardante l'alloggio, come ho citato nell'esempio di
cui sopra, e su un elemento soggettivo, riguardante il nucleo
assegnatario.
Per quanto riguarda il calcolo del canone riferito all'alloggio
per ciascun fabbricato, viene considerato il valore OMI che per
ciascuna zona e per ciascun Comune prevede il valore di locazione
al metro quadrato, che è definito dal mercato con aggiornamento
nazionale a cadenza semestrale.
Tale valore viene quindi moltiplicato per la superficie del
singolo alloggio e la cifra ottenuta è abbattuta da un coefficiente
in base alla vetustà del fabbricato e alle sue condizioni generali
di conservazione e manutenzione.
Il calcolo del canone così ottenuto viene poi adeguato alla
situazione del nucleo familiare assegnatario: viene infatti
considerata la condizione economica di ciascun nucleo che,
attraverso l'attestazione Isee dell'anno in corso e al numero di
componenti, viene allocato in una fascia dalla A, la più bassa,
alla G, la più alta.
Per tutti i nuclei appartenenti alla prima fascia, la A, la più
bassa quindi, il canone applicato è pari al 20% del canone
calcolato in base alla tipologia di alloggio.
A fronte di quanto descritto, deriva che le effettive cause di
aumento del canone, quando sono presenti, sono già il frutto di un
incastro tra i dati oggettivi dati dal mercato e un adattamento
dato dalla situazione dei redditi degli assegnatari, come da lei di
fatto richiesto con la domanda 3, ma questo, collega Manfrin, lei
già lo sapeva perché giustamente,
excusatio non petita,
accusatio manifesta,
nel caso specifico, siccome la replica
spetta a lei, dirà che non è contento mentre invece poi dopo, di
fatto, se uno ha anche ascoltato, può darsi che abbia capito quello
che secondo me già sapeva.
Dalle ore 10:28 assume la Presidenza il vicepresidente
Sammaritani.
Sammaritani (Presidente) -
Per la replica, la parola al
consigliere Manfrin.
Manfrin (LEGA VDA) -
Guardi, la sorprenderò, Assessore,
io ho ascoltato con grande attenzione, però giustamente come è un
po' anche rispetto a quello che ci siamo detti più volte sul tema
degli affitti, lei è - e questo glielo devo riconoscere ma non
glielo riconosco solo oggi - particolarmente abile nel cogliere
quelli che potrebbero essere gli aspetti che un ascoltatore che si
collegasse soltanto in questo momento dovesse valutare.
Se qualcuno dei tanti Valdostani, che magari non conoscono e non
abitano in un alloggio di Edilizia Residenziale Pubblica, si fosse
collegato nel momento in cui lei giustamente spiegava quello che ci
ha illustrato rispetto alla questione aumenti, cosa avrebbe
ascoltato? Avrebbe ascoltato che una persona che sta in un alloggio
di Edilizia Residenziale Pubblica tendenzialmente pagava - a quello
che lei ha detto - 51 euro, poi ne ha pagati 47 e poi ne ha pagati
54, quindi una persona potrebbe dire: "Caspita, un affitto di 50
euro, ma di cosa si lamentano? Varia di 2 euro, si abbassa di 6
euro".
Il problema è che, al di là delle valutazioni nel merito, come
le ho detto, sono delle persone che contano i centesimi, quindi,
fosse anche soltanto il problema di 6 euro, sarebbe comunque un
problema per chi è purtroppo destinato a strappare la vita alla
fine del mese con i denti.
Il problema è che non si parla di questo, perché per esempio
parliamo (le dico semplicemente delle due bollette che tengo in
mano) di persone che da un mese in cui dovevano pagare 175 euro, si
trovano a pagare 231 euro o di persone che pagavano 66 euro e che
se ne trovano a pagare 220.
Ora comprenderà, sicuramente non parliamo di cifre sesquipedali,
però possiamo anche riconoscere il fatto che persone che sono in
difficoltà, che pagano 66 euro e poi si trovano a pagarne 220,
sicuramente non saranno a loro agio.
Che lei dica che questa è tutta questione di collocazione
rispetto alla fascia, io lo comprendo, ma lei comprenderà anche che
ci sono persone che fanno anche conti sulla loro vita e
probabilmente spesso le persone che si vedono passare da una fascia
all'altra si vedono anche passare rispetto a un minimo
miglioramento della vita, cioè ero nella fascia A e ci stavo dentro
per 50 euro, poi guadagno 100 euro in più, passo nella fascia B e
pago una sorbolata.
Oltre a questo, c'è un'altra questione sulla questione OMI; io
capisco che lei dica: "Questo è un calcolo semplice nel quale uno
prende la tabella e dice: questo è quanto", ma se il valore OMI mi
considera che il Quartiere Cogne è il centro della città,
probabilmente non comprende qual è il contorno di quel quartiere,
quali sono le difficoltà, non ultime un'Amministrazione comunale
che ha deciso di piazzare degli ostacoli alla vita normale o di
piazzare delle zone nelle quali adesso si radunano delle simpatiche
combriccole che urlano e commettono indisturbati dei reati fino a
tarda notte, ma, al netto di questo, il problema che rimane è che
oltre al disagio abitativo, non possiamo considerare che quello sia
un centro, il Quartiere Cogne non è Piazza Chanoux, ma è una zona
che obiettivamente ha delle criticità.
Senza tener conto di questo, aumentando indiscriminatamente
sulla base del valore OMI che viene fatto da persone che non
conoscono neanche la realtà valdostana, sinceramente risulta un po'
difficile dire: "Questi aumenti sono così, dovete accettarli".
Usciamo dalla dimensione Quartiere Cogne, visto che giustamente
l'Assessore Sapinet ci tiene e tenendoci, evidenziamo come, per
esempio, a Pont-Saint-Martin siano arrivate delle bollette che in
un mese hanno chiesto 800 euro a una persona e non ci sono
ovviamente qui le richieste di rientro che, di solito, l'ARER
giustifica eventualmente delle bollette di una certa entità.
Ci sono delle bollette di una certa importanza: a 800 euro per
una persona che sta in una casa popolare e ha un lavoro part-time
non si può far fronte.
Non è solo una questione di Quartiere Cogne, ma è una questione
di valutazione complessiva degli affitti.
Obiettivamente ritengo che non ci sia una sufficiente attenzione
e ritengo che anche fare i grigi burocrati e dire: "Va beh, ma
queste sono le tabelle, il calcolo così va bene", credo che sia un
mettere poca attenzione rispetto a chi è in difficoltà.
In ogni caso le chiederò, come lei mi ha anticipato, di ricevere
la risposta e le tabelle che ha anticipato, Assessore, in maniera
da poter fare i dovuti approfondimenti
