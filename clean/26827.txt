Classificazione
(Nessuna classificazione presente)


Trascrizione informale del dibattito dell'aula
Oggetto del Consiglio n. 123 del 29 maggio 1972 - Resoconto
OGGETTO N. 123/72 - Finanziamento di spese per l'esecuzione
di opere di pubblica utilità in Comune di St. Vincent per l'anno
1972. Delega alla Giunta.
Rollandoz (D.P.)
- È il provvedimento ordinario che
passiamo tutti gli anni per il finanziamento sul 5% degli utili per
il Comune di Saint Vincent.
In relazione al provvedimento che si sottopone all'esame del
Consiglio regionale l'Amministrazione comunale di Saint Vincent ha
chiarito i suoi intendimenti che si inquadrano nelle scelte già
indicate in sede di approvazione del bilancio preventivo
dell'Amministrazione comunale.
La destinazione del finanziamento richiesto prevede infatti
l'esecuzione di opere di miglioramento a carattere igienico e pochi
allacciamenti stradali di cui è indifferibile, secondo
l'Amministrazione comunale, la necessità di realizzarli.
La principale innovazione, invece, è rappresentata dalla
previsione di un mutuo per l'importo di 800 milioni di lire e
destinato al finanziamento di opere pubbliche di preminente
interesse per il rilancio economico e turistico del Comune.
Senza voler riprendere la dettagliata relazione del Sindaco
ritengo doveroso sottolineare lo sforzo dell'Amministrazione
comunale per svincolare l'attività ricettiva e i servizi offerti
dalla pesante ipoteca attuale ove una sola società controlla
praticamente l'intero settore escludendo in gran parte gli
operatori e la popolazione locale.
Con le proposte che si avanzano, invece, viene messa a
disposizione dell'intera popolazione una serie di servizi pubblici
di base e in grado di potenziare l'attività turistica prima e, di
gran lunga più importante, l'industria di Saint Vincent.
Dall'impegno finanziario previsto di Lire 800 milioni la maggior
parte è destinata all'acquisizione delle aree necessarie: 550
milioni che possono essere reperite se non tra quelle previste dal
piano regolatore generale e di una sua logica attuazione.
D'altra parte, è quasi superfluo osservare che una sana e seria
politica di acquisizione delle aree è la necessaria base di
partenza per un ordinato e concreto sviluppo economico delle
popolazioni amministrate.
Pertanto, noi proponiamo al Consiglio l'approvazione del
programma lavori del Comune di Saint Vincent per un importo
complessivo di 220 milioni.
Manganoni (P.C.I.)
- Dall'esame di questo elenco devo
constatare che per la prima volta si è tenuto conto in modo
rilevante delle necessità della collina. Fatto questo che noi
abbiamo sempre lamentato nei piani passati ove si pensava
esclusivamente al Capoluogo e le frazioni venivano quasi
completamente ignorate.
Invece, qui abbiamo tutta la seconda parte che tratta di
problemi di acquedotti, di strade, di fognatura, di illuminazione
per le frazioni. E quindi, questo è già un fatto positivo. Non
solo, ma dalla lettera che accompagna la relazione, anche
riferendosi al mutuo, si parla della collina di Saint Vincent quale
la strada per Perrière-Pradiran ed il potenziamento degli
acquedotti e fognature frazionali. Queste ultime opere, però,
possono trovare copertura nel 5% dei proventi degli utili della
Casa da gioco. Pertanto, si dimostra un interesse per la
collina.
Però, devo osservare, devo sottolineare un'altra parte di questa
lettera e precisamente l'ultimo comma dove dice:
"L'Amministrazione comunale, infine, ritiene sia opportuno
interessare il Comune di Saint Vincent a tutte le iniziative che la
Regione vorrà condurre a termine insieme alla SITAV al fine di
poter coordinare gli interessi della Regione, Amministrazione
pubblica, e della SITAV, Società privata, con quella dei piccoli
operatori economici."
Ora, io penso che questa richiesta del Comune sia legittima nel
senso che le trattative tra Regione e SITAV quando interessano
opere o costruzioni, nel Comune, sarebbe bene, sarebbe
indispensabile che venga consultato e sentito anche il Sindaco o
l'Amministrazione comunale.
Ed io penso che su quel famoso piano - mi pare di un miliardo e
cento milioni concordato fra SITAV e Regione all'atto del rinnovo
del contratto - sarebbe bene, se la Regione non l'ha ancora fatto,
innanzitutto di sentire il parere del Comune, in secondo luogo a me
interesserebbe sapere a che punto siamo per la realizzazione di
queste opere perché in un primo tempo si era contemplato
l'esecuzione di alcune opere tra le quali la funivia dello Zerbion
che, a quanto pare, questa prospettiva della funivia è stata
accantonata.
Allora, a me interesserebbe sapere quali opere noi intendiamo
realizzare con quella cifra, concordata, e che la SITAV deve
stanziare, o forse avrà già stanziato, e che più aspettiamo con gli
anni e più si svaluta e quindi saranno opere in meno che
realizziamo. In secondo luogo, quando intendiamo realizzare queste
opere.
Ma realizzare nel senso di dare inizio alle costruzioni.
Bordon (D.C.)
- Tutto bene quello che diceva Manganoni,
perché stavo parlando e chiedo scusa.
Io ho guardato questo allegato qui che si riferisce ai denari
che noi dobbiamo dare a Saint Vincent e non ho niente da dire
perché vorrei dire che è una cosa di ordinaria amministrazione, che
si ripete tutti gli anni e quindi non vorrei entrare neanche tanto
nei particolari.
Io sono solo un po' perplesso - se è il caso di parlarne in
questa sede - su questo mutuo di 800 milioni che vedo che qui
contrae il Comune.
Ora io non so se noi possiamo dire un parere su quello che vuol
fare il Comune di Saint Vincent coi denari che gli vengono
attribuiti in base a questa deliberazione, che è quella ricorrente
tutti gli anni. Io trovo che si spiega un po' troppo facilmente
questa storia degli 800 milioni, perché mi sembra che sia un po'
una lettera fatta alla buona, un po' con faciloneria.
Noi vogliamo fare un mutuo di 800 milioni perché intendiamo
allargare questo, allargare quello e, quindi, io non sarei molto
d'accordo sul modo in cui è impostata questa richiesta per gli 800
milioni.
Quindi vorrei vedere se per caso voi avete qualche cosa di più -
tu Assessore ai Lavori Pubblici o il Presidente, che ci possa
tranquillizzare, perché un mutuo di 800 milioni mi sembra che abbia
la coda un po' lunga. 40 milioni all'anno, se non sbaglio - non so
cosa c'è scritto qui. Mi sembra che sia appunto un problema da
esaminare con particolare attenzione.
Non vorrei che con questo si dicesse: "Il Consiglio ha approvato
questo mutuo degli 800 milioni", perché per quanto concerne il
nostro Gruppo, noi non ne saremmo molto d'accordo.
Quindi, non vorrei che approvando queste somme che noi dobbiamo
dare a Saint Vincent si approvasse anche il mutuo, perché questa
non sarebbe la nostra intenzione.
Quindi, favorevoli, a condizione che venga dato al Comune di
Saint Vincent la quota che gli spetta e, come dico, è fissata per
norma di delibera vecchia, ma non favorevoli al mutuo degli 800
milioni.
Rollandoz (D.P.)
- Sono d'accordo con il Consigliere
Manganoni che quest'anno l'Amministrazione comunale ha tenuto
presente principalmente i problemi della collina e anche noi
abbiamo apprezzato questo sforzo dell'Amministrazione comunale.
Per quanto mi risulta, tutte le trattative che abbiamo avuto per
i problemi dello sviluppo turistico, è sempre intervenuta anche
l'amministrazione comunale ai nostri incontri, a tutti gli incontri
che abbiamo avuto.
Per quanto, invece, sostiene il Consigliere Bordon,
l'Amministrazione comunale ritiene opportuno fare questo mutuo di
800 milioni per far fronte a questi problemi e principalmente 550
milioni per l'acquisizione di aree. Noi riteniamo valida questa
impostazione, valida l'impostazione di acquisire le aree in questo
momento, specialmente nel centro di Saint Vincent che sta per
essere bloccato dalle costruzioni. Quindi, le poche aree che
rimangono disponibili riteniamo valido che l'Amministrazione
comunale provveda.
Però, io ritengo che ogni successiva deliberazione del Comune di
Saint Vincent dovrà essere vista, perché questo è un provvedimento
di massima, per il momento, per il mutuo, quindi dovrà essere
rivista dall'Amministrazione regionale.
Bordon (D.C.)
- Rollandoz non poteva dire gran che di
diverso, perché dice però come organo di tutela la Giunta sarebbe
favorevole a che il Comune di Saint Vincent contragga questo mutuo
di 800 milioni, allora però approvando noi questo stanziamento noi
non diamo nessun parere, noi Consiglieri, su questa delibera,
perché purtroppo l'approvazione di questa delibera è competenza
della Giunta e non del Consiglio, perché noi saremmo contrari a
questa contrazione di mutuo, perché 800 milioni di mutuo per il
Comune di Saint Vincent, dei quali 550 per l'acquisto di aree che
sembrano poi aree che non siano molto adatte, perché in forte
pendio, ecc. ecc., sono motivo di critica, l'abbiamo detto anche in
altro luogo, su giornali, su pubblicazioni. Quindi, io vorrei dire
che approviamo noi questa deliberazione per i denari che vanno a
Saint Vincent, ma con questo noi non approviamo gli 800 milioni di
mutuo, perché saremmo contrari a contrarre un mutuo di tale entità
per questa destinazione.
Manganoni (P.C.I.)
- Io avevo posto il problema delle
opere, va bene, va bene, risponderà il Presidente.
Montesano (P.S.D.I.)
- Allora, se non ci sono altri
interventi, se il Presidente vuole rispondere, il Vice Presidente
Fosson?
Fosson (U.V.)
- Siccome parliamo di lavori che si
svolgono a Saint Vincent, volevo solo sapere se si poteva avere la
cifra che è costata la costruzione del Municipio, totale, dopo
questi altri 14 milioni e il resto di arredamento del salone, via
dicendo, così a titolo informativo.
Rollandoz (D.P.)
- ...600 milioni.
Caveri (U.V.)
- 600 milioni spesi molto male.
Fosson (U.V.)
- Appunto, io non voglio discutere, perché
qui non bisognerebbe. Nella questione del mutuo che l'acquisto di
aree, e abbiamo la possibilità in questo momento di giudicare e i
prezzi delle aree e niente e poi è una questione eventualmente da
vedersi dopo, ma si capisce che approvando i vari lavori e
approvando anche i 40 milioni per la prima rata del mutuo, un po'
indirettamente finiamo di essere come Consiglio di essere
coinvolti. Quindi, se c'è una raccomandazione da fare è che quello
che c'è da fare a Saint Vincent, se c'è da fare un mutuo, se c'è da
acquisire delle aree, c'è dei problemi che vanno risolti, ad
esempio per la questione scuole, per altre questioni, ci sono delle
cose menzionate in questa lettera che possono invece aspettare,
perché praticamente c'è tutto l'altro intervento della SITAV,
dell'Amministrazione regionale con la SITAV, per altre questioni.
Quindi, se c'è una raccomandazione da fare anche, e questo potrebbe
preoccuparsi la Giunta, di farlo nell'approvazione o quando
prenderà in esame l'approvazione del mutuo, di vedere quali lavori,
quali terreni sono da acquistare, e a che prezzi che non siano
prezzi, così, lasciando andare un po' troppo e quali opere bisogna
fare, quali sono più necessarie nell'interesse della popolazione di
Saint Vincent e praticamente quale costo di queste opere, perché se
l'andazzo è quello di come hanno fatto per il Municipio, 600
milioni, devono farci pensare, perché allora con gli 800 milioni
non si farà un granché lo stesso, anche se in questo momento,
perché bisognerà poi completare con altri  mutui o almeno con
altri interventi per fare quelle opere che sono accennate sulla
lettera.
Bordon (D.C.)
- Dicevo, a completamento, se mi consente,
di quanto detto prima, era proprio l'obiezione che veniva fuori
adesso, perché quando generalmente si fa un mutuo, dico io faccio
un mutuo di 800 milioni, ne destino 550 milioni per questo, 300 per
questo, insomma c'è l'indicazione di una cifra, di un qualche cosa,
io sono stupito che si faccia un mutuo e si faccia una lettera, si
dica io prendo questo mutuo, perché intendo fare questo, questo e
questo; generalmente si fa il mutuo quando si precisa già una
determinata somma, quindi questa è la prima obiezione che
faccio.
Ad ogni modo non ha importanza, io volevo soltanto essere molto,
molto chiaro, decisamente contrari a questo mutuo tanto più che
avendolo già portato in questo elenco si direbbe già quasi che la
Giunta ha approvato la deliberazione, no? Ecco allora io vorrei
dire se per esempio, ecco è questa la domanda...
Dujany (D.P.)
- Non poteva essere finanziato.
Bordon (D.C.)
- Benissimo, allora io vorrei dire questo:
appunto, non può essere finanziato, me lo portano già in un elenco!
Ora allora non è approvata la deliberazione, io appunto mi
preoccupo perché non vorrei che noi approvando questa
deliberazione, quei 40 milioni di questa prima semestralità, si dia
già il nostro parere favorevole alla delibera che arriverà
susseguentemente, perché questo lo potrete fare voi come Giunta e
come maggioranza, ma noi siamo contrari al mutuo degli 800 milioni
perché riteniamo che non sia il modo di impostare un problema di
tale entità per un Comune come Saint Vincent.
Quindi, contrario al mutuo di 800 milioni, naturalmente non
possiamo fermare questo elenco di lavori che hanno elencato qui,
quindi vorrei essere molto, molto, molto chiaro, perché non si
dica: hanno voluto fermare quelli che sono i lavori per Saint
Vincent; a Saint Vincent competono per questa delibera 220 milioni,
se non sbaglio, benissimo, 220 milioni, hanno elencato: 11 milioni
acquisto terreno al Polo Nord, 14, ecc. per un importo, non so, a
quanto ammonti, dovrebbe fare 220 milioni non so quanti ne faccia,
però in fondo qui c'è 40 milioni: prima semestralità ammortamento
mutuo di Lire 800 milioni, come se questo mutuo fosse già stato
approvato dall'ente tutorio, l'ente tutorio dice io non l'approvo
fino a quando non è approvato questo; quindi se il Consiglio è
favorevole ad approvare i 40 milioni, la Giunta tutoria approverà
la delibera, bene, allora se è questa l'impostazione il Gruppo
Democristiano è contrario a questo sistema di assunzione di un
mutuo di 800 milioni perché, ripeto, di una grossa entità, senza
che si dica qui sopra quali sono gli importi che vengono spesi per
le varie opere.
Qui, si è fatta una lunga elencazione di qualche cosa che si
vuol fare con gli 800 milioni ma non ci si dice come devono essere
spesi.
Ecco, perché noi siamo contrari al mutuo, non so, se la vedranno
loro, ma noi siamo contrari.
Milanesio (P.S.I.)
- Il Consiglio regionale, diciamo
così, per una convenzione che esiste tra la Regione e il Comune di
Saint Vincent deve dare una percentuale dei proventi sulla Casa da
gioco a questo Comune per lavori di pubblica utilità e in genere
viene presentato al Consiglio regionale un elenco di opere, sul
quale elenco il Consiglio regionale si esprime nel merito.
Va da sé che vedere una voce con 40 milioni prima semestralità
ammortamento mutuo di Lire 800 milioni, va beh, può destare una
certa perplessità, perché non viene specificato nella deliberazione
cosa si farà poi esattamente con questi 800 milioni e queste
perplessità sono state espresse anche dal mio partito nel Consiglio
comunale di Saint Vincent, che ha votato contro il bilancio; però,
io ritengo che qui noi siamo in un'altra Assise, in un'altra sede,
e quello che dobbiamo chiedere al Comune di Saint Vincent io
ritengo è una sola cosa; rispettando la sua autonomia, nella sua
sfera di competenza e, cioè, che questi eventuali 800 milioni di
mutui, su cui io non sono contrario come stipulazione di mutuo,
però questi soldi debbano servire ad opere di pubblica utilità e
per fare un mutuo certamente dovranno indicare quali saranno queste
opere, perché non possono contrarre nessun mutuo se non indicano
concretamente le opere a cui si riferisce.
Quindi, io penso che il problema si dovrebbe risolvere in sede
di tutela nell'esaminare sia la congruità delle proposte che
vengono fatte, sia il tipo, diciamo così, di attrezzatura, di
pubblica utilità che si vuole fare, perché erano corse voci che
bisognava comperare dei terreni che erano vincolati dal piano
regolatore, ma questa sarebbe una grande idiozia, sarebbe una
stupidaggine, ed io non penso che i soldi che la Regione dà, visto
che li può dare solo per opere di pubblica utilità, potrebbero
andare per questa bisogna, per questo scopo.
Quindi, penso che facendo questa precisazione si possa approvare
questa deliberazione, con questa precisazione, perché è chiaro che
un mutuo di 800 milioni non lo si può fare a scatola chiusa. Il
Comune quando dovrà contrarlo dovrà indicare per quali opere fa
questo mutuo e in quella sede la Giunta si esprimerà.
Io ho espresso così alcune perplessità su questa proposta, che
però ritengo di dover accogliere, perché in definitiva noi abbiamo
attribuito al Comune di Saint Vincent la possibilità di spendere
con una certa autonomia quel famoso 5% sui proventi della Casa da
gioco.
Montesano (P.S.D.I.)
- Bordon, guarda che è la quarta
volta....
Mappelli (D.C.)
- Parla anche a nome mio, dunque lui deve
parlare 12 volte!
Montesano (P.S.D.I.)
- Come? No, no, mi dispiace, questa
teoria, e va bene sono dei piccoli interventi, Bordon avanti.
Bordon (D.C.)
- È più che altro una spiegazione, perché
il problema era solo questo, mi sembra che Milanesio abbia spiegato
in altre parole quello che avevo detto io; avevo detto che volevo
sapere se voi come Giunta di tutela lo avete già approvato, mi dice
no, non l'abbiamo approvato perché non c'era il finanziamento,
quindi aspettavamo i 40 milioni; però, la parola che mi ha
preoccupato di più in Milanesio è che dice: "Noi, per questo elenco
possiamo entrare nel merito", è vero? Ora io chiedo a Milanesio,
l'ha detto lui molto bene, come faccio io a entrare nel merito per
un mutuo di 800 milioni, perché qui è vero che parla di 40 milioni
per una semestralità, ma si tratta di un mutuo di 800 milioni,
quando io lo devo proprio prendere a scatola chiusa, perché è vero
che laggiù nel Consiglio, come dice Dolchi, se la discuteranno poi
loro, però, è altrettanto vero che se noi qui in Consiglio
regionale diamo il nostro parere favorevole ai 40 milioni del primo
semestre, indirettamente approviamo il mutuo di 800 milioni, se
sbaglio io sono sempre pronto a correggermi, ma siccome nel mio
modo di ragionare, di vedere o meglio nel nostro modo di vedere, di
ragionare, noi ripetiamo, il Gruppo della Democrazia Cristiana è
d'accordo che gli competano 220 milioni al Comune di Saint Vincent
in base alle norme che sono sempre esistite, però è altrettanto
vero che il Gruppo Democristiano è decisamente contrario a questi
40 milioni di questa prima semestralità, perché è contrario
all'assunzione degli 800 milioni.
Mi si dice che posso entrare nel merito, come ha detto
Milanesio, e nel merito io entro, chiaro?
Balestri (P.S.I.)
- Vorrei chiedere alla Giunta se in
questi 800 milioni previsti come mutuo del Comune di Saint Vincent,
si prevede anche l'attuazione di quella che è la convenzione fra la
Regione e la SITAV, non c'è niente di compreso in quello?
Dujany (D.P.)
- Dunque mi pare che qui la discussione si
è bloccata sull'aspetto dell'intervento della deliberazione e non
sulla discussione globale della deliberazione; intanto si tratta di
un provvedimento che in questo Consiglio viene discusso e approvato
ogni anno dal 1946 a favore del Comune di Saint Vincent per cui il
Consiglio ha ritenuto di corrispondere una cifra annua massima non
superiore al 5% degli introiti netti destinati alla Regione a
seguito della gestione del Casinò.
Quindi, non è che una delibera che si ridiscute da 25 anni.
L'unica differenza nel contenuto della deliberazione del Comune
stesso, rispetto agli anni precedenti, è questa: che il Comune
ritiene di spendere una parte di questa spesa, di questi 200 e
tanti milioni, anziché ad eseguire opere di entità più o meno vasta
ogni anno, ritiene di destinare una parte di questo contributo da
parte della Regione per accendere un mutuo per ammortamento di un
mutuo di un certo importo e destina 40 milioni che sono normalmente
di sua spettanza corrispondenti a questo 5% delle entrate del
Casinò.
Ora è una scelta comunale, non è una scelta nostra,
l'Amministrazione comunale ritiene anziché eseguire quest'anno e
fra dieci anni una serie di piccole opere di 40 milioni o meno
l'una, ritiene opportuno far fronte con questi 40 milioni
all'ammortamento di un mutuo. È una scelta di una Amministrazione,
si può essere d'accordo o si può essere contrari, come dinnanzi a
tutte le scelte.
A me parrebbe che il principio sia valido, perché questo dà la
possibilità al Comune di Saint Vincent, soprattutto in questo
momento, che ha approvato il piano regolatore e che ha dinanzi a sé
la possibilità di fare una certa quantità di lavori programmati,
proprio successivamente all'approvazione del piano regolatore, che
consistono in una serie di provvedimenti che sono elencati
nell'allegato che vi è stato distribuito, mi pare che nel principio
questa proposta del Comune sia una proposta valida.
Sono d'accordo con l'intervento di molti Consiglieri che alcuni
di questi interventi sono discutibili; quindi, mi pare che la
proposta che possa fare la Giunta è questa: approvare questa
deliberazione come richiesto dal Comune stesso e, come ha detto
bene Fosson, prudentemente e saggiamente, la Giunta in sede di
tutela potrà approvare o meno una serie di deliberazioni che
ritiene naturalmente validi o meno in sede di esecuzione e in sede
di finanziamento di queste opere.
Quindi, tutto questo elenco che è stato trasmesso dal Comune,
che ritengo un elenco a carattere indicativo più che a carattere
precettivo, in quanto questo elenco il Comune ce l'ha trasmesso a
richiesta della Giunta regionale, perché anche noi come Giunta
abbiamo chiesto al Comune: beh con questo mutuo che cosa volete
fare? Diteci almeno, dateci almeno un elenco delle cose che
ritenete opportuno di fare attraverso questa accensione di mutuo, e
riteniamo anche noi che alcune di queste  opere possono essere
discutibili o, per lo meno, possono inserirsi in un programma
globale di sviluppo di Saint Vincent in rapporto anche ad un
contratto fra Regione e SITAV e qui, mi pare, di rispondere
indirettamente, direttamente, a quanto ha detto il Consigliere
Manganoni: a che punto siamo col problema del programma che deve
svolgere il Casinò di Saint Vincent.
Signori Consiglieri siamo a questo punto: che la Giunta sei mesi
fa vi ha portato la proposta, il Consiglio ha ritenuto opportuno di
rinviare questa proposta per un ulteriore esame delle Commissioni
congiunte Affari Generali integrata dalla Commissione del Turismo,
opportunamente integrate da rappresentanti di Gruppo che non
facevano parte di queste Commissioni e signori della Giunta noi
siamo qui in attesa del vostro verdetto, delle vostre decisioni.
Quindi, credo che una volta tanto non ci possiate accusare,
permettete che vi volgiamo l'invito di esaminare questo problema,
poiché è nelle vostre mani e nelle mani del Presidente del
Consiglio, il quale...
Montesano (P.S.D.I.)
- No, della Commissione.
Dujany (D.P.)
- ...il quale dovrebbe convocare, o i
Presidenti delle Commissioni, i quali - non ricordo esattamente
come si sono svolti i fatti - dovrebbero convocare le Commissioni
per esaminare la proposta che vi è stata presentata sei mesi fa da
parte della Giunta affinché questo problema venga portato
avanti.
È certo che il problema dello sviluppo e del finanziamento delle
opere che deve fare il Casinò debbono essere coordinate con queste
altre opere che intende fare il Comune di Saint Vincent, altrimenti
rischieremmo di creare dei doppioni e rischieremmo di creare una
serie di iniziative contrastanti fra di loro che non favorisce lo
sviluppo armonico del Comune e rischieremmo di disperdere del
denaro inutilmente.
Ramera (D.C.)
- Io non sto a ripetere quanto ha già detto
il collega Bordon, e ho capito benissimo tutto quello che ha detto
il Presidente della Giunta.
Io ritengo, però, una cosa: che non glielo ha ordinato il medico
al Comune di Saint Vincent di includere quei 40 milioni in questo
elenco, perché se voleva contrarsi un mutuo poteva farlo con altre
voci di bilancio, senza includerlo in 220 milioni. Quindi, dato che
noi conseguenti a quanto è accaduto in quella sede, da Consiglieri
del nostro stesso Partito, hanno preso una determinata posizione,
noi non possiamo, conoscendo meno di loro, addirittura, il
problema, votare per un mutuo di cui non conosciamo la destinazione
se non così sommaria e non vogliamo interferire in quella che è
l'autonomia del Comune di Saint Vincent come di nessun Comune, per
carità, però se responsabilità vuole prendersi la maggioranza che
governa Saint Vincent se la prenda, perché noi col nostro voto
votiamo 180 milioni e non 220, perché noi siamo favorevoli o siamo
favorevoli a 220 se per quei 40 milioni il Comune vuole modificare
la giustificazione.
Fosson (U.V.)
- Io volevo dire qualche cosa di analogo
dopo quanto avevo sentito dal Presidente; mi sembra che il
Presidente sia, abbia condiviso le osservazioni che mi ero permesso
di fare su quell'elenco di opere, però, effettivamente cosa capita?
Io non sono contrario nemmeno al mutuo, a parte la questione
dell'importo e quello che bisognerà fare, però, nella procedura,
come noi procediamo adesso, cosa capita? Che la Giunta, e questo
forse ho capito male, ma il Presidente ha detto: noi vedremo poi
opera per opera; ora il mutuo nel momento in cui la Giunta dovrà
approvare il mutuo, qualunque sia l'importo, dovrà avere l'elenco e
dovrà esprimersi su quali opere, quelle che sono valide le
approverà, quelle che non sono valide dirà al Comune "noi non siamo
disposti di approvare la delibera su questo" e quindi senza con
questo voler comprimere l'autonomia del Comune. Però, siccome poi
una parte di questo mutuo viene pagata coi fondi che
l'Amministrazione regionale tutti gli anni dà per i lavori, quindi
deve poter dire anche questo, anche per quel coordinamento con le
opere, con quanto fa insieme con la SITAV, e questo mi sembra che è
stato tutto, anche il Presidente abbia condiviso completamente.
Ora, se noi però approviamo questi 40 milioni qui, d'accordo che
serve per fare il mutuo degli 800 milioni, però anticipiamo una
decisione su una cosa su cui voi non vi siete ancora espressi, è
questo il fatto. Mi sembrava che bisognava, per poter approvare noi
come Consiglio con tutta tranquillità, anche se questo è
l'indirizzo di porre tutti gli anni 40 milioni di ammortamento del
mutuo su questa delibera che va avanti tutti gli anni, però per
questo bisognerebbe avere anche l'elenco preciso delle opere, delle
altre opere, che non è compito del Consiglio regionale di vederle,
noi non vogliamo impadronirci di poteri che ha la Giunta, però la
Giunta potrebbe essere molto più chiara con noi e dire: "Noi siamo
disposti ad approvare la delibera del Comune per queste opere" e
allora ecco che noi possiamo dire: giustifichiamo anche i 40
milioni qui. A parte che poi se, questo è dal 1946 che va avanti
quindi non si cambierà certamente nel 1973, ma ad un certo momento
potrebbe anche, si potrebbe anche seguire un criterio diverso e
potrebbe anche venire cambiato. Quindi, la questione del mutuo può
essere anche sganciata da questa parte qui; non so se ho chiarito
quale era la nostra, perché effettivamente noi oggi diciamo 40
milioni per questa prima semestralità, ma sul resto non abbiamo
assolutamente delle idee, almeno per nostro conto, delle idee
chiare su quello che si farà.
Dolchi (P.C.I.)
- Brevissimo, ha già parlato il collega
Manganoni per dire che siamo d'accordo sul provvedimento e mi
sembra che non si possa fare a meno nel discutere dei 40 milioni
che sono inseriti nei 220 che riguardano l'ammortamento della
semestralità, di risalire al provvedimento originario e cioè quello
del 1949, quando si è stabilito di dare fino ad un massimo del 50%,
del 5%, e su questo si è lungamente discusso in altre occasioni in
questo Consiglio, di salire a quella deliberazione per dire che in
fondo l'elenco dei lavori e degli interventi spetta al giudizio
discrezionale del Comune di Saint Vincent e è inutile che nasconda
che, come parte politica, nel Comune di Saint Vincent abbiamo
espresso tutte le nostre riserve sull'impostazione del mutuo e
sulla destinazione del mutuo, però non mi sembra valido che vengano
trasferite in questa sede queste riserve, perché noi verremmo a
ledere quella autonomia decisionale del Comune di Saint Vincent a
cui si è richiamato anche il collega Ramera.
Noi diciamo che  non vogliamo interferire, però, possiamo
stralciare i 40 milioni da quella che è la quota del Comune di
Saint Vincent, in questo modo interferiamo, il Comune di Saint
Vincent utilizza come meglio crede quella quota, sarà nell'ambito
del Consiglio comunale di Saint Vincent che potranno essere fatte
le riserve all'utilizzazione del mutuo, e anche nel prosieguo
ritengo che è in quella sede che spetterà la decisione sulle opere,
opera per opera, perché se è vero che va in vigore la nuova legge
sul controllo degli atti degli Enti locali, proprio per questa
autonomia ci siamo battuti, ecco perché noi siamo favorevoli alla
deliberazione così come è stata proposta.
Montesano (P.S.D.I.)
- La parola al Segretario
Andrione.
Andrione (U.V.)
- No, no, era Milanesio che aveva chiesto
la parola.
Milanesio (P.S.I.)
- Volevo aggiungere questo: quanto ha
detto Dolchi in ordine all'autonomia comunale io lo condivido
pienamente. C'è un solo limite, io ritengo, al tipo di spesa che
può fare il Comune di Saint Vincent ed è che questi lavori siano
considerati lavori di pubblica utilità, cioè il solo limite
oggettivo è quello perché l'accordo fra Regione e Comune comporta
questo vincolo, cioè non potrebbe ad esempio, che so io, acquistare
le divise ai vigili urbani o finanziare la banda municipale, ecco,
però può incrementare il proprio, diciamo così patrimonio mediante
lavori che abbiano il carattere della pubblica utilità. Io penso
che la Giunta o il Consiglio dovrebbero precisare solo che si
rispettino i termini di questa convenzione, il resto è delegato, a
mio avviso, al Comune, è il Comune che deve stabilirsi gli ordini
di priorità per le opere che deve fare, altrimenti è chiaro che noi
interverremmo a menomare un po' l'autonomia di questo Comune.
Io personalmente non sono d'accordo, è chiaro sul tipo di
deliberazione che ha proposto, diciamo così, il Comune, non sono
d'accordo né personalmente né politicamente, ma qui in questa sede
mi pare che il Consiglio regionale, se rispetta le sfere di
competenza, può fare delle osservazioni ma, in definitiva, deve
deliberare, perché? Perché noi, il Consiglio regionale in
definitiva è chiamato a dire quanto di quel 5% vuole dare, cioè se
vuole arrivare fino al 5%, se vuole arrivare al 4%, questo io
ritengo sia il compito del Consiglio regionale, altrimenti noi ci
sostituiremmo in questo caso nell'amministrare il Comune di Saint
Vincent, il che, anche se noi socialisti siamo all'opposizione nel
Comune di Saint Vincent, non lo riteniamo opportuno, non lo
riteniamo giusto, lo riteniamo lesivo, in definitiva,
dell'autonomia comunale.
Quindi la Giunta, a mio avviso, e il Consiglio debbono vigilare
solo sul fatto che questi lavori siano di pubblica utilità, ed io
penso che nell'approvare anche questa stipulazione di mutuo il
Consiglio potrebbe chiedere che la Giunta vigili sul fatto che
quando verrà presentata questa richiesta di mutuo si riferisca solo
a lavori di pubblica utilità, potrebbe bastare così.
Ramera (D.C.)
- Non è che voglia ripetere tante cose,
l'Assessore Milanesio dice che non sarebbe d'accordo su questo tipo
di deliberazione del Comune, ma il tipo di deliberazione ci viene
proposto dalla Giunta, con tutto un elenco del genere. Allora, se
volevamo stare nei termini contrattuali bastava mettere la
dicitura: il 5% fa 200 milioni per opere di pubblica utilità e
allora noi potevamo anche non discutere, non entrare nel merito,
non siamo stati noi, è questo elenco che ad un dato momento ci
costringe a fare questa discussione, per cui non possiamo
indirettamente votare su un provvedimento che praticamente allarga
anche la sfera attuale delle competenze, perché dando
l'autorizzazione di accendere un mutuo, anche se la semestralità è
di 40 milioni, noi aumentiamo persino i nostri poteri attuali,
perché noi dobbiamo dare il 5% che è 220 milioni punto e basta.
Nello stesso tempo autorizziamo già una spesa invece che va a
finire al miliardo per assurdo, potremmo anche fare una discussione
di questo genere.
Montesano (P.S.D.I.)
- Altri che chiedono la parola?
Dichiarazione di voto?
Bordon (D.C.)
- Chiedo scusa, ma ancora una volta non
abbiamo avuto fortuna, perché malgrado la nostra appassionata
difesa non siamo riusciti a farci comprendere.
Inizialmente abbiamo detto che si tratta di discutere del 5%
questa delibera ordinaria che va avanti per tanto tempo - è un po'
una dichiarazione alla Pollicini la mia, un po' lunghetta, ad ogni
modo poi mi farete lo sconto...
(Montesano: ...
10 minuti)
...Ecco, vedi un po' l'orologio! E allora arrivati a un certo
momento abbiamo detto: "se è il 5% fa 220 milioni, hanno da essere
destinati per incrementi turistici punto e basta", no, mi arriva
fuori l'amico Milanesio e dice: "ma noi qui entriamo nel merito",
adesso non entriamo già più nel merito. Quindi, che ci si metta
d'accordo, perché allora non entriamo nel merito di questo elenco,
e quindi noi ripetiamo, noi siamo favorevoli a che vengano dati 220
milioni all'Amministrazione comunale di Saint Vincent, che sono il
plafond massimo in base alle entrate che abbiamo noi con il 5%
della famosa delibera; però, ripetiamo che se noi dobbiamo entrare
nel merito di questa elencazione di voci, noi siamo contrari al
mutuo degli 800 milioni.
Quindi la dichiarazione di voto: il Gruppo della Democrazia
Cristiana vota a favore di questo provvedimento dei 220 milioni che
competono al Comune di Saint Vincent, però, non sia vincolante per
noi questa approvazione dei 220 milioni indirettamente
l'approvazione del mutuo degli 800 milioni, perché siamo contrari,
dipendesse da noi, all'approvazione del mutuo degli 800 milioni.
Punto e basta, non abbiamo altro da aggiungere, è un chiarimento di
voto e, quindi, siamo perfettamente d'accordo... logico, lo abbiamo
fatto apposta che sia ripetuto perché sarà motivo di discussioni in
altra sede.
Dujany (D.P.)
- ...con una precisazione, sono d'accordo
sulla proposta presentata, sul principio previo esame per quanto
riguarda l'accensione dei mutui, dei singoli interventi e dei
relativi costi come è stato, mi pare, giustamente raccomandato da
qualcuno dei Consiglieri. D'altra parte, se il Consiglio non
approva questo stanziamento come fa il Comune ad iniziare le
pratiche presso le banche per poter accedere al mutuo? Quando
successivamente all'approvazione di questo stanziamento, il Comune
inizierà naturalmente le sue pratiche presso le banche per
accendere il mutuo e farà una elencazione delle opere che intende
sovvenzionare con questa accensione di mutuo, coi ... tipi di
intervento e i relativi costi, in questa sede di deliberazione
comunale, la Giunta si impegna dinanzi al Consiglio di verificare
che questi interventi siano interventi coordinati come è stato
detto in precedenza e che i relativi costi non siano eccessivi.
Quindi, in conclusione, mi pare qui di dover capire da parte del
Consiglio che c'è l'accordo sull'impostazione, c'è il disaccordo
invece sulla destinazione del mutuo stesso, ci pare di aver capito
un po' questa preoccupazione da parte del Consiglio, questa stessa
preoccupazione da parte del Consiglio, questa stessa preoccupazione
è la preoccupazione della Giunta quindi in termini concreti, e
spero di essere chiaro, d'accordo sul principio previo esame dei
singoli interventi e dei relativi costi.
Mappelli (D.C.)
- Che strano vivere in questo Consiglio,
mi ricordo qualche anno fa quando si discuteva questo problema,
caro mio bisognava altro che dire si farà un mutuo e poi si vedrà
in base all'autonomia del Comune, di quelle che saranno le spese
ecc., ecc.. Se vogliamo così ragionare per assurdo in base a un
ragionamento valido di piena autonomia, facciamo una legge per cui
il Consiglio regionale della Valle d'Aosta dal 5% al Comune di
Saint Vincent se il spenda come meglio crede, compreso un mutuo di
5 miliardi con gli interessi di 220 milioni tanto per essere
chiari. Certo, se noi non accediamo a quella piena autonomia di
destinazioni di questo 5% e allora rimane comunque valido il
discorso di tenere conto della pubblica utilità, discorso per cui
noi crediamo, perché sennò Milanesio non saprei come potrebbero
essere diversamente spesi questi soldi. Quando il buon Dujany dice
in base a quel piano regolatore è un po' poco, a parte il fatto che
io devo rammentarti che il giorno in cui abbiamo discusso sul piano
regolatore te ne sei, hai girato l'angolo, alle cinque e sei
tornato alle nove di sera e scusa ma con il sigaro in un angolo e
tu ebbi: "Ma bisognerà ridiscutere un po' tutto questo piano
regolatore", dopo che ci eravamo ben stretti le meningi a discutere
settore per settore...
(interruzione di Dujany fuori
microfono)
...Sì, però tu, proprio tu, non hai chiarito niente,
non hai detto quelli che potrebbero essere secondo il tuo punto di
vista le opere di pubblica utilità...
(voce di Dujany)
...Troppo comodo! Ecco qui, il doppio gioco della tua personalità,
d'altra parte ancora una volta non ci stupiamo perché oramai è
abituale questo tuo sistema e allora facciamo una legge...
(Dujany:
... possa essere... non aggiungo di più...) ...Vado
avanti, mi inviti a nozze su questa strada lo sai perfettamente...
(Rollandoz:
non sanno... perché è tanto euforico...)
Montesano (P.S.D.I.)
- Rollandoz, Rollandoz!
Mappelli (D.C.)
- Bene, guarda ho pranzato a casa mia
dunque sono abbastanza sereno, come sempre. Comunque, il discorso
secondo me è sempre il medesimo e cioè o noi per piena autonomia
intendiamo disporre di una percentuale per cui l'amministrazione
comunale possa chiedere anche un mutuo di 5 miliardi in base a quel
piano regolatore che il Presidente ritiene oggi valido ed è quello
che era già valido a suo tempo, anche se lui si è assentato dalla
Giunta regionale per suoi motivi personali...
(Dujany:
Il
piano regolatore è solo stato approvato lo scorso anno...)
...Questo vuol mica dire che tu lo abbia rifatto...
(Dujany:
Chiaro!) ...Benissimo, allora ci dai atto che il tuo contributo era
inutile se non quello di ritardare l'approvazione del piano
regolatore, ad ogni buon conto io ritorno al mio discorso, ma è
possibile che qui io non posso parlare perché quando uno tocca la
sensibilità di ognuno di questi Signori, ebbene io non posso dire
quello che penso, ritengo che l'Amministrazione regionale potrebbe
fare una legge per cui questo 5% glielo si dia all'Amministrazione
comunale di Saint Vincent e se lo amministri come vuole, chiaro?
Non c'è ancora questa legge e allora quei 40 milioni, illustre
Presidente Dujany, abbiamo il diritto e il dovere di discutere, noi
non riteniamo che questo sistema di amministrare, e siamo stupiti
del comportamento di certi personaggi del Partito Comunista che in
questa sala alcuni anni fa cercavano di tuonare il
déluge
universel
in questo senso, va bene hanno ritenuto che oggi
va benissimo? Sono padronissimi, noi avevamo il dovere di sapere
come venivano spesi perché questi 40 milioni sono e fanno parte del
5% per cui l'amministrazione versa al Comune, per il resto mi
sembra che l'ha detto così bene sia l'amico Bordon, sia il collega
Ramera e dunque ci atterremmo completamente a questo atteggiamento,
ciò non toglie che ognuno di noi ha il dovere e il diritto, amico
Dujany, di dire in questa sede quello che pensa.
Manganoni (P.C.I.)
- Mi scusi Presidente, io voglio
polemizzare con Mappelli, voglio solo premettere questo, che quando
nel passato i comunisti tuonavano in Consiglio sul piano dei lavori
di Saint Vincent, uno ero io che tuonavo, e tuonavo perché nei
piani di lavoro presentati precedentemente la collina, le necessità
della collina erano completamente escluse, tanto è vero che io ho
fatto presente in Consiglio che dalle fonti in su due anni fa, non
c'erano fognature ed io dicevo mentre si spendono soldi in piano,
necessari no, capoluogo, la collina per l'amministrazione comunale
di Saint Vincent non esiste per questo noi tuonavamo e se oggi
questo piano non fosse stato modificato e ne ho dato atto
all'inizio che si era pensato alla collina, perché circa più della
metà della voci contemplano le necessità dei villaggi, allora non
solo non avevamo le ragioni di tuonare, ma abbiamo dato atto del
diverso criterio con i quali sono stati ripartiti questi fondi.
Queste sono le ragioni per cui noi tuonavamo e oggi non tuoniamo
più, perché finalmente l'attuale amministrazione ha tenuto conto
delle necessità della collina e delle frazioni.
Sul resto io non ho... è stato detto a sufficienza sul fatto del
mutuo, ma io voglio sottolineare alcune cose: quando nel passato, e
Mappelli aveva la poltrona, si sono buttati via i milioni dalla
finestra per, dicevano tu e gli altri, rispettare le autonomie
comunali, per il famoso piazzale privato di Torgnon, per fare un
esempio, o per la famosa funivia della Magdeleine, per fare un
altro esempio, dove la Regione buttava i milioni dalla finestra,
allora dicevano i democristiani: "Ah, l'autonomia dei Comuni! È
sacra, rispettiamola, l'autonomia dei Comuni", oggi dove non solo
non viene richiesto una lira all'Amministrazione regionale, dove
c'è una elencazione di opere, è vero che non c'è l'importo a fianco
ma il totale, l'importo di queste opere elencate dovrebbe dalla
lettera, ammontare a 500 milioni, non solo, ma vi è di più, noi
come principio siamo sempre stati favorevoli ai mutui e diciamo
all'Amministrazione regionale che ha contratto per molti miliardi
di mutui e oggi li rende, oggi li restituisce, li ammortizza con
lire svalutate. Se noi nell'Amministrazione regionale non avessimo
fatto i mutui, tutte le Giunte di qualsiasi colore, noi oggi per
costruire quelle opere a parte che avremmo ritardato degli anni, ma
spenderemmo il doppio o il triplo perché sappiamo le conseguenze
dello... della moneta, non solo ma in questo caso il Comune fa dei
mutui e non chiede soldi alla Regione per delle opere. Osservate
bene, io voglio ricordarvelo, qui si parla al punto 5 di
costruzione di una scuola media che dovrebbe essere costruita a
spese della Regione abitualmente, contribuisce per l'acquisto del
terreno, per una certa percentuale per la costruzione, qui parla di
un campo sportivo allargato acquistando aree limitrofe, noi
sappiamo che c'è una legge regionale in base alla quale la Regione
interviene con dei contributi rilevanti per l'acquisto delle aree
destinate alle attrezzature sportive quindi sono soldi che il
Comune fa risparmiare alla Regione. Queste cose noi dovremmo
tenerle presenti, quindi io non mi dilungo di più perché la
questione è già stata illustrata anche dai miei compagni
consiglieri, noi siamo per il rispetto delle autonomie dei Comuni
particolarmente quando i fondi vanno destinati a questi.
Io concludo invitando, sollecitando i membri o, particolarmente,
il Presidente di questa famosa Commissione Affari Generali, perché
mi è stato risposto che la realizzazione delle opere concordate con
Regione e SITAV di circa un miliardo e 300 milioni, che sono state
concordate sei o sette anni fa quindi adesso hanno perso la metà
del loro valore, che tutto è subordinato all'approvazione della
Commissione Affari Generali, allora io mi permetterei di
sollecitare alla Commissione Affari Generali l'esame e l'eventuale
modifica non importa, comunque la definizione di questo piano, in
modo che si possano finalmente realizzare queste opere per cui ci
sono i fondi della SITAV a svalutarsi e la corsa se non va avanti
non è che noi possiamo scaricare sulla SITAV che non ha la colpa
perché ha inoltrato i progetti e le proposte ma è la Regione che
aspetta la decisione della Commissione Affari Generali.
Bordon (D.C.)
- Qui si cambiano le carte in tavola con un
vecchio mestiere ormai che sa di putrido e di rancido. Nessuno di
noi ha parlato delle autonomie comunali e siamo per rispettarle al
cento per cento, quindi tutta la lunga chiacchierata fatta dal
Consigliere Manganoni non so perché l'abbia fatta, si vede che
aveva voglia di sfogarsi, di dire sempre le solite inesattezze e di
far dire all'avversario politico quello che l'avversario politico
non ha detto, dunque questo primo discorso. D'altronde, che
Manganoni faccia e segua questa strada è cosa ormai abituale, da 20
anni circa viviamo insieme in Consiglio, lo conosciamo e lascia il
tempo che trova. Io ripeto per l'ennesima volta, se noi, approvando
questo elenco, dobbiamo dire diamo un parere favorevole
all'assunzione del mutuo degli 800 milioni, Signori noi siamo
contrari, questo è tutto il nocciolo della questione è inutile che
tu vada a divertirti a parlare dell'argomento del campo sportivo
della collina, perché sappiamo che tu sei sempre difensore di tutte
queste cose qui, mentre noi non lo siamo perché solo tu conosci i
problemi. Tu eri il famoso che dovevi portare giù le castagne da
Plout e le mele non so da dove, anche se le castagne e le mele non
c'erano, perché questo per te voleva dire sei voti di preferenza e
noi te li abbiamo sempre lasciati i sei voti di preferenza e te ne
auguriamo dodici di cuore va bene? Però, tu non devi farci dire
quello che non abbiamo detto. Io ti ripeto per l'ennesima volta che
siamo favorevoli ai 220 milioni che devono essere dati al Comune di
Saint Vincent per forza, c'è una delibera da tanto tempo; secondo:
se approvando quest'elenco noi dobbiamo dare un parere favorevole
per gli 800 milioni, noi ti diciamo che siamo contrari. È lecito
fare un ragionamento di questa fatta? Qualora, invece, questo
discorso qui in questa elencazione non avesse, non fosse competente
questo...
(Montesano:
adesso bisogna richiamarlo...) ...non
fosse pertinente per questo e fosse semplicemente tutto...
possibilità e autonomia del Comune di Saint Vincent, però, ripeto,
io non intendo approvare questi 220 milioni con questo elenco.
Qualora ci fossero questi 40 milioni che si impegnano per il mutuo
degli 800, correggo quello che abbiamo detto prima in questo senso,
noi non diciamo riduciamo l'importo a 180 milioni anziché 220
perché domani faremmo un torto al Comune di Saint Vincent, noi
diciamo date pure i 220 milioni, destinino questi 40 milioni per
altre cose se lo ritengono, ecco l'autonomia dei Comuni, però,
ripeto se è vero quello che ha detto Milanesio che noi dobbiamo
entrare anche nel merito perché qui c'è una elencazione di voci,
noi non intendiamo approvare questo mutuo, punto e basta. Quindi,
guarda l'autonomia dei Comuni la rispetti tu, la rispettiamo tutti,
perché anche se qualche volta volessimo fare qualche cosa in senso
contrario noi non lo facciamo, perché siamo tutti maledettamente
fifoni di perdere dei voti, questo è il discorso. Ma sì che sei il
primo, tutti conosciamo...
(Manganoni:
non sono mica della
D.C. ...) ...Ben per quello che non sei della D.C....
(Montesano:
Oh, io voglio...) ...che ti sei sempre battuto
in quel senso, perché hai sempre solo fatto della demagogia, tutto
lì il discorso.
Montesano (P.S.D.I.)
- Io voglio richiamare i Signori
Consiglieri al rispetto del regolamento...
(Bordon:
...del
regolamento, ma è ora che la pianti...) ...Eh, no, il primo a
richiamare il Consigliere Bordon, il quale ha parlato sei volte...
(Bordon:
...e le chiedo scusa, la settimana ventura non
parlerò più, per 15 giorni...)
...
Eh, no perché metti nei
pasticci il Presidente, perché se Manganoni poi ha ragione, ha
ragione. Allora la morale qual è? La morale è che tutti devono
autocontrollare nella...
(Bordon:
...e fare dire
all'avversario quello che non ha detto, tutto lì il discorso ...)
...Bisogna che in due interventi pensino a quello che devono
dire.
Allora, chi c'è altri che deve parlare?...
(Bordon:
...mia zia) ...Chiudiamo e allora il Presidente... Ah! C'è il
Presidente. Passiamo ai voti: chi è favorevole alzi la mano.
Contrari? Astenuti? Il Consiglio approva.
Si passa all'oggetto n. 8.
