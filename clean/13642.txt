Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 116 del 29 settembre 1993 - Resoconto
OGGETTO N. 116/X - Danni causati alle strutture parrocchiali di
Valtournen­che dal cantiere per i lavori di costruzione del nuovo
centro civico. (Interpellanza)
Interpellanza - Considerato che nel Comune di Valtournenche sono
in corso d'opera i lavori di costruzione del nuovo centro civico, i
quali hanno avuto inizio nel mese di marzo del 1991 (concessione
edilizia del 1989);
Constatato che durante l'esecuzione dei lavori si sono
verificati crolli e smottamenti del terreno, i quali hanno causato
l'indebo­limento strutturale dell'edificio parrocchiale e gravi
lesioni alle murature della Chiesa e del campanile;
Rilevato che la zona è stata oggetto di perizia geologica, la
quale sembra non abbia suggerito particolare cautela preventiva per
l'esecuzione dei lavori;
 Appreso tra l'altro che la realizzazione del futuro edificio
comu­nale ha comportato la demolizione dell'antica casa-forte dei
Passérin d'Entrèves;
i sottoscritti consiglieri regionali
interpellano
gli assessori competenti per sapere
1) se sono a conoscenza dei gravi danni arrecati dall'impresa
appaltatrice alle strutture ecclesiastiche e quali sono i loro
in­tendimenti per programmare le opere di ripristino e definire
adeguate garanzie per gli ipotetici danni futuri;
2) se l'edificio demolito non risultasse sottoposto a vincoli
urba­nistici, vista la sua importanza storica e culturale.
F.to: Tibaldi-Bavastro-Linty-Collé.
Presidente -
Ha chiesto la parola il Consigliere
Tibaldi.
Tibaldi (LN) -
Nel 1991, in particolare nel mese
di marzo, inizia la ristruttu­razione del centro civico di
Valtournenche, cioè i lavori di nuo­va costruzione per lo
spostamento dell'attuale municipio dalla zona dove si trova
nell'area storica vicino alla chiesa.
Tuttavia, l'esecuzione dei lavori ben presto si rivela dannosa
per l'edificio parrocchiale e per la stessa chiesa: si verificano
crolli e smottamenti del terreno, che causano l'indebolimento delle
strutture dei due edifici ecclesiastici.
Oltretutto la zona, prima che venisse effettuato il progetto e
prima che iniziassero i lavori, è stata oggetto di una perizia
geologica - sembra - accurata, che tuttavia non ha rilevato
l'in­stabilità del terreno. Quindi una perizia sulla quale grava un
grosso punto interrogativo.
Inoltre, il nuovo edificio comunale è stato costruito in luogo
di un edificio storico, di una casa-forte dei Passérin d'Entrèves.
La cosa diventa ancora più misteriosa perché si è cancellato un
momento di storicità della Valle d'Aosta.
Ecco perché ci siamo preoccupati della questione ed abbiamo
interpellato la Giunta regionale: per conoscere se è al corrente di
questo stato di fatto e quali sono i provvedimenti che intende
adottare al più presto per sopperire a questi danni strutturali e
se l'edificio demolito non risultasse sottoposto a dei vincoli
ur­banistici previsti dalle leggi vigenti.
Presidente -
Ha chiesto la parola l'Assessore dei
lavori pubblici, Ferrero.
Ferrero (Ass.tec.) -
Mi sono fatto fare dai
servizi una relazione piuttosto dettaglia­ta, che cercherò di
riassumere in pochissimo tempo, sui prov­vedimenti che sono stati
adottati per la costruzione del nuovo centro civico di
Valtournenche e per la vicenda messa in evi­denza
nell'interpellanza. Ovviamente questa relazione è a di­sposizione
degli interpellanti.
Il primo punto da sottolineare è che non risultano essersi
veri­ficati nè crolli nè smottamenti; quello che si è verificato è
un rilassamento del terreno sotto le fondazioni della canonica.
Questo, malgrado il fatto che fossero state adottate misure
pre­cauzionali nell'effettuare gli scavi delle opere di fondazione,
previste nel progetto originario.
La natura del terreno di fondazione, la presenza di due falde
acquifere, l'ubicazione della intera frazione su una paleofrana
glaciale, hanno determinato un indubbio indebolimento strut­turale
- come dicono gli interpellanti - della canonica e della chiesa, ma
non assolutamente - sottolinea la relazione - del campanile, che è
nello stesso stato precedente all'inizio dei la­vori, ed è in buono
stato di conservazione.
É esatto che c'è stata una perizia geologica; in realtà la zona
è stata oggetto di due perizie geologiche, la prima era stata
pre­sentata a corredo del progetto di massima e non aveva rilevato
alcuna presenza di falda freatica; la seconda, realizzata dopo che
si erano evidenziate le prime lesioni al fabbricato della ca­nonica
e della chiesa, si è basata su prove geotecniche più ap­profondite
ed ha evidenziato la presenza di due livelli di falda acquifera che
poggia su una formazione di limo glaciale prima di incontrare il
substrato roccioso originario. Questa situazione è fonte di una
instabilità globale del pendìo e determina uno scorrimento del
primo strato detritico sul secondo strato limoso. Quindi, sulla
base della seconda perizia geologica, è stata adottata una serie di
misure per l'esecuzione dei lavori.
Per quanto riguarda la demolizione della casa-forte dei
Passé­rin d'Entrèves, questa è stata decisa d'accordo con la
Sovrin­tendenza ai Beni culturali e ambientali nell'aprile 1991,
dopo che si era constatato lo stato irrecuperabile di degrado
struttu­rale dell'edificio, non solo sul lato a valle, ma anche su
quello a monte, che aveva costretto a ricorrere ad opere
provvisionali per evitare il crollo della facciata antistante la
piazzetta e per salvaguardare l'incolumità delle maestranze.
Per quanto riguarda la situazione attuale, è stato dato incarico
dall'assessorato all'ing. Vallacqua di fare una verifica sulla
staticità dei fabbricati ecclesiastici e di redigere un progetto di
ripristino strutturale degli stessi.
Da questa verifica è già risul­tato che gli edifici sono
perfettamente agibili, anche se hanno subìto alcune lesioni; il
progetto di ripristino sottolinea che oc­corre attendere
l'esaurimento di ogni eventuale assestamento delle fondazioni - il
che coinciderà con la fine dei lavori di co­struzione del nuovo
centro civico - prima di poter intervenire in modo efficace e
definitivo sulle strutture dei due edifici.
Attualmente, è stata predisposta, per evitare ulteriori dissesti
strutturali e per ricreare le condizioni di stabilità precedenti
all'inizio del lavoro, una serie di misure che sono illustrate
nella relazione a cui mi riferisco. Tutto questo è stato eseguito a
cura e spese dell'impresa appaltatrice.
Per evitare, come giustamente viene sottolineato
nell'interpel­lanza, ipotetici danni futuri, è stato dato incarico
all'ing. Brai di redigere un progetto di consolidamento strutturale
del pen­dìo, sul quale si affacciano sia il nuovo centro civico,
sia gli edi­fici ecclesiastici adiacenti, che potrebbero - date le
condizioni di instabilità globale della frazione - subire nel tempo
eventuali cedimenti.
Quest'ultimo progetto, già in passato sollecitato dal comune per
risolvere i problemi di altri fabbricati civili che si affacciano
sul torrente, è stato concordato con i tecnici dell'assessorato; un
primo lotto è in via di approvazione per poter bandire l'appalto e
consentirà di ripristinare le condizioni di stabilità del pendìo e
di salvaguardare, al contempo, gli investimenti effettuati.
Posso infine precisare che l'edifico demolito era stato
sottoposto a vincolo con decreto ministeriale del 1968, e che la
Sovrinten­denza per i beni culturali ed ambientali aveva
espressamente autorizzato la demolizione con lettera del gennaio
1991, sulla base del progetto di variante approvato dalla stessa
Sovrinten­denza ed autorizzato dall'Amministrazione regionale.
Presidente -
Ha chiesto la parola il Consigliere
Tibaldi.
Tibaldi (LN) -
Ringrazio l'Assessore per queste
delucidazioni e per avermi messo a disposizione la
documentazione.
Tuttavia ci sono alcune osservazioni che non possono non esse­re
fatte.
Mi sembra ridicolo giocare sulle parole
"rilassamento del
terre­no".
Vorrei capire cosa significa, quanti crolli si sono
verificati, perché il 22 agosto 1991 è crollata, fortunatamente
durante l'ora di pranzo degli operai, una sezione del muro
parrocchiale. Quindi non si può negare che un certo sfacelo della
struttura ci sia stato. E poi ne sono seguiti altri, minori, fra i
quali anche il crollo di calcinacci all'interno della chiesa. Non
so se l'ing. Val­lacqua, che è stato incaricato di questo studio di
ripristino, si sia recato all'interno della chiesa; si vede che la
parte superiore è protetta da una rete per evitare la caduta dei
calcinacci sulle teste dei fedeli. Quindi non vedo come si possa
dichiarare la perfetta agibilità della struttura.
Il fatto che queste due perizie geologiche non evidenzino il
ri­lassamento, mette in dubbio la stessa capacità....
(...interruzione dell'Assessore Ferrero...)
. .. questo mi era parso di aver capito, la seconda lei dice che
la evidenzia lo stesso.
In ogni caso è stato incaricato un progetto di consolidamento
strutturale del pendìo; è un metodo un po' comodo per correre ai
ripari di danni che erano comunque prevedibili ed evitabili.
Le misure per l'esecuzione dei lavori stabilite nelle perizie
geo­logiche sono state rispettate dall'impresa appaltatrice? Questo
dato non è stato fornito nella risposta, perché mi sembra che la
grossolanità dei lavori sia evidente in quelle opere.
Se posso essere soddisfatto della sua risposta da un punto di
vista formale, non sono assolutamente soddisfatto dell'azione
amministrativa espletata in questa maniera; cioè nuovi incari­chi,
nuovi appalti, per venire incontro a imprese che non hanno
assolutamente rispettato i criteri edilizi di base, che addirittura
vanno a scavare sotto fondazioni di muri le quali sono in
co­munione fra la parrocchia e l'ex edificio Passérin d'Entrèves, e
che causano il crollo di parte della struttura.
Mi riservo di verificare quanto indicato sul decreto
ministeriale del 1968 circa l'esclusione dal vincolo urbanistico
della casa in questione e auspico che gli interventi
dell'Amministrazione siano immediati, per venire incontro alle
richieste del parroco di Valtournenche, rimaste lettera morta per
lungo tempo. So­prattutto mi auguro che non ci siano ulteriori
crolli e penso siano preventivabili, visto che ho fatto un
sopralluogo ed ho verificato di persona lo stato delle
strutture.
