Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 562 del 14 maggio 1984 - Resoconto
OGGETTO N. 562/VIII - DIBATTITO SULLE PROPOSTE CONCERNENTI LA
SOCIETA' FINANZIARIA REGIONALE PER LO SVILUPPO ECONOMICO DELLA
VALLE D'AOSTA.
PRESIDENTE
: Vista l'analogia degli argomenti, propongo di
unificare la discussione generale degli oggetti iscritti ai punti
31 e 33 dell'ordine del giorno.
Ha chiesto di parlare l'Assessore alle Finanze Martin, ne ha
facoltà.
MARTIN - (Féd. DP-UVP):
Prima di addentrarci nelle varie
modifiche da apportare alla legge istitutiva della FINAOSTA,
conviene forse fare un bilancio di questa Società che è stata
costituita con la legge n. 16 del 28giugno 1982.
Il capitale sociale, che era inizialmente di 2 miliardi, è stato
aumentato fino a 12,5 miliardi e con la proposta di legge che
stiamo presentando intendiamo portarlo a 20 miliardi.
La Regione Valle d'Aosta, è socia per il 75%, mentre le banche
S. Paolo e Cassa di Risparmio sono presenti per il restante 25% (in
parti uguali). C'è infine un 1% formato da un consorzio fra le
piccole e medie imprese industriali.
L'attività di questa Società alla data del 30.4.1984, suddivisa
per settori di gestione, è la seguente:
- per quanto riguarda la gestione ordinaria, alla data del
30.4.1984, sono stati effettuati 24 interventi per complessivi 7
miliardi 800 milioni.
- Sono in corso di perfezionamento, sempre in questa gestione,
altri undici interventi per un importo complessivo di ca. 2
miliardi 900 milioni;
- per quanto riguarda la gestione speciale, le operazioni messe
in essere finora sotto questo fondo e sotto forma di
partecipazioni, mutui, locazioni finanziarie, sottoscrizioni
obbligazionarie, sono state 26, per un importo complessivo di lire
22 miliardi 600 milioni. Sono in via di definizione altri 13
interventi per 11 miliardi 55 milioni;
- per i fondi di rotazione per l'artigianato, il commercio e la
cooperazione, i finanziamenti erogati sempre alla data del
30.4.1984 sotto forma di mutuo sono stati 298 per un totale di lire
8 miliardi 379 milioni; altri 32 finanziamenti sono in via di
perfezionamento per un importo di 2 miliardi 51 milioni;
- infine, i fondi di rotazione per quanto riguarda le
provvidenze per il turismo e per l'industria: sono stati effettuati
20 interventi per un importo di 3 miliardi 381 milioni, mentre sono
in corso di definizione altri 15 finanziamenti, sempre dello stesso
tipo, per complessivi 2 miliardi 412 milioni.
Globalmente la società ha effettuato 368 interventi per
complessivi 42 miliardi 222 milioni, ed è in procinto di
effettuarne altri 71 per un importo di ca. 18 miliardi e 400
milioni.
Per quanto riguarda le varie gestioni, per la gestione ordinaria
gli interventi sono stati 12,5 miliardi, per la gestione speciale
39 miliardi 200 milioni, e per i fondi di rotazione riferentesi
alla L.R. 101 14 miliardi e 700 milioni.
Dopo circa due anni di attività, ci siamo resi conto che questa
legge ha bisogno di qualche piccolo ritocco per renderla più agile;
infatti si è visto che qualche articolo è un po' rigido, per cui la
Giunta propone al Consiglio una serie di modifiche.
Nell'art. 1, che propone una modifica all'art. 2 della vecchia
legge, si specifica meglio qual è l'oggetto sociale di questa
società, perchè si sono trovate difficoltà nell'operare interventi
nel settore turistico e in società di trasporti, in quanto la
dizione "attività produttiva di beni e servizi" era un po' troppo
generica. Si è pensato di sostituire il 1° comma dell'art. 2 per
rendere un po' più elastico l'oggetto sociale di questa società,
escludendo dagli interventi il settore delle assicurazioni ed il
settore del commercio al dettaglio, essendo quest'ultimo già
regolato da apposite altre leggi.
Al 3° comma dell'art. 2 della vecchia legge si propone un'altra
modifica, in quanto la legge precedente diceva che, per le aziende,
la direzione tecnica e l'amministrativa dovevano essere localizzate
in Valle per poter beneficiare di questi interventi.
Si è constatato che, in qualche caso, questo è un ostacolo per
l'insediamento di grandi società in Valle d'Aosta, in quanto a
volte esse hanno dei centri contabili ed amministrativi molto
grandi che sono localizzati evidentemente altrove, e sarebbe un
handicap per queste società dover installare in Valle d'Aosta altri
centri contabili ed amministrativi, con dei costi esorbitanti. Si è
pensato così di aggiungere solo le parole "ove richiesto".
C'è un'altra modifica all'art. 3; viene solo specificato meglio
l'articolato nel primo comma; nel secondo comma invece si dice che
la Finaosta può gestire anche i fondi di rotazione regionali o di
altri Enti pubblici e questo è possibile perchè, come dicevo, è
stata fatta la legge 101 che dà la possibilità alla FINAOSTA di
gestire anche i fondi di rotazione.
Nell'art. 6 della vecchia legge è stato aggiunto un nuovo comma,
dove si dice che ai fini dell'applicazione dei precedenti divieti,
nella determinazione dell'entità degli interventi diversi
dall'assunzione di partecipazioni, non si terrà conto delle somme
impegnate a carico dello speciale fondo previsto nel precedente
articolo 5. Questo significa che l FINAOSTA può intervenire in
gestione ordinaria per il 15% del proprio capitale sociale. Però se
per caso fossero già stati fatti degli interventi anche in gestione
ordinaria, non si dovrebbe tenere conto di questa partecipazione,
perchè altrimenti si finirebbe per essere già superiori al 15%,
quindi vi sarebbe un controsenso fra le due questioni.
Un'altra modifica è quella che riguarda l'art. 12, che si
riferisce al Consiglio di Amministrazione. Ci siamo resi conto che
è indispensabile avere un collegamento molto stretto fra la Giunta
regionale ed il Consiglio di Amministrazione della FINAOSTA; questo
è possibile inserendo nel Consiglio di Amministrazione un
funzionario della Regione, che abbia appunto questo compito di
collegamento. Per questo è stato aggiunto nell'articolato che del
Consiglio di Amministrazione della FINAOSTA farà parte un
funzionario regionale, che sarà nominato dalla Giunta
regionale.
Siccome precedentemente i membri del Consiglio di
Amministrazione erano nove, con questo funzionario diventavano
dieci, venendosi così a creare un Consiglio di Amministrazione di
numero pari; per evitare problemi in sede di votazione si è pensato
di portarlo ad undici.
Altre modifiche di rilievo non ce ne sono. La legge che
presentiamo oggi ha anche una norma finanziaria agli artt. 5 e 6,
dive si dice che il capitale sociale di questa società viene
aumentato da 12,5 miliardi a 20, quindi l'aumento è di cinque
miliardi e 625 milioni per quanto riguarda la partecipazione
regionale, ossia il 75%, l'altro 25% è a carico delle banche e dei
consorzi delle piccole e medie imprese. L'art. 6 dice che
alla copertura dell'onere si provvede quanto a 625 milioni mediante
l'utilizzo di disponibilità derivanti dai residui, e per i 5
miliardi mediante la riduzione di un fondo globale.
Collegato a questo problema, ed è per questo che stiamo
trattando insieme i due argomenti, vi è il problema della
convenzione che la Regione propone al Consiglio di stipulare con la
FINAOSTA; si tratta di una convenzione che è prevista nella legge
di istituzione, che praticamente riconosce a questa società una
percentuale fissa, chiamata commissione annua, sugli interventi che
questa società svolge su mandato della Regione per la gestione
speciale.
Abbiamo pensato di riconoscere questa commissione annua pari al
2% dell'ammontare originale di ciascuno degli interventi erogati,
al netto delle eventuali perdite definitivamente imputate al fondo
di gestione.
Ma c'è un'altra novità per quanto riguarda l'art. 11, ed è il
tasso che dovrà applicare la società finanziaria per quanto
riguarda la gestione speciale. Il tasso attuale era del 13%, il
tasso in gestione ordinaria era del 16%. Ci siamo resi conto,
soprattutto con i nuovi tassi che sono stati stabiliti dal
Ministero del Tesoro, che ultimamente sono calati, che questi tassi
non erano più concorrenziali.
Abbiamo pensato, proprio per lo spirito che ha fatto nascere
questa finanziaria, che si dovevano rivedere, per cui abbiamo
deciso di portare il tasso di gestione speciale al 50% del tasso di
riferimento determinato bimestralmente dal Ministero
competente.
Questo vuol dire che al momento attuale, quando il tasso di
riferimento è circa del 20%, il tasso in gestione speciale della
FINAOSTA sarà del 10%.
Questo tasso verrà rivisto annualmente e rideterminato per le
imprese che chiederanno questi interventi. Non è riportato in
convenzione perchè è un problema che riguarda il Consiglio di
Amministrazione, ma la Giunta regionale ha pensato, essendo socia
di maggioranza di dare delle indicazioni al Consiglio di
Amministrazione della FINAOSTA anche per quanto riguarda il tasso
da applicare in gestione ordinaria. Questo tasso è stato fissato al
13%, ossia il tasso della gestione speciale aumentato di tre punti,
di cui uno per l'eventuale rischio che si corre, e due per il costo
dell'operazione.
D'ora innanzi, se verrà approvata questa convenzione e questa
legge, il tasso in gestione speciale sarà del 10%, quello in
gestione ordinaria sarà indicativamente del 13%.
PRESIDENTE
: E' aperta la discussione sugli oggetti 31 e
33 all'ordine del giorno.
Ha chiesto di parlare il Consigliere Mafrica, ne ha facoltà.
MAFRICA - (P.C.I.):
Varrebbe forse la pena soffermarsi
anche per dare un giudizio sull'attività della Finanziaria
regionale. Oggi però i due punti all'ordine del giorno riguardano
più che altro le procedure e perciò, dopo aver detto che finora i
risultati delle iniziative della FINAOSTA non hanno dimostrato di
riuscire ad incidere in modo efficace sull'occupazione in Valle,
passerò a fare alcune osservazioni su quelli che sono gli argomenti
in discussione.
Credo che si debba sottolineare con una certa forza come per la
gestione speciale la Giunta finora sia andata avanti seguendo delle
procedure estremamente confuse e che quella di oggi possa essere
un'occasione per portare un po' di ordine in queste procedure.
Esistono almeno tre tipi di deliberazione di Giunta che
riguardano la gestione speciale: ci sono delle convenzioni che
vengono portate all'esame del Consiglio, ad esempio la convenzione
con la Saiform, con la ditta Bois, con la Coinca.
Esistono poi altri interventi che invece vengono deliberati
dalla Giunta con un richiamo all'art. 63 della legge 196, che in
casi particolari di urgenza permette alla Giunta di approvare un
atto e di trasmetterlo entro tre giorni alla Commissione di
Coordinamento, in attesa o di un annullamento dello stesso entro
dieci giorni, oppure di una immediata esecutività dell'atto.
Una terza procedura invece non porta l'atto in Consiglio, non fa
neanche riferimento alle procedure d'urgenza: la Giunta delibera
forse utilizzando una ambigua espressione dell'articolo 5 della
legge 16 del 28.6.1982. L'art. 5 infatti dice che è
l'Amministrazione regionale a decidere e la Giunta interpreta
questo "Amministrazione regionale" come se fosse competenza della
Giunta. Credo che questo non sia giusto, perchè esistono degli atti
estremamente importanti che vengono approvati con urgenza dalla
Giunta - e l'urgenza sarebbe da dimostrare, perchè molto spesso
questi stessi atti dopo alcuni mesi vengono nuovamente rivisti e
modificati - e che vengono sottratti all'esame del Consiglio. Fra
questi ci sono interventi per cinque miliardi a favore della SIB,
esistono interventi per svariati miliardi per la Maxel, altri
interventi analoghi per l'Alluver.
Sarebbe molto meglio seguire una procedura unica che potrebbe
essere la seguente: tutti gli interventi in gestione speciale
vengono deliberati dal Consiglio regionale. La Giunta poi procede
all'esecuzione di questi interventi.
Non ci sembra opportuno che sia lasciata alla competenza della
Giunta la scelta di come utilizzare quei 10-15-20 miliardi che
costituiscono di volta in volta il rifinanziamento della gestione
speciale. Crediamo che sia opportuno invece, vista la crisi
industriale, vista anche la delicatezza di questi interventi,
investire il Consiglio delle decisioni almeno nella fase
preliminare nella quale si opera la scelta.
In questo senso il nostro Gruppo ha preparato una serie di
emendamenti, sia al D.L. che modifica la legge istitutiva della
FINAOSTA, sia alla convenzione che regola i rapporti fra la
FINAOSTA e la Regione. Dobbiamo dire che questa convenzione arriva
già notevolmente in ritardo e, probabilmente, le cose sarebbero
state più chiare e i rapporti fra la FINAOSTA e la Regione
sarebbero stati meno difficoltosi, se la convenzione fosse stata
approvata prima. Comunque crediamo che si possano modificare questi
punti all'ordine del giorno con degli emendamenti, in modo da
restituire al Consiglio quella che è una sua competenza primaria,
cioè la possibilità di fare delle scelte di carattere
finanziario.
Gli emendamenti che proponiamo sono i seguenti: per quello che
riguarda il D.L. n° 66, proponiamo di aggiungere un articolo 2/bis
che precisi quello che prima avevo ricordato, cioè che all'art. 5
della L.R. 28.6.1982 l'espressione "dell'Amministrazione regionale"
è sostituita con l'espressione "del Consiglio regionale". Si tratta
di chiarire che Amministrazione regionale significa il Consiglio
regionale. Poi proponiamo nella modifica apportata con questo D.L.
di rimediare ad un altro fatto che a nostro giudizio lede le
competenze del Consiglio, vale a dire il diritto di avere
possibilità di scelta anche degli uomini che rappresentano la
Regione nel Consiglio di Amministrazione.
Proponiamo quindi che nell'art. 12 della legge istitutiva della
Finanziaria il 3° e il 4° comma siano modificati. Diceva il 3°
comma che il Consiglio regionale designava due componenti del
Consiglio di Amministrazione, mentre tutti gli altri erano
designati dalla Giunta. Noi proponiamo che il Consiglio regionale
designi i componenti del Consiglio di Amministrazione di spettanza
regionale, riservando la proposta di due membri alla minoranza
consiliare. Chiediamo che la designazione dei rappresentanti della
Regione nel Consiglio di Amministrazione di un Ente che amministra
oltre 60 miliardi sia fatta dal Consiglio regionale e non dalla
Giunta regionale.
Proponiamo un altro comma che dica: "La Giunta regionale
provvede alla nomina del Presidente del Consiglio di
Amministrazione e di uno dei Consiglieri da scegliersi fra i
dirigenti dell'Amministrazione regionale". Questo per tenere conto
della modifica che viene introdotta con l'aumento da 9 a 11 dei
componenti del Consiglio di Amministrazione.
Di conseguenza - d'altronde l'Assessore ha illustrato i due
provvedimenti assieme - proponiamo una serie di modifiche alla
convenzione. Ci sono alcune modifiche formali che sarebbe opportuno
introdurre:
- all'art. 3, 3° comma, dopo la parola FINAOSTA c'è una virgola,
mentre termina un periodo. Lì conviene probabilmente mettere un
punto e virgola;
- l'art. 4, 1° comma, è incomprensibile, perchè dice "dovranno
precisare dell'intervento richiesto l'aspetto della tipologia,
delle dimensioni, delle finalità e delle eventuali forme di
garanzia concedibili". Proponevo di scrivere: "dovranno precisare
la tipologia, le dimensioni, le finalità dell'intervento richiesto
e l'eventuale forma di garanzia concedibile in merito";
- all'art. 5 c'è un emendamento che per noi è importante, perchè
si stabilisce la competenza dell'organo cui spetta analizzare i
progetti e i programmi. Quindi invece che "alla Giunta regionale",
proponiamo di scrivere "al Consiglio regionale" spetta considerare
la validità dei programmi proposti. Al 2° comma sempre dell'art. 5
proponiamo dove si dice che "la Giunta regionale potrà", di
scrivere "il Consiglio regionale potrà incaricare la Giunta di",
lasciando alla Giunta l'atto esecutivo deciso dal Consiglio;
- all'art. 6, una volta che l'istruttoria sia terminata, sarebbe
opportuno dire, nel caso in cui il programma proposto venga
approvato, le parole "la deliberazione della Giunta regionale"
dovrebbero essere sostituite da "deliberazione del Consiglio
regionale"; mentre all'inizio "la Giunta regionale delibererà"
dovrebbe essere corretto "con provvedimento da sottoporre alla
ratifica del Consiglio regionale". L'esame primo dovrebbe essere
fatto dal Consiglio, la Giunta dovrebbe poi esperire tutti gli atti
di istruttoria, poi deliberare salvo ratifica del Consiglio
regionale;
- all'art. 7 si potrebbe procedere in modo analogo: al 3° comma
c'è scritto "su mandato della Giunta regionale", noi proponiamo "su
mandato della Giunta regionale con deliberazione da sottoporre alla
ratifica del Consiglio regionale";
- all'art. 9 c'è un altro emendamento che riveste una certa
importanza ed è quello relativo al rendiconto. Chiediamo che il
rendiconto trasmesso all'Assessore alle Finanze sia poi da
trasmettere in copia al Consiglio regionale;
- agli artt. 11 e 13, dove si parla di deliberazioni della
Giunta, sostituire deliberazioni del Consiglio.
Diciamo che gli emendamenti sia al D.L. che a questa convenzione
hanno la finalità, a nostro giudizio ovvia ma da sottolineare, che
l'organismo che ha la competenza di designare rappresentanti della
Regione è il Consiglio e non la Giunta, che l'organismo che ha la
competenza di fare delle scelte di spesa dell'entità di miliardi è
ancora il Consiglio regionale. Non crediamo con questo di
sottoporre il Consiglio ad un lavoro eccessivo; evidentemente
provvedimenti di minore importanza potranno essere esaminati dal
Consiglio in tempo minore, però provvedimenti che impegnano le
finanze regionali per somme consistenti saranno esaminati da
un'Assemblea in cui più voci e più opinioni potranno contribuire
alla validità della scelta.
Consegno al Presidente del Consiglio questi emendamenti e credo
che la Giunta regionale dovrebbe tenere conto di queste
osservazioni.
PRESIDENTE
: Ha chiesto di parlare l'Assessore alle
Finanze Martin, ne ha facoltà.
MARTIN - (Féd. DP-UVP):
Mi ero dimenticato prima di dire
che all'art. 8 della convenzione c'è un errore di battitura per
quanto riguarda la lettera a), là dove si dice "gli eventuali oneri
fiscali e la commissione di cui al successivo art. 10", non è
l'art. 10 ma è l'art. 12.
All'art. 4 manca una parola e cioè si deve precisare "le
caratteristiche" dell'intervento, proprio come diceva il
Consigliere Mafrica.
Per quanto riguarda gli emendamenti illustrati dal Consigliere
Mafrica, confermiamo che quando si parla di Amministrazione
regionale intendiamo la Giunta regionale, però possiamo prenderci
l'impegno, per tutti quegli interventi che non rivestono carattere
di urgenza e che hanno una certa consistenza economica, come è già
successo, di portarli il più possibile all'esame del Consiglio
regionale per discuterne.
Dobbiamo tenere presente che la gestione speciale è, come dice
la parola, speciale, nel senso che è gestita dalla Giunta
regionale, la quale, in quanto rappresentanza di una maggioranza
consiliare ha il diritto, il dovere come esecutivo di intervenire
in questa gestione. Quindi non condivido quanto ha detto il
Consigliere Mafrica, che dovrebbe essere il Consiglio a
decidere.
Per quanto riguarda tutti gli altri emendamenti, siamo contrari
ad accettarli.
PRESIDENTE
: Ha chiesto di parlare il Consigliere Mafrica,
ne ha facoltà.
MAFRICA - (P.C.I.):
Credo che con l'Assessore Martin ci
si debba intendere sul significato delle parole. Secondo lui
speciale significa che è di competenza della Giunta, per conto mio
speciale significa che si tratta di cose non ordinarie, che hanno
carattere straordinario, ed in questo caso, a maggior ragione la
competenza dovrebbe essere del Consiglio regionale e non della
Giunta regionale.
Che la Giunta regionale abbia una sua maggioranza è una cosa che
dovrebbe essere abbastanza ovvia, anche se non sempre questo
corrisponde al vero. Però se è vero che la Giunta regionale ha una
maggioranza, quale difficoltà ha questa Giunta a portare in
Consiglio il provvedimento e a farlo ratificare dalla sua
maggioranza?
Credo che la soluzione peggiore che si possa trovare è quella
che ha lasciato intravedere adesso l'Assessore Martin, nel senso di
valutare gli interventi un po' più importanti e di portarli in
Consiglio ad esaminare. In questo modo si lascia alla Giunta anche
la discrezione di scegliere quali sono gli interventi importanti e
quali no, per cui magari quello per la SIB di cinque miliardi è
considerato non importante e non viene portato in Consiglio mentre
un intervento di 150 milioni per una piccola azienda si. Non c'è
nessuna logica in questo! E non pensi l'Assessore di averci
accontentati con questa formulazione generica della disponibilità a
portare in Consiglio le questioni più grosse!
Diciamo che questa è una questione di principio: non riusciamo a
capire perchè "Amministrazione regionale" debba essere interpretato
come Giunta regionale. L'Amministrazione regionale è, dal mio punto
di vista, l'insieme del Consiglio ma anche degli uffici e l'insieme
di tutto quanto opera a livello di Regione, mentre gli organi della
Regione sono il Consiglio e la Giunta: si decida quali sono le
competenze dell'uno e dell'altro. A nostro giudizio queste
competenze sono del Consiglio, quindi insistiamo e non ritiriamo
gli emendamenti.
