Classificazione
TRASPORTI E VIABILITÀ
Trasporti



Oggetto del Consiglio n. 1629 del 5 dicembre 2005 - Resoconto
OGGETTO N. 1629/XII - Incidenza della Regione
sull'organizzazione e la regolarità del servizio ferroviario.
(Interrogazione)
Interrogazione
Appreso che oggi, venerdì 18 novembre, numerosi treni non
sono partiti dalla stazione di Aosta;
Evidenziato che nelle ultime settimane si è aggravato il
disservizio sulle linee ferroviarie della Valle d'Aosta con gravi
disagi per gli utenti della ferrovia;
Rilevato che il ruolo della Regione è sempre più marginale e
che non riesce ad incidere in maniera significativa
sull'organizzazione e la regolarità del servizio
ferroviario;
i sottoscritti Consiglieri regionali
Interrogano
l'Assessore competente per sapere:
1) l'elenco dettagliato dei treni che nel corso del mese di
novembre, sulle tratte valdostane, non sono partiti o hanno fatto
registrare ritardi superiori ai dieci minuti;
2) quali sanzioni sono state applicate dalla Regione a
Trenitalia per ritardi dei treni nel corso del 2005;
3) quali sono le modalità con cui la Regione controlla la
regolarità del servizio ferroviario.
F.to: Riccarand - Curtaz - Squarzino Secondina
Président - La parole à l'Assesseur au tourisme, aux sports, au
commerce et aux transports, Pastoret.
Pastoret (UV) - Sono in possesso dei dati a cui fa riferimento
il collega Riccarand, se è d'accordo glieli fornirei, perché la
loro lettura occuperebbe troppo tempo.
I 2 allegati, riportano appunto l'elenco dei treni soppressi e
di quelli in ritardo e che riportano nelle colonne rispettive tutti
i dati necessari - numero del treno, data del disguido, località in
cui il servizio si è verificato, ora in cui l'evento è accaduto,
causa che ha determinato il fatto, modalità di sostituzione con
riferimento al mese di novembre. Nel merito ai disservizi avvenuti
dalle ore 24,00 del 17 novembre alle ore 24,00 del 18 novembre va
detto che è stata attuata da parte del personale di condotta una
protesta sindacale: si è trattato di uno sciopero contro
l'introduzione di un'apparecchiatura detta "VACMA", adottata da
alcuni anni per rilevare ulteriormente lo "standard" di sicurezza
dei treni circolanti. Si tratta di un sistema con il quale il
personale deve, con una frequenza minima prestabilita, schiacciare
un pedale, per cui l'apparecchiatura elettronica che lo rileva,
avendo subito questo impulso, sente la presenza delle persone a
bordo. Se il pedale non viene schiacciato con i ritmi che sono
introdotti secondo questo meccanismo, il treno si ferma
automaticamente. Vi è stata quindi una protesta, "Trenitalia" ha
comunicato che tale agitazione ha riguardato non tutta la rete
ferroviaria, ma soprattutto i treni circolanti composti con mezzi
leggeri; ed in particolare la linea Aosta/Pré-Saint-Didier, treni
regionali nel settore e nelle tratte di Ivrea-Chivasso. Il gestore
del servizio ferroviario, tenuto conto della disponibilità di auto,
ha provveduto alla sostituzione della quasi totalità dei treni
circolanti sulla linea, salvo il treno "4269" da Aosta e il
corrispondente treno "4274" da Pré-Saint-Didier, a partire dal
treno regionale "4261" delle ore 13,38 utilizzato maggiormente
dagli studenti valdostani per il rientro alle proprie abitazioni.
Il gestore, sempre in merito ai disguidi occorsi in questa
giornata, ha tenuto a precisare che i viaggiatori della linea
Aosta-Chivasso-Torino hanno potuto utilizzare in buona parte treni
regionali, composti con materiale di media distanza e non
interessati dalla protesta di cui sopra.
Si chiede:
"quali sanzioni sono state applicate dalla Regione
a "Trenitalia" per ritardi dei treni nel corso del 2005"
, da
gennaio a settembre gli "standard" contrattuali di puntualità
riferiti ai ritardi superiori ai 5 e ai 15 minuti, e questo
distintamente per le fasce orarie di punta e di morbida, sono stati
rispettati pienamente solo nel mese di luglio; i mesi più critici
sono stati gennaio, marzo, aprile. Il massimale previsto per le
sanzioni contrattuali, pari ad euro 50.000, era già stato raggiunto
nel mese di gennaio.
Si domanda:
"quali sono le modalità con cui la Regione
controlla la regolarità del servizio ferroviario"
, la Regione
controlla questa regolarità attraverso l'analisi dei supporti
documentali forniti da "Trenitalia", sulla base di uno specifico
protocollo di comunicazione allegato al contratto di servizio e
alimentato con i dati forniti dal sistema "Riace" di "RFI", che
ricostruisce per ogni treno l'orario di partenza e di arrivo, le
eventuali turbative, i ritardi registrati. La Regione ha inoltre la
facoltà di effettuare indagini sul campo, finalizzate a testare
l'affidabilità del sistema e a verificare le situazioni più
critiche. Gli "standard" di puntualità soggetti a sanzione
riguardano i ritardi superiori ai 5 e ai 15 minuti nella stazione
di termine corse, sulla base dei momenti di punta e di morbida. Il
contratto di servizio prevede inoltre, senza l'applicazione di
sanzioni, il monitoraggio puntuale dei treni con un ritardo
superiore ai 30 minuti, del rispetto di alcune coincidenze nelle
stazioni di Chivasso e di Aosta e degli arrivi nella stazione di
Chivasso, ancorché terminale intermedio. Per quanto riguarda
l'affidabilità, in linea con le previsioni contrattuali, sono
monitorati i treni limitati o soppressi e non sostituiti entro 30
minuti con altro treno in orario o autobus.
Président - La parole au Conseiller Riccarand.
Riccarand (Arc-VA) - La risposta dell'Assessore conferma
purtroppo che il 2005 è stato un anno disastroso dal punto di vista
della regolarità del servizio ferroviario. L'Assessore ci ha detto
che solo il mese di luglio abbiamo avuto il rispetto degli
"standard" di puntualità, tutti gli altri mesi questi "standard"
non sono stati rispettati e, se ho capito bene, dopo gennaio non si
è potuto più neppure sanzionare adeguatamente, perché sono stati
già raggiunti i massimali previsti. Questo dovrebbe portare a una
revisione di tale sistema, perché, se il sistema viene "esaurito"
in così poco tempo, dopodiché "Trenitalia" può far viaggiare
impunemente i suoi treni anche in ritardo... questo non funziona. È
certo che costantemente quest'anno abbiamo avuto molte proteste da
parte degli utenti della ferrovia, vi è un malessere rispetto al
malfunzionamento del servizio e questo poi ricade negativamente
anche sull'utenza, perché una fidelizzazione dell'utenza
ferroviaria può consolidarsi solo se vi è regolarità del servizio.
Anche i dati sull'utenza purtroppo sono dati non soddisfacenti,
perché non vi è la garanzia di un adeguato servizio, per cui un
utente che dalla bassa Valle viene ad Aosta, dopo un paio di volte
che non si rispetta più l'orario e arriva in ritardo al lavoro, è
portato ad utilizzare l'auto, quindi è un meccanismo che non
funziona. Chiediamo all'Assessore di rivedere tale meccanismo
sanzionatorio, di fare le adeguate pressioni su "Trenitalia", ivi
compreso l'ammodernamento dei mezzi di trazione dei treni, perché
abbiamo registrato nel corso di quest'anno un picco di disservizio
molto negativo.
