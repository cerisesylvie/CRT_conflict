Classificazione
TRASPORTI E VIABILITÀ
Trasporti



Oggetto del Consiglio n. 293 del 9 gennaio 2019 - Resoconto
OGGETTO N. 293/XV - Interpellanza: "Coinvolgimento dei
portatori d'interesse nell'esame degli elaborati della seconda fase
del Piano regionale dei trasporti".
Distort (Presidente) -
Punto 23 all'ordine del giorno. La
parola alla proponente, consigliera Minelli. Prego.
Minelli (RC-AC) -
L'interpellanza che presentiamo
quest'oggi è legata all'argomento del Piano regionale dei trasporti
e in qualche modo si riferisce alle discussioni che si sono svolte
in questo Consiglio regionale dal 18 al 21 dicembre scorso, in
merito a un punto specifico del DEFR riguardante la politica dei
trasporti, e anche in relazione a una mozione che era stata allora
presentata e sollecitava l'apertura di una consultazione proprio
sulla bozza del Piano regionale dei trasporti.
Il 19 settembre 2017, con un provvedimento dirigenziale della
Regione, è stata avviata la gara per individuare la società cui
affidare la redazione del PRP, che prevedeva nel suo articolato un
servizio in quattro fasi per una durata complessiva di 240 giorni.
Questo servizio è poi stato aggiudicato con un provvedimento
dirigenziale del 22 febbraio 2018 e quindi, per il calcolo dei
tempi, dovrebbe ormai essere in fase di conclusione.
A pagina 4 del provvedimento dirigenziale n. 4766 si dice
testualmente:
"lo sviluppo del servizio avverrà per quattro fasi
successive, al fine di garantire la massima condivisione con i
soggetti istituzionalmente coinvolti e con i portatori
d'interesse"
. Il PRT dovrebbe essere in dirittura d'arrivo, ma
abbiamo constatato che finora i portatori d'interesse non sono
stati coinvolti e nemmeno i soggetti istituzionalmente competenti,
come può essere la Quarta Commissione. Non sono pervenute delle
informazioni riguardo all'iter e all'elaborazione del piano
stesso.
Le domande che si pongono in questa interpellanza, quindi,
riguardano proprio la necessità di sapere in quale momento la
società incaricata per il Piano regionale dei trasporti ha
consegnato gli elaborati della seconda fase, quanti sono i
documenti che li costituiscono, e inoltre quali rilievi, quali
considerazioni - e da chi - sono stati formulati sui testi che
dovrebbero essere stati consegnati dal progettista. Infine, come
s'intende coinvolgere i portatori d'interesse nell'esame di questi
elaborati, mi riferisco a quelli della seconda fase, in modo
proprio da attuare una procedura partecipata nella definizione di
questo documento che riteniamo particolarmente importante e che
arriva dopo una lunga attesa di ventuno anni, fatto riferimento
alla legge che istituiva il Piano regionale dei trasporti e che è
una legge del 1997.
Sostanzialmente, considerato che i tempi sono quelli che ho
detto e che specificatamente nel provvedimento dirigenziale si
diceva che durante la fase di elaborazione del piano dovessero
essere sentiti i portatori d'interesse, questo va fatto. Noi non
sappiamo se siamo davvero in dirittura d'arrivo, così come dovrebbe
essere con i tempi previsti, però sicuramente oltre la seconda
fase, o comunque a conclusione di quella, dovremmo esserci. Ci
chiediamo quali sono gli intendimenti in questo senso.
Presidente -
La parola all'Assessore Bertschy. Prego
Assessore.
Bertschy (UVP) -
Ne abbiamo parlato giustamente a fine
dell'anno scorso nell'ultimo Consiglio utile, in occasione della
conclusione del dibattito sul bilancio. L'intenzione da parte del
governo regionale, ma della maggioranza tutta, è di porre rispetto
a questo piano tutte le attenzioni politiche necessarie, ma anche
la massima apertura al confronto. Evidentemente si chiede solo un
po' di tempo - visto che domani faremo 30 giorni di nuovo governo -
per fare delle valutazioni insieme e poi aprirci alla fase di
confronto e di discussione su un documento che, come ha ben
ribadito lei, manca da ventuno anni e che dovrebbe tracciare le
politiche dei trasporti del futuro.
Da parte nostra c'è questa volontà e c'è anche la necessità di
presentare documenti che permettano una discussione ai portatori
d'interesse che, nello specifico, per quello che riteniamo, sono la
comunità tutta. Oggi credo che il portatore d'interesse di un buon
trasporto pubblico sia il singolo cittadino così come il cittadino
associato con persone che, rispetto a questo tema, vogliono
confrontarsi e portare avanti dei progetti.
Rispetto al primo punto,
"in che data la società incaricata
per il Piano regionale dei trasporti ha consegnato gli elaborati
della seconda fase e quanti e quali documenti costituiscono questo
documento?"
, innanzitutto si è avviata la procedura il 7 agosto
2017 e poi la gara è stata aggiudicata a un raggruppamento il 22
febbraio 2018. Come ha ben illustrato, c'erano quattro fasi. La
prima comportava una raccolta di dati, la seconda l'individuazione
degli obiettivi, delle strategie e degli indicatori di valutazione,
la terza degli approfondimenti sulla sostenibilità e la quarta la
redazione di un documento che poi verrà aperto alla consultazione
VAS per i 60 giorni.
Le fasi sono state intervallate da un minimo di analisi, anche
perché si tratta di un documento particolarmente complicato e,
soprattutto nella fase 1, è stato difficile sistematizzare la
grande quantità di dati da raccogliere. C'è stato qualche problema
che ha ritardato un po' i tempi.
La fase 2 è formalmente iniziata intorno alla prima settimana di
settembre e alla prima settimana di dicembre si è conclusa, anche
se la conclusione si è innestata con il cambio di governo e con la
necessità di fare ancora delle valutazioni da parte nostra. In
questa fase, poi lo dirò, c'è stata comunque un'attenzione da parte
dell'Assessore Restano che mi ha preceduto, perché nella prima
quindicina del mese di settembre c'è stato un incontro e credo che
ci sia stata la possibilità in quel modo di aprire un primo
confronto. Venerdì 11 rincontreremo il Comitato "VdA riparte" e ci
sarà anche l'occasione di confrontarci rispetto ad alcune
indicazioni che cominciano a uscire dal Piano regionale. Non c'è la
volontà di non arrivare a una discussione, ma c'è la necessità di
presentare documenti, anche in base a questo cambio di governo, che
rispondano quantomeno a tutti gli indirizzi previsti.
"Quali rilievi e considerazioni, da chi sono state fatte sui
testi consegnati dal progettista?"
. Diciamo che a oggi, anche
rilevato il fatto che c'è stato un cambio di governo, la bozza è
stata in particolare approfondita dai dirigenti dell'Assessorato e
sono avanzate anche da parte nostra delle osservazioni per
completare il documento e poterlo presentare nel più breve tempo
possibile, comunque non più tardi della metà di febbraio, come
intenzione. Sono stati richiesti da parte nostra alcuni
approfondimenti, il Piano si completerà e inizieranno le
discussioni. Questo non vieta di cominciare a fare delle
valutazioni e dei confronti con una parte di portatori d'interesse
e probabilmente avremo già modo di farlo venerdì prossimo.
"Come s'intende coinvolgere i portatori d'interesse
nell'esame degli elaborati della seconda fase in modo da attuare
una procedura partecipata?"
. È quello che ho anticipato. Per
quello che mi riguarda c'è l'intenzione di coinvolgere i portatori
d'interesse come, evidentemente, prima di tutto andare in
Commissione a presentare il documento e avviare il confronto.
Sicuramente, l'ho già ricordato la scorsa volta, il documento avrà
bisogno di essere legittimato dalle procedure individuate
dall'articolo 11 della legge 12/2009.
Per la fase di confronto politico sul documento una volta
completato chiedo ancora qualche giorno semplicemente perché alcune
indicazioni a nostro avviso mancavano, le abbiamo chieste e sono da
portare nel documento. Poi inizierà la discussione. Sarà una
discussione che ci metterà in condizioni di mettere insieme anche
la parte restante di programmazione avviata in questa
legislatura.
È in corso di esecuzione lo studio sulla Aosta-Pré-Saint-Didier,
ma soprattutto su quali ipotetici collegamenti si possono
realizzare tra Pré-Saint-Didier e Courmayeur. Conta anche molto
nella realizzazione del Piano regionale dei trasporti sapere in
questi mesi cosa succederà rispetto a tutto quello che riguarda
l'argomento ferrovia, snodo di Chivasso, programmazione degli
investimenti sull'elettrificazione, Porta del Canavese e tutto
quanto.
Oltre al Piano regionale dei trasporti, che metterà insieme
tutte le iniziative d'investimento, ma che cercherà anche di
costruire quella politica di programmazione della quale abbiamo
tutti bisogno, sarà anche necessario tenere in considerazione cos'è
ipoteticamente la visione della nostra politica dei trasporti e
cosa diventerà concretamente realizzabile nel medio lungo
periodo.
Presidente -
Ha chiesto la parola, per la replica, la
consigliera Minelli. Prego.
Minelli (RC-AC) -
Io rilevo veramente con disappunto
l'enorme ritardo con cui arriviamo alla redazione di queste fasi
del Piano regionale dei trasporti. Il Piano regionale, come
ricordavo e come ha sottolineato l'Assessore, è stato aggiudicato
il 22 febbraio 2018. La prima fase prevista, secondo il
provvedimento dirigenziale, doveva durare due mesi, quindi parliamo
di aprile. La seconda fase altri tre mesi, arriviamo a luglio.
Consideriamo pure anche la pausa estiva di agosto, ma sarebbe
comunque stato settembre. Invece si parla di dicembre per queste
prime due fasi, ben oltre quindi i tempi previsti. In totale
dovevano essere di 240 giorni, adesso si parla di una data di metà
febbraio, quindi siamo sull'anno, 365 giorni. Mi pare veramente che
su questo non si possa non esprimere un disappunto. Capisco
benissimo il discorso dell'Assessore Bertschy che dice "siamo
insediati da 30 giorni", però i lavori vanno comunque avanti
indipendentemente dal tipo di governo.
Faccio presente che questo coinvolgimento che noi chiediamo,
relativo ai portatori d'interesse, alla Commissione, ecc., riguarda
il lavoro in itinere del Piano, quindi non la fase finale, non
avrebbe nessun senso sentire i portatori d'interesse quando il
Piano è concluso. Io mi aspetto davvero, vista la manifestazione di
volontà fatta dall'Assessore, che non appena - con il ritardo che
vediamo - saranno pronte queste prime due fasi, si arriverà a
questo confronto.
Per quello che riguarda la questione legata ai portatori
d'interesse, che, dice giustamente l'Assessore, sono tutta la
comunità valdostana, e che ci deve essere un'apertura al confronto,
faccio rilevare che difficilmente tutta la comunità può partecipare
direttamente a questi confronti. Quindi, ovviamente la Commissione
ma poi i portatori d'interesse, le associazioni di categoria, i
sindacati, le associazioni che rappresentano i pendolari, ecc.
dovranno essere sentiti.
Per quanto riguarda più in generale il discorso fatto per la
Porta del Canavese, le scelte che dovranno essere operate e via di
questo passo, che rientrano chiaramente un Piano generale dei
trasporti della nostra Regione, va tutto bene, però non possiamo
pensare che non si proceda anche per gradi e per aspetti diversi.
Il Piano è questo e il fatto che si sia scelto di affidare lo
studio per la fattibilità del collegamento con l'Alta Valle dal
punto di vista ferroviario allo stesso gruppo di progettisti,
comporterà che anche quello sarà in ritardo. Qui continuiamo ad
accumulare un ritardo sull'altro e questo piano, che doveva partire
ventuno anni fa, ora è di nuovo arenato e non riuscirà a vedere la
luce nemmeno nei tempi previsti a partire dall'atto del suo
affidamento.
Io confido nella buona volontà che ha espresso l'Assessore
Bertschy e davvero spero che per quello che riguarda questo
argomento ci sia una presa in carico, una volontà reale di
accelerare questi lavori, perché mi sembra veramente che i tempi
siano più che maturi.
Presidente -
Grazie collega Minelli. Ha chiesto la parola
il Consigliere Restano.
Restano (GM) -
Intervengo per fatto personale perché
chiamato in causa dall'Assessore. Sembrerà strano, ma lo voglio
ringraziare per la correttezza della sua risposta, per aver
evidenziato quanto la volta scorsa avevo già cercato di porre in
evidenza alla collega Minelli, sia nella risposta, sia
successivamente in modo informale, vale a dire per aver manifestato
che nella prima settimana di settembre di quest'anno le parti
interessate erano già state chiamate in causa e ascoltate. Questo
lavoro che la collega ha chiesto, quindi, è già stato fatto,
soprattutto non per merito dell'Assessore ma della ditta
interessata e dei dirigenti.
Intervengo soprattutto per evidenziare come più giunte abbiano
preso parte a questo lavoro, la Giunta Rollandin predisponendo i
fondi necessari per arrivare a quest'incarico, la Giunta Marquis,
successivamente nel 2017, per deliberare l'incarico, della quale
faceva parte anche lei, Assessore, e oggi nuovamente lei per dare
questa risposta. Evidentemente a volte si cerca di strumentalizzare
un pochino, però, se si vogliono fare le cose, ci vogliono dei
tempi. Questi non dipendono solo dalla politica, dipendono dai
funzionari, dai dirigenti e dalle ditte esterne. Non ultimo, e l'ha
citato, collega, dalle successive modifiche.
Venendo incontro a una sua specifica richiesta abbiamo aggiunto
un legittimo approfondimento a questo incarico e i tempi saranno
ulteriormente allungati. Se vogliamo che i dirigenti e i
professionisti lavorino bene, vanno dati i tempi dovuti. Sottolineo
che le parti interessate non sono solo "Valle d'Aosta Riparte", ma
tutte le parti, sono gli studenti, i singoli cittadini, - come ho
già avuto modo di dire -, i consumatori, i lavoratori e non ultimo
le categorie degli esercenti, gli autotrasportatori, l'ADAVA e
quant'altro.
La VAS prevista in una legge, quindi, credo sia il dovuto e
legittimo metodo da seguire per dare a tutti la parola, e non viene
in ultimo, viene al termine di un percorso per avviare un percorso
successivo, un doveroso approfondimento.
Quindi Assessore, nel ringraziarla, mi permetto di dirle: se
sente una categoria, le deve sentire tutte.
Presidente -
Ha chiesto la parola la collega Minelli.
Faccio solo una precisazione: il proliferare d'interventi sia volto
ad approfondire il tema per conoscerlo meglio in quest'aula. Sotto
questa linea io le do la parola.
Minelli (RC-AC) -
È proprio per approfondire meglio. Ci
sono delle accuse di strumentalizzazione che vengono fatte e le
respingo in toto, anche perché leggo dal documento dirigenziale che
"dopo le prime due fasi devono essere coinvolti i portatori
d'interesse"
e anche la Commissione, che non mi risulta sia
stata coinvolta su questo aspetto.
Per quello che riguarda la VAS, essa è relativa alla quarta
fase, quindi quando il Piano è concluso. Noi siamo in fase di
elaborazione e in fase di elaborazione è previsto che tutti i
portatori d'interesse - a questo punto tutte le categorie, come ha
anche evidenziato il collega Restano - possano e debbano essere
audite. Questo, però, non è stato fatto.
Il fatto poi di dire che la richiesta venuta dal nostro gruppo
di fare uno studio di prefattibilità abbia allungato i tempi, mi
pare, questo sì, strumentale, perché nessuno di noi aveva chiesto
di affidare questo studio allo stesso raggruppamento che sta
facendo il Piano regionale dei trasporti. Questa è stata una scelta
dell'Amministrazione che abbiamo accettato, chiedendo che i tempi
fossero congrui. Ricordo benissimo le cose che abbiamo scritto.
Adesso venire a dire che il ritardo sia dovuto a questo, no!
Francamente mi sembra che proprio non ci siamo!
Presidente -
Ne prendiamo atto.
