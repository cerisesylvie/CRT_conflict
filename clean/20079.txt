Classificazione
FORESTE E TERRITORI MONTANI
Tutela del patrimonio boschivo


Resoconto integrale del dibattito dell'aula
Oggetto del Consiglio n. 64 del 24 settembre 2003 - Resoconto
OGGETTO N. 64/XII - Situazione degli incendi boschivi nel
periodo estivo. (Interrogazione)
Interrogazione
Premesso che:
- il bilancio degli incendi estivi di questa estate - in base
ai dati pubblicati - è stato particolarmente pesante per la Valle
d'Aosta, che avrebbe triplicato le superfici andate a fuoco,
passate dai 113 ettari dello scorso anno agli oltre 315 di
quest'anno;
- la totalità dei servizi antincendio fanno capo
all'Amministrazione regionale;
i sottoscritti Consiglieri regionali
Interrogano
Il Presidente della Regione e l'Assessore all'agricoltura per
sapere:
1) se tali dati siano corretti ed in caso affermativo quali
siano le cause che hanno impedito ai servizi antincendi di
contenere una tale distruzione;
2) se negli incendi avvenuti in bassa Valle siano stati
impiegati anche uomini e mezzi dei Vigili del Fuoco di stanza in
Piemonte;
3) se per lo spegnimento degli incendi sono stati impiegati
mezzi aerei ed in caso affermativo per quante ore di volo nel 2002
e nel 2003.
F.to: Frassy - Tibaldi - Lattanzi
Presidente - La parola all'Assessore all'agricoltura, risorse
naturali e protezione civile, Vicquéry.
Vicquéry (UV) - Al fine di chiarire meglio le risposte
formulate, è opportuno effettuare alcune premesse, che meglio
permetteranno di inquadrare la situazione. Per comprendere appieno
la situazione creatasi nel 2003, è doveroso esaminare i dati
statistici relativi a più anni, visto che il fenomeno degli incendi
boschivi in una determinata realtà territoriale, statisticamente
molto irregolare, dipende principalmente dalle condizioni
meteorologiche del periodo in considerazione.
Se guardiamo il periodo 1981-2002 - posso poi fornire le tabelle
agli interroganti, se lo desiderano -, notiamo, per esempio, che
nel 1981 abbiamo avuto ben 697 ettari percorsi, di cui 526 di aree
boscate e 171 di aree non boscate; nel 1990, ben 1.215 ettari
percorsi, di cui 750 aree boscate; nel 1997, 540 ettari percorsi,
di cui 371 boscati. Sono dati assolutamente molto più elevati
rispetto a quelli relativi agli ultimi anni e anche al 2003 -
questo per dire… se gli interroganti mi
ascoltano… non vorrei poi che nella
risposta succeda… come fa di solito il
Consigliere Riccarand, che non ascolta le risposte e poi si dice
non soddisfatto… perché succede anche a
me… ma almeno il rispetto dei ruoli
formali dobbiamo averlo anche fra noi! -, il che è importante, nel
senso che comunque non vi è stato un fenomeno così abnorme di
incendi boschivi in quest'anno, vi sono stati due grossi incendi:
quello di Saint-Denis e quello di Challand-Brusson, ma dal 1981 al
2002 abbiamo avuto, purtroppo, dei disastri naturali in Valle
d'Aosta molto più grandi.
Le condizioni meteorologiche, dunque, risultano il fattore
determinante di aggravamento del fenomeno, non a caso la primavera
e l'estate del 2003 sono state caratterizzate da una siccità
anomala per tutta l'Italia settentrionale, fatto ampiamente
documentato da tutte le cronache, con una magra del Po fuori dal
comune. Anche la Valle d'Aosta non è stata risparmiata dagli
effetti negativi di tale stato siccitoso, tanto che a fine agosto
ad Aosta sono stati registrati ben 119 millimetri di acqua in meno,
rispetto alla media dello stesso periodo di 347 millimetri. Va
segnalato inoltre che l'ultima precipitazione di una certa
consistenza risale all'inizio di febbraio, la nevicata, e ad essa
ne sono seguite poche e di scarsa importanza, mentre quelle estive
di luglio statisticamente significative sono state complessivamente
3, ma tutte a carattere temporalesco, quindi rovesci intensi, ma
brevi, seguiti da un forte ruscellamento superficiale e,
conseguentemente, una scarsa influenza a livello di idratazione dei
combustibili.
Nel 2003 il bilancio invernale e primaverile è risultato
pesante, annoverando ben 322 ettari percorsi in 65 eventi. Preciso
che, quando i tecnici parlano di "eventi", parlano di principi di
incendio e di incendi veri e propri; gli incendi effettivi sono
stati 13 di questi 65 "eventi" e, per fortuna, solo 54 dei 322
ettari percorsi sono risultati totalmente distrutti dall'incendio,
perché poi va distinta l'area boscata dall'area non boscata.
Bisogna tuttavia considerare che ben 290 ettari sono stati percorsi
in un solo incendio: quello scoppiato il 5 aprile 2003 a
Saint-Denis contemporaneamente ad altri 7 principi di incendio e a
un incendio di un'abitazione civile. In tale giornata il pericolo
di incendio era a livelli estremi, nel giro di 10-15 minuti il
fuoco aveva già assunto dimensioni non controllabili dalle forze
antincendio subito accorse. Escludendo tale evento, non
controllabile già dai primi momenti, la media della superficie
percorsa per evento in primavera risulta decisamente contenuta e
intorno allo 0,50 ettaro per evento, dimostrando quindi una buona
risposta del servizio antincendio regionale.
La stagione estiva è risultata del tutto anomala per ciò che
concerne gli incendi boschivi; normalmente questi ultimi
rappresentano in estate solamente il 9,4% del totale annuale,
mentre quest'anno sono saliti al 47,6% del totale: 20 incendi e 39
principi di incendio. Nonostante questo bilancio, il bilancio
estivo è relativamente contenuto risultando di 54 ettari, come ho
detto, con una media di 0,93 ettari ad evento. In effetti solo un
incendio, causato dal fulmine il 19 agosto nei Comuni di
Brusson/Challand-Saint-Anselme, si è esteso oltre i 20 ettari di
superficie.
Rispetto alla seconda domanda, relativamente ad alcuni incendi
verificatisi nei Comuni di Pont-Saint-Martin e Donnas, alle
operazioni di estinzione hanno partecipato anche squadre di vigili
del fuoco di Ivrea, fatto che d'altronde risulta abbastanza
normale; in effetti, le chiamate di soccorso per incendi effettuate
al "115" rispondono, a causa del prefisso telefonico "0125", al
distaccamento di Ivrea, cosa che succede anche per il "118".
Questo, secondo le procedure, trasferisce la chiamata al comando di
Aosta ma, qualora il fuoco minacci strutture civili o industriali,
o perlomeno risulti di particolare
gravità… esce con la prima partenza
che, essendo più vicina alla zona dell'incendio - circa 20
chilometri da Ivrea rispetto ai 50 chilometri di Aosta -, può
effettuare un intervento più rapido ed efficace. Normalmente,
quando sul posto giunge anche la squadra dei vigili del fuoco di
Aosta, quella di Ivrea, se possibile, rientra in sede. A tal
proposito, confermo che è intenzione della Giunta mantenere
l'indicazione di aprire a Donnas una struttura fissa antincendio,
perché ha provveduto ad acquisire i locali e, dopo che i locali
saranno attrezzati e saranno espletati i concorsi, la bassa Valle
avrà finalmente un punto di vigili del fuoco effettivi fisso.
Questo per ovviare al fatto, che è statisticamente provato, che
proprio la zona della bassa Valle - Pont-Saint-Martin, Donnas, Hône
fino a Fontainemore - è la zona più prolifica di incendi boschivi.
A questo proposito posso preannunciare che, entro un semestre
circa, riusciremo a presentare il nuovo piano antincendi boschivi,
che darà delle risposte più puntuali sugli eventi statistici e
sugli interventi da effettuare in fase di previsione e di
prevenzione degli incendi stessi.
Rispetto alla terza domanda, posso dare copia della tabellina,
ma il tempo totale di volo degli elicotteri durante il 2003 è stato
decisamente elevato e ciò in ragione di due fattori determinanti:
questi due incendi particolarmente impegnativi e un elevato numero
di piccoli focolai causati dal fulmine con necessità di utilizzo
dell'elicottero. Nel mese di giugno 2002: 175 minuti di volo; nel
2003: 528; luglio 2003: 4.476 minuti di volo e ad agosto:
10.293.
Nel mese di aprile, in merito all'incendio di Saint-Denis, è
intervenuto molto efficacemente il nuovissimo mezzo della
Protezione civile del Ministero: il cosiddetto "S64", un mezzo
efficacissimo. Ho ringraziato di questo personalmente il Dott.
Bertolaso e il Ministro competente in sede di incontro fra
Assessori e Protezione civile, perché il fatto che questo mezzo sia
stato stanziato in alta Italia - rispetto a prima, che era a Genova
- permetterà anche alla Valle d'Aosta di avere la disponibilità di
mezzi efficacissimi dal punto di vista della lotta agli incendi
boschivi.
Questo è quanto posso dire rispetto alle domande che sono state
poste. Confermo la totale attenzione da parte della Giunta per gli
interventi di prevenzione degli incendi.
Presidente - La parola al Consigliere Tibaldi.
Tibaldi (CdL) - La risposta fornita dall'Assessore Vicquéry è
ricca di dati e di spunti tecnici sui quali è necessaria una
riflessione più approfondita. Visto che vi è anche una tabellina
allegata di cui non ha dato lettura per economia di tempo,
chiederei di avere una copia scritta della sua risposta
integrale.
