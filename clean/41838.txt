Classificazione
ASSISTENZA SANITARIA E OSPEDALIERA



Oggetto del Consiglio n. 861 del 25 luglio 2019 - Resoconto
OGGETTO N. 861/XV - Interrogazione: "Situazione del centro di
ricerca denominato 'Human Technopole Valle d'Aosta'".
Distort (Presidente) -
Punto 9 all'ordine del giorno. Per
la risposta, la parola all'assessore Testolin.
Testolin (UV)
- I consiglieri Manfrin e Spelgatti
interrogano la Giunta regionale per conoscere se siano pervenute
domande riguardanti la deliberazione della Giunta regionale n. 594
del 2018, di approvazione dell'avviso per la creazione e lo
sviluppo, nel territorio regionale, di un centro di ricerca
denominato "Human Technopole Valle d'Aosta" e quale sia a oggi lo
stato di avanzamento del centro di ricerca. Intanto ringrazio per
l'interrogazione, perché ci dà modo di dare alcune delucidazioni in
merito allo sviluppo di questo bando, anche se in realtà la
consigliera Spelgatti dovrebbe avere già coscienza di quello che è
stato l'iter dello stesso provvedimento.
Per partire dall'inizio, in risposta all'avviso per la creazione
e lo sviluppo nel territorio regionale di un centro di ricerca
dedicato alla medicina personalizzata preventiva e predittiva,
denominato "Human Technopole Valle d'Aosta", approvato con
deliberazione della Giunta regionale n. 594 del 14 maggio 2018,
sono pervenute nei termini previsti dall'avviso stesso il 28 agosto
due domande di contributo presentate dai seguenti organismi di
ricerca: fondazione Istituto Italiano di Tecnologia con i seguenti
partner: Engineering DIAB, Università della Valle d'Aosta, Azienda
Ospedaliero-Universitaria Città della Salute e della Scienza di
Torino, Fondazione Clément Fillietroz-ONLUS; il secondo era
composto dall'Università degli Studi di Torino con i seguenti
partner: AizOn Consulting, Fondazione Cavaleri Ottolenghi,
Fondazione del Piemonte per l'oncologia, TransTec S.r.l.,
Bioindustry Park Silvano Fumero S.p.a. e il Politecnico di
Torino.
Già nel 2017 con la deliberazione n. 686 era stato istituito un
gruppo di lavoro interassessorile che aveva valutato positivamente
l'opportunità di creare nel territorio regionale un centro di
ricerca dedicato alla medicina personalizzata, che potesse
promuovere la salute e qualificare in senso innovativo il settore
regionale della ricerca e della sanità, costituire un importante
opportunità per la crescita dei ricercatori valdostani, creare un
polo di attrazione per ricercatori con esperienza e per il
personale sanitario regionale ed inoltre favorire lo sviluppo e il
trasferimento di conoscenze e competenze. Tutto ciò anche grazie
alla cooperazione con i centri di alta formazione operanti nel
territorio valdostano, implementando e rafforzando la capacità di
ricerca delle imprese locali. Tale progetto è recepito nella
delibera di approvazione dell'avvio dal costo massimo di 15 milioni
di euro in cinque anni, cofinanziati anche da FESR e FES e per
almeno il 20 percento dal raggruppamento assegnatario, e si poneva
quindi l'obiettivo di promuovere la salute mediante la ricerca, con
particolare riferimento ad alcune malattie neurodegenerative e
oncologiche.
La commissione di valutazione composta da esperti in vari
ambiti, nominata con provvedimento dirigenziale n. 4933 del 6
settembre 2018, si è riunita per esaminare le proposte presentate
nelle giornate del 16, 17, 18 e 19 settembre 2018. La stessa, dopo
un'approfondita analisi, ha giudicato non sufficienti entrambi i
progetti di ricerca presentati. L'esito negativo della valutazione
a conclusione del procedimento è poi stato comunicato ai
proponenti.
Con la deliberazione n. 1588 del 10 dicembre 2018 la Giunta
regionale, presieduta dalla stessa interrogante, all'esito delle
risultanze del precedente avviso e considerata la valenza
strategica del progetto, approvava un nuovo avviso modificato in
alcune parti, al fine della creazione di un centro di ricerca
ugualmente dedicato alla medicina personalizzata preventiva e
predittiva denominato, in questo caso,
CMP3 Valle d'Aosta
.
Il termine per la presentazione delle domande scadeva il 15 marzo
2019. A questo secondo avviso hanno risposto gli stessi due
raggruppamenti rappresentati dai rispettivi capifila, quindi la
Fondazione Istituto Italiano di tecnologia e l'Università degli
Studi di Torino. La commissione di valutazione, nominata con il
provvedimento dirigenziale n. 2585 del 13 maggio 2019, si è riunita
nelle giornate del 28, 29 maggio e del 12 giugno e la stessa ha
valutato positivamente entrambi i progetti, formulando la
graduatoria approvata con provvedimento dirigenziale n. 3764 del 26
giugno 2019. Il vincitore, il primo classificato della graduatoria,
risulta la Fondazione Istituto Italiano di tecnologia con il
progetto denominato
5000genomi@VdA
, mentre al secondo posto
è risultata l'Università degli Studi di Torino con il progetto
Aosta Institut Digital Genomics
. L'esito della valutazione
stato comunicato ai proponenti in data 28 giugno e ai sensi
dell'articolo 20 dell'avviso: "il proponente collocatosi al primo
posto in graduatoria, ossia la Fondazione Istituto Italiano di
tecnologia, entro 30 giorni dal ricevimento della comunicazione
dell'esito della valutazione dovrà comunicare l'accettazione del
contributo e costituire l'associazione temporanea di scopo o il
consorzio e trasmettere l'atto costitutivo tramite le procedure
previste all'Amministrazione regionale. Nello stesso tempo dovrà
stipulare un accordo di collaborazione con l'ASL Valle d'Aosta che
recepisca il Piano di relazioni stabili e strutturate con l'azienda
Valle d'Aosta in merito alla proposta progettuale". Direi dunque
che il percorso sta per chiudersi e confidiamo che a breve possa
vedere finalmente avvio operativo questo impegnativo, importante e
strategico progetto.
Presidente -
Per la replica, la parola al proponente,
collega Manfrin.
Manfrin (LEGA VDA)
- Ringrazio l'Assessore per averci
spiegato l'evolversi della situazione, anche perché c'è la novità
recente del 28 giugno, cioè l'assegnazione a questi istituti.
Quello che possiamo dire è che ovviamente accogliamo con favore il
fatto che si inizi questo percorso, a cui la giunta Spelgatti aveva
dato un impulso determinante per l'avvio. Quello che vogliamo
esprimere è una certa cautela per alcuni particolari, che chiediamo
che la Giunta possa affermare.
Qual è la cautela verso questi particolari? Tendenzialmente, lo
scopo di questo progetto è di creare entro il 2020, anche tramite
un finanziamento europeo denominato
Horizon 2020
, una
piattaforma di analisi genomica costruita attorno a un
sequenziatore, che è
Illumina NovaSeq 6000
, per il
sequenziamento di campioni di DNA provenienti dagli ospedali
valdostani, per uno screening della popolazione possibili marcatori
genetici di interesse clinico e predittivo, in parallelo ai
progetti di ricerca-analisi dei vincitori del bando di
concorso.
La criticità che ci è stata sollevata da chi aveva interesse in
questo progetto è la preoccupazione - lei ha citato all'interno dei
due progetti anche una presenza valdostana; non so se sia nel il
primo o nel secondo dei progetti che si sono visti assegnare questo
contributo - che venissero assegnati questi milioni di euro a delle
strutture fatte da consorzi tra università e altri enti e non a una
startup
indipendente che abbia, invece, una completa base
qui in Valle d'Aosta. La parte più critica sarebbe che le
operazioni di lavoro e di assegnazione, per esempio, del personale
sarebbero tutte a carico dei vincitori del bando e questa selezione
verrebbe gestita da un ulteriore bando interno dell'ente a cui
viene assegnato questo contributo. Il rischio è che alla Valle
d'Aosta spettino poche posizioni tecniche di basso livello, di
bassa retribuzione e che di certo non contribuirebbero, per
esempio, a quello che potrebbe essere, secondo me, un assoluto
valore, cioè il rientro di ricercatori valdostani che oggi sono
all'estero e che potrebbero invece tornare in Valle d'Aosta e
contribuire in maniera determinante a questo progetto che è di
assoluto interesse.
Un'altra delle criticità è che risulta molto plausibile che i
vincitori del bando abbiano un forte interesse a utilizzare la
strumentazione di ultimo modello per i loro progetti di ricerca,
limitandosi sul fronte della Valle d'Aosta alla prevista creazione
di una banca dati di sequenze di DNA proveniente dalla popolazione
locale. Quindi, da una parte sarebbe positivo l'utilizzo di alta
tecnologia, ma dall'altra parte ci sarebbe la limitazione
dell'innovazione e di inclusione in alti progetti benefici per il
popolo valdostano. È altresì probabile che l'analisi dei dati
generati venga effettuato presso istituti di ricerca vincitori del
bando e quindi ad Aosta sarebbe presente un solo
staff
tecnico ridotto responsabile della ricezione dei campioni, della
loro preparazione per il caricamento sul sequenziatore, oltre alle
normali attività di manutenzione. Quindi sarebbe limitata la
possibilità di espandere l'attività o i servizi forniti dalla
piattaforma in futuro. Siamo assolutamente contenti che questo
bando abbia trovato una partecipazione. Quello che chiediamo è una
maggiore attenzione verso una struttura valdostana, che possa
permettere da una parte il rientro o la partecipazione delle
eccellenze locali della Valle d'Aosta e dall'altra parte che ci
permetta di avere una nostra struttura dedicata a questo
importantissimo progetto.
