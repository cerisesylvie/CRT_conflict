Classificazione
TRASPORTI E VIABILITÀ
Trasporti



Oggetto del Consiglio n. 688 del 24 settembre 2014 - Resoconto
OGGETTO N. 688/XIV - Interpellanza: "Notizie in merito alla
realizzazione di un futuro piano regionale dei trasporti".
Presidente
- Ha chiesto la parola il Consigliere
Bertschy, ne ha facoltà.
Bertschy (UVP)
- Grazie Presidente.
Insistiamo ormai con una certa continuità sul tema dei
trasporti, in particolare sul tema del trasporto ferroviario. È
iniziata la legislatura ricordando i provvedimenti del passato e
iniziando, invece, il percorso per comprare i famosi "treni
bimodali", che fra l'altro sono oggetto di un'altra
interpellanza.
Ora, pur non volendo rimarcare continuamente il discorso su
questa scelta, che è una scelta politica e che la maggioranza ha
fatto per dare una risposta che, a nostro avviso, non è
sufficiente, quello che noi vogliamo sottolineare, Assessore, è che
arriveranno, se arriveranno questi treni bimodali tra qualche anno,
ma l'infrastruttura continuerà a essere l'infrastruttura che
conosciamo e anche se i bimodali potranno dare delle risposte in
certe fasce orarie del trasporto, il trasporto continuerà a essere
insufficiente e non all'altezza della Regione che vorremmo
costruire, per i suoi abitanti e anche per il turismo che vorremmo
tutti insieme sviluppare e che ci veda protagonisti. Quindi
un'infrastruttura che vede ancora difficoltà di tipo
trasportistico, difficoltà anche di qualità di quello che si vede
quando si entra con una via di traffico così importante, che porta
un flusso interessante di persone in Valle d'Aosta. Abbiamo
difficoltà ancora di rapporti, perché è di qualche giorno fa la sua
assenza, motivata dall'assenza del collega Assessore Balocco, a un
convegno che tra l'altro ho visto ripreso da un giornale locale:
"Treni Chivasso-Ivrea-Aosta. Scoppia la polemica: una presa in
giro, occupiamo i binari"
. Questo è il Sindaco di Tavagnasco,
questa volta siamo fuori confine, però era previsto un convegno al
quale dovevano partecipare l'Assessore Balocco della Regione
Piemonte, l'Assessore Marguerettaz, ma il convegno è saltato, ed è
stata un'ulteriore occasione per far polemica al riguardo del
trasporto ferroviario. È un peccato, perché invece sul trasporto
ferroviario ci sarebbe necessità di capire che futuro dare.
Questa interpellanza, lei l'avrà letta, conosce l'argomento e
anche i documenti che sono stati citati, vuole stare a significare
che cosa? Che da anni si sta procedendo con atti di programmazione
che sono molto datati, non si è sviluppata una programmazione
differente, siamo ancora fermi alla progettazione preliminare, che
è conseguente a tutta una serie di azioni, dell'elettrificazione,
senza aver avviato poi la progettazione definitiva e anche magari
un pensiero diverso, perché la progettazione preliminare ha
indicato delle difficoltà, ma anche delle prospettive, soprattutto
ci ha detto quale potrebbe essere la scelta. E noi ci siamo trovati
anche in questo periodo, dove il Governo Renzi tende ad annunciare
molto, ma prova anche a fare qualche cosa, ha sbloccato tutta una
serie di cantieri o sembrerebbe averli sbloccati, ci siamo
presentati senza un progetto, per esempio, da presentare di questa
dimensione. Sarebbe interessante capire, Assessore, se riusciamo,
una volta per tutte, a capire dove vogliamo andare con questo tipo
di investimento o, se non ci vogliamo andare, qual è l'alternativa,
perché lei sa bene che l'alternativa non sarà, nel tempo,
l'acquisto dei treni bimodali; quello sarà un miglioramento del
servizio, ma non sarà un investimento sulle infrastrutture,
soprattutto non migliorerà nel suo complesso l'infrastruttura.
Quindi le quattro domande vanno un po' nella direzione di
chiedere qual è la sua idea per il futuro, qual è la sua idea, qual
è il suo progetto e, se i progetti del passato non tengono più,
quale nuovo progetto vogliamo avviare, ecco, perché, ripeto,
l'elettrificazione è ferma alla fase preliminare. E quindi con
senso propositivo, ma estremamente preoccupato per la situazione
che ancora viviamo con questa ferrovia, e col fatto che anche in
occasione di questo convivio mancato, un Sindaco importante, il
Sindaco di Ivrea, a proposito del suo Assessore, evidentemente non
del nostro, dice:
"Un brutto segnale, spero che non significhi
una mancanza di volontà di interloquire sulla questione da parte di
chi è pagato per dare risposte e migliorare un collegamento
ferroviario che, così com'è, non è degno di un paese civile"
.
Sappiamo bene che entriamo e usciamo dalla Valle d'Aosta, abbiamo
tante persone che hanno necessità di recarsi in Piemonte, tanti
piemontesi che vengono da noi, e sarebbe bello che riuscissimo fra
tutti a cominciare ad avviare un percorso serio, differente, con
una programmazione e una scadenza delle cose da fare, ma,
evidentemente, senza progetto non sappiamo neanche quando
cominciare. Grazie.
Presidente
- Ha chiesto la parola l'Assessore
Marguerettaz, ne ha facoltà.
Marguerettaz (UV) -
Grazie Presidente. Credo che il tema
della ferrovia sia un tema che ricorre nelle nostre discussioni, è
un tema che sta a cuore a tutti.
Vorrei iniziare a rispondere al primo quesito, ricordando anche
quello che ovviamente volete considerare: il nostro programma di
legislatura. Nell'ambito del programma di legislatura non si parla
solo di treni bimodali, nel programma di legislatura si dice,
ovviamente, che nell'ambito di questa trattativa è importante
ottenere il passaggio delle competenze in materia di trasporto
ferroviario; poi c'è migliorare l'infrastruttura ferroviaria,
acquisire i treni bimodali e ottimizzare i servizi su gomma. Quindi
è ovvio che questo è un insieme di interventi che non possiamo
immaginare di affrontare in modo singolo. Un tassello fondamentale
per il sistema dei trasporti valdostano è rappresentato dalle
condizioni di base alle quali sarà perfezionato il trasferimento
delle competenze sulla ferrovia. Ci ricordiamo che nell'ambito
della norma di attuazione vi sono proprio tutta una serie di
interventi, di accordi di programma, che devono essere fatti a 4 e
a 6 mani, Regione, Stato, RFI, che è la proprietaria
dell'infrastruttura. Una volta definito questo aspetto, sarà
possibile ripensare a una migliore integrazione possibile tra gomma
e ferro, definendo quale ruolo assegnare a un sistema e all'altro
in modo da ottimizzare le risorse e l'offerta del trasporto per i
cittadini.
Ci aspetta quindi un'importante fase di programmazione per
iniziare; tuttavia è necessario attendere che siano ben definite le
condizioni e le reali potenzialità attuali e future del sistema
ferroviario. Oggi, purtroppo, la trattativa è una trattativa che
non riesce a proseguire, perché probabilmente ci sono sicuramente
dei problemi più importanti, ma da parte del Ministero, da parte
dello Stato non riusciamo ad ottenere delle risposte. Il progetto
dell'elettrificazione che rientra tante volte, della tratta
Aosta-Ivrea, risulta oggi - l'ha ricordato il collega Bertschy - a
livello di progettazione preliminare, ma questa progettazione
preliminare era quella che avevamo previsto noi, nell'ambito della
Regione, con i Ministeri competenti, con RFI, mediante quegli
accordi che sono datati, però facevano parte non di un intervento
specifico, ma di una serie di interventi.
La decisione di procedere con ulteriori fasi progettuali non può
prescindere da un'analoga intesa con i soggetti proprietari e
concessionari dell'infrastruttura, né da un progetto d'insieme di
ammodernamento della linea. È sulla base di queste considerazioni
che la Regione sta promuovendo, congiuntamente alla Regione
Piemonte, alcuni approfondimenti con RFI, che tuttavia oggi sembra
orientata a rinviare le decisioni inerenti gli interventi
infrastrutturali al medio-lungo termine. Quindi, rispetto a questo
tema, RFI, nel momento in cui ci sta facendo le proposte - abbiamo
un tavolo continuo - introduce degli interventi che sono minimali e
non sembra affatto intenzionata a procedere con l'elettrificazione.
Ricordo anche che con il Piemonte e con l'Assessore Balocco ci
siamo incontrati più di una volta e adesso ci sono delle fasi molto
importanti, lei le ha ricordate anche nella sua interpellanza:
parliamo dell'intesa generale quadro che ogni Regione deve fare col
Ministero per le attività e le opere strategiche e, ovviamente,
l'allegato infrastrutture. Quindi questi sono due momenti di grande
programmazione. Ad oggi è ovvio che l'unico studio sistematico è
quello del professor Caposio, che è del 2006, e convengo, ribadisco
che è datato, anche perché in allora non avevamo questo grosso
problema che per noi è rappresentato dalla rottura di carico,
perché in allora non c'era questo tema, quindi rispetto ad allora
la situazione, se possibile, è ulteriormente peggiorata, con tra
l'altro delle soluzioni che sono contestate e contrastate, qualcuno
dice che è meglio fare la rottura di carico ad Ivrea, qualcuno dice
che è meglio farla a Chivasso, tutte le tesi sono corrette, sono da
analizzare, ma non è un tema...è chiaro che l'obiettivo è quello di
evitare la rottura di carico.
Sulla terza domanda:
"su quali altri interventi strutturali
attinenti l'infrastruttura..."
, per la Regione, ovviamente, al
di là dell'intenzione generale che vogliamo migliorare il sistema
ferroviario, non abbiamo una preferenza ideologica; il fatto di
aver intercettato delle risorse per risolvere il problema della
rottura di carico con i treni bimodali non esaurisce il tema, è
sicuramente una prima risposta rispetto a questo grosso problema, e
oggi, nell'ambito del trasferimento delle competenze, stiamo
lavorando per avere un insieme sistematico di interventi, che la
proprietà, che è RFI, deve proporci. Nessuno è contrario
all'elettrificazione, ma non vorremmo fare un'elettrificazione su
un'infrastruttura obsoleta, perché voi capite benissimo che il
problema non è l'elettrificazione, il problema vero è il binario
unico, questo binario unico con tantissimi passaggi a livello che
intralciano il buon funzionamento. E abbiamo appreso con grande
favore la proposta della Regione Piemonte di intervenire sul
territorio piemontese per andare a sopprimere quasi 40 passaggi a
livello; è chiaro che è nell'ambito dell'intesa generale, quindi il
Piemonte non ha indicato le risorse proprie, sono delle risorse che
vengono richieste allo Stato, però vuol dire che c'è un'attenzione.
Quindi, anche rispetto alla discussione che è avvenuta nel
Canavese, non credo che ci sia un brutto segnale, anzi, da quello
che io ho potuto percepire, c'è sicuramente una grande attenzione
da parte della Giunta piemontese, del Governo piemontese, del
Governo Chiamparino, di intervenire e di fare il possibile.
Quali
"linee di finanziamento (europee, nazionali,
regionali)..."
ad oggi, nonostante le richieste della Regione
nell'undicesimo "Allegato Infrastrutture", già approvato dal CIPE,
non prevede iniziative per l'infrastruttura, ma soltanto un
finanziamento per i bimodali e le altre fonti di finanziamento sono
il PARFAS. Quindi è sicuramente interessante capire quale potrà
essere la possibilità di intercettare fondi europei, ma
verosimilmente l'interlocutore che noi riteniamo sia più adeguato,
più opportuno, è lo Stato, perché è una linea statale, quindi da
questo punto di vista il nostro interlocutore è sicuramente lo
Stato; poi, se dovessero emergere delle possibilità per
intercettare delle risorse europee, lo faremo senz'altro, ma ad
oggi questa ferrovia è al di fuori della rete TEN-T, quindi
sembrerebbe di competenza statale.
Presidente -
Per la replica, ha chiesto la parola il
Consigliere Bertschy; ne ha facoltà.
Bertschy (UVP) -
La risposta all'interpellanza forse è
anche troppo precisa, nel senso che l'articolazione
dell'interpellanza portava a sviscerare completamente anche un po'
l'organizzazione che ci stava dietro; però è sempre l'aspetto
politico che, secondo me, viene a mancare un po' nell'affrontare da
parte sua l'argomento ferrovia o, meglio, io ho fatto apposta a
ricordare che gli atti sono datati, ma non per sottolineare...però
da quanto tempo, politicamente, la Regione non prova a
riorganizzare una sua politica? Perché può anche darsi che la
direzione che stiamo cercando non è quella giusta, per carità, però
non si può spiegare al cittadino che abbiamo degli atti del 2006 e
nel 2014 non ne abbiamo ancora messo in funzione quasi uno! C'è
stata la capacità di riconvertire, con una scelta che noi riteniamo
sbagliata, perché i soldi li avremmo ottenuti nell'infrastruttura,
dei soldi per l'acquisto dei bimodali, ma la situazione della
ferrovia è quella, in termini di programmazione, di tempo fa, e la
norma di attuazione tarda ad arrivare.
Certo, lo Stato è un interlocutore difficile, però a un certo
punto definiamo qual è la nostra strada, forse prendiamo anche
delle azioni simbolicamente più forti in questo Consiglio,
cerchiamo di denunciare una situazione che sta veramente
penalizzando i nostri cittadini, la nostra economia, facciamolo in
maniera congiunta politicamente con la Regione Piemonte. A me è
parso, e ho sottolineato un articolo...invece mi è parso di capire
che la nuova Giunta della Regione Piemonte ha voglia di occuparsi
di questa linea. Ma firmiamo un documento, i due Consigli
regionali, dove denunciamo che la situazione è di un'arretratezza
che ci mette tutti in condizione di non poter più utilizzare un
trasporto in maniera adeguata! Invece continuiamo a dire: "ma
questo non arriva, quest'altro non siamo riusciti a farlo,
quest'altro è colpa di quello", e così...intanto le biglietterie a
Pont-Saint-Martin mi pare fossero chiuse i giorni dell'inizio della
scuola, ecco. Ci sono delle cose che poi noi paghiamo, controlliamo
quando possiamo, i treni sono belli sporchi, entra in Valle d'Aosta
un sistema che sarebbe bello vedere...e lei lo sa, lo conosce, è
chiaro che qui ci sono riusciti, avranno avuto altre possibilità,
ma questa ferrovia del '99 era una brutta ferrovia, la ferrovia
Merano-Malles, in Val Pusteria, e oggi hanno una bella ferrovia,
hanno delle stazioni pulite...sarebbe bello far vedere entrare
questi treni rossoneri che facciamo vedere che arriviamo in Valle
d'Aosta e diamo un'immagine di vivacità. Invece subiamo le
inefficienze degli altri, non riusciamo a programmare niente di
nuovo, e forse sarebbe anche il caso di dire: "se non ci venite
dietro, facciamo un'altra scelta", perché tra un po' pagheremo 23,
24, 25 milioni di contratto di servizio...quest'anno la metà, nel
prossimo bilancio tutto intero!
Allora, pagare per non essere contenti, avere uno Stato che non
ci dà risposte...ma politicamente diciamogli qualche cosa! Ma siamo
noi che dobbiamo sempre pagare l'ultimo ramo secco della ferrovia?
Non ci volete dare una mano? Ma facciamo qualcos'altro! Ma se ci
presenta un atto dove denunciamo questa situazione, glielo votiamo!
Smettiamola di fare bassa amministrazione e ordinaria
amministrazione! La ferrovia è uno scandalo, non dà risposte! Diamo
un'immagine che politicamente non siamo contenti di quello che ci
dice lo Stato. Facciamoci aiutare dal Senatore e dal Deputato, però
la gente non deve continuare a soffrire di un servizio che non
funziona, tra l'altro pagandolo, e lo pagheremo sempre di più nel
nostro bilancio in Regione. Allora, sono troppi i soldi che
pagheremo per quel servizio che ci viene dato. Provochiamo,
piuttosto, e diciamo che faremo qualcos'altro, però le chiedo di
uscire da quella "melina burocratica" nella quale si è infilato da
qualche anno. Ci dica: "io voglio fare questa roba qui", la
discutiamo, ci andiamo insieme, e sosteniamo magari un progetto
nuovo, che magari interrompe anche le linee del passato, ma diamo
un futuro al trasporto pubblico...così non lo stiamo dando! Grazie
Assessore.
Presidente -
Grazie Consigliere Bertschy. Proseguiamo con
l'ordine del giorno. Punto 13.
