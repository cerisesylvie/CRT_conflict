Classificazione
COMMERCIO
SANITÀ VETERINARIA E ZOOTECNIA
Zootecnia


Resoconto integrale del dibattito dell'aula
Oggetto del Consiglio n. 2461 del 20 febbraio 2002 - Resoconto
OGGETTO N. 2461/XI Iniziative per la valorizzazione del
prodotto fontina. (Interrogazione)
Interrogazione Premesso:
- che il Regolamento CEE 2081/92 disciplina la protezione delle
indicazioni geografiche e delle denominazioni
d’origine dei prodotti agricoli e alimentari;
- che nell’ambito di tale Regolamento rientra
anche il disciplinare della DOP "Fontina";
- che sono state attuate diverse iniziative per la tutela e per
la valorizzazione di tale prodotto esclusivo della Valle
d’Aosta;
tutto ciò premesso, i sottoscritti Consiglieri regionali
Interrogano
l’Assessore delegato per sapere:
1) se tutta la produzione di Fontina è effettuata con "latte
intero di vacca, appartenente alla razza valdostana" e quali
controlli garantiscono l’autenticità e la genuinità
della materia prima;
2) se l’alimentazione delle bovine valdostane è
esclusivamente a base di foraggi locali oppure se viene integrata
con prodotti sostitutivi;
3) se l’estensione dei prati e dei pascoli
valdostani è sufficiente al fabbisogno alimentare del bestiame
allevato e dedito alla produzione lattifera;
4) in merito allo stoccaggio delle forme nei magazzini di
conservazione e alla loro distribuzione:
a) quali sono, nel triennio 1999-2001, i valori relativi alla
produzione annua, alla vendita e alle giacenze;
b) quale destinazione hanno avuto le forme sequestrate
dall’autorità giudiziaria a causa
dell’erronea surgelazione.
F.to: Tibaldi - Frassy - Lattanzi
Président
La parole à l’Assesseur à
l’agriculture et aux ressources naturelles,
Perrin.
Perrin (UV)
Com’è noto, il prodotto
"fontina" è tutelato dal Consorzio produttori fontina, il quale
dichiara che tutta la produzione di fontina viene effettuata con
latte intero di vacca appartenente alla razza valdostana. Il
consorzio stesso, per supportare questa dichiarazione, effettua i
controlli nei luoghi di produzione mediante campionatura e
bollatura provvisoria e mediante l’incrocio dei dati
relativi al numero di capi lattiferi di razza autoctona delle
singole aziende, alla superficie agricola utilizzata e al foraggio
eventualmente acquistato in Valle. Dal rapporto tra capi allevati e
superficie agricola utilizzata si desume il fabbisogno foraggiero
dell’azienda, chi non risulta in grado di produrre
il foraggio sufficiente deve dimostrare di aver acquistato fieno
regionale o non potrà produrre fontina o conferire il latte per la
sua produzione.
Controlli sono poi eseguiti sul rispetto del periodo di
maturazione che deve essere almeno di 90 giorni; la marchiatura
avviene se tutte le condizioni poste dal disciplinare sono
rispettate. L’alimentazione delle bovine può essere
poi eventualmente integrata con l’apporto di mangimi
la cui composizione è autorizzata dal consorzio stesso.
A questo proposito ricordo che il consorzio ha stilato un
accordo con i mangimisti in merito alla composizione dei mangimi
per le lattifere che producono latte destinato alla trasformazione
in fontina; la composizione dei mangimi è stata elaborata
dall’Institut Agricole e i controlli sul rispetto
degli ingredienti sono eseguiti da ANABORAVA.
Veniamo ai dati relativi alla produzione regionale di foraggio:
i dati provvisori ISTAT, relativi all’ultimo
censimento generale dell’agricoltura del 2000,
indicano in 15.774 gli ettari di prato permanente presenti in Valle
d’Aosta; la consistenza del bestiame al 1° dicembre
2001 - sempre secondo i dati ISTAT - è di 6.980 bovini di età
inferiore ad un anno, 6.579 da 1 a 2 anni, 27.426 oltre i 2 anni,
per un totale di 40.985, inoltre abbiamo circa 6.000 ovicaprini.
Abbiamo pertanto un totale di 37.495 UBA (Unità di bovino adulto)
per un fabbisogno annuo di foraggio di circa 99.362 tonnellate,
contando i 10 chilogrammi al giorno per la razione del bovino
adulto.
La produzione relativa ai 15.774 ettari di prato permanente in
tonnellate di materia secca è stimata intorno alle 100.000
tonnellate; la produzione media del prato irriguo difatti è stimata
fra le 7-8 tonnellate ad ettaro, mentre quella del prato asciutto è
stimata in circa 4 tonnellate ad ettaro.
Possiamo quindi affermare che potenzialmente, in condizioni
climatiche normali, la superficie agricola utilizzata a pascolo e a
prato della nostra regione è sufficiente a garantire il
quantitativo di erba e di fieno necessario per
l’alimentazione delle bovine il cui latte è
destinato alla produzione di fontina.
Ancora un'ulteriore precisazione: dobbiamo anche considerare che
almeno per sei mesi - perché in effetti sono forse più, dipende
dalla stagionalità - tutti i bovini utilizzano
l’erba dei prati e dei pascoli degli alpeggi. Nei
sei mesi di utilizzo di fieno solo le bovine in lattazione -
potrebbero infatti essere escluse le bovine asciutte e tutti gli
animali da rimonta - devono essere alimentate con fieno locale per
la produzione di fontina. Fatte quindi anche queste considerazioni,
il fieno prodotto in Valle d’Aosta è ampiamente
sufficiente a garantire il fabbisogno delle lattifere in
produzione.
Vengo all’ulteriore questione sulle forme
prodotte: le forme prodotte nel 1999 sono state 460.270 di cui
375.938 marchiate; nel 2000 la produzione scende leggermente a
428.640, mentre rimangono costanti le marchiate, cioè 375.932; nel
2001 c’è di nuovo un leggero aumento di produzione,
cioè 445.839 forme, con 396.827 forme marchiate.
Quindi l’andamento della produzione è abbastanza
costante e le differenze sono imputabili a quelle che sono le
piccole variazioni delle stagioni. Tutti questi dati sono forniti
dal Consorzio produttori fontina e quindi rappresentano la totalità
della produzione della fontina.
Per quanto riguarda le vendite e le giacenze, posso illustrare i
dati forniti dalla Cooperativa produttori latte e fontina, la quale
commercializza circa il 70 percento del totale delle forme
prodotte, il resto, il 30 percento è commercializzato o
direttamente dal produttore o da commercianti privati; la
cooperativa ha venduto nel 1999: 288.000 forme; 268.000 nel 2000;
276.000 nel 2001. Le giacenze - nelle quali ci sono anche le forme
non ancora mature, quella parte fisiologica che rimane in magazzino
- relative allo stesso periodo sono di 79.000 forme nel 1999,
86.000 nel 2000 e 87.000 nel 2001, cioè circa un quarto del valore
del magazzino, che è un dato abbastanza normale.
Per rispondere all’ultima domanda, le forme a suo
tempo sequestrate dall'autorità giudiziaria, sono state destinate
alla produzione di preparazioni gastronomiche, soprattutto fonduta,
e credo che la giacenza si stia esaurendo in questo periodo.
Président
La parole au Conseiller Tibaldi.
Tibaldi (FI)
L’interrogazione mirava ad
avere alcuni dati su quella che è la produzione, la distribuzione e
la commercializzazione della fontina, prodotto che beneficia di una
protezione comunitaria, che però per essere concessa prevede
l’osservanza di alcune norme.
Le norme sono individuabili in tre punti: il primo è che la
qualità e la caratteristica del formaggio fontina siano dovute
all’ambiente geografico della Valle
d’Aosta, quindi montagna alpina, razza e alpeggio;
il secondo è la tecnica particolare di caseificazione e il terzo è
la maturazione che deve avvenire in opportune condizioni climatiche
nelle casere dell’area geografica di produzione.
Attraverso questa interrogazione si vuole valutare
l’esistenza di questi presupposti anche in termini
reali, in termini di dati, in particolare prati e pascoli
disponibili, foraggio autoctono e quindi disponibile per alimentare
le bovine lattifere e per coprire il loro fabbisogno nutritivo
annuo affinché la produzione di fontina sia direttamente correlata
ad un'alimentazione controllata e geograficamente protetta.
Sulla base delle risposte che ha dato
l’Assessore, che sono apprezzabili, ma anche molto
teoriche, si direbbe che esiste la potenzialità territoriale
sufficiente per poter alimentare tutte le bovine che sono dedite
alla produzione. In realtà sappiamo che molti allevatori
valdostani, per questioni di convenienza e di opportunità
economica, non sempre provvedono alla fienagione o
all’acquisto di fieno direttamente in Valle
d’Aosta perché costa di più e si approvvigionano
all’esterno acquistandolo dal vicino Piemonte o
addirittura da Paesi dell’Est, se ricordo bene uno
di questi era l’Ungheria?
(interruzione dell’Assessore Perrin, fuori
microfono)
? sì, fa parte della storia, però è una storia che non si
cancella. Sono preoccupazioni che abbiamo voluto sollevare con
questa interrogazione in un momento in cui è doveroso tutelare
maggiormente i nostri prodotti tipicamente autoctoni. Sta
campeggiando una campagna promozionale di questo tenore: "Mangia
sano, mangia valdostano", che in particolare riguarda la carne, che
è stata avviata per ovviare al "disturbo" arrecato sul mercato
della carne dalla BSE.
È una campagna promozionale che potrebbe essere traslata al
prodotto "fontina", che sappiamo soffrire di imitazioni, di abusi.
Recentemente anche il collega Lanièce ha sollevato l'esistenza di
un abuso, anche curioso: sulle aerolinee argentine veniva diffuso
un formaggino denominato "fontina".
"È vero?"
- mi dirà
l’Assessore -
"? la protezione comunitaria non
può valere oltre oceano"
, però è altrettanto vero che questi
fenomeni di imitazione sono lesivi della tutela del marchio e
quindi del prodotto nella sua sostanza.
Noi chiediamo all’Assessorato di tenere alta "la
guardia". È vero che il consorzio svolge il suo lavoro e la
cooperativa altrettanto, supponiamo anche in maniera decorosa e con
abnegazione, però è altrettanto vero che la qualità della fontina è
un po' decaduta in questi ultimi anni.
Molti consumatori, quando vanno ad acquistare la fontina,
riconoscono che le qualità organolettiche di questo prodotto si
sono perse con il tempo nonostante questi enti, preposti alla
tutela del marchio e alla distribuzione, si stiano adoperando in
questo senso. Le nostre considerazioni sono quelle di aumentare i
controlli, che sulla carta, sulla base della teoria enunciata oggi
dall’Assessore, ci sono indubbiamente ma che nella
realtà dei fatti si perdono in disfunzioni burocratiche e
nell'impossibilità di poter concretamente verificare se esiste
questa correlazione fra i fattori ambientali, di caseificazione e
di conservazione enunciati dal protocollo comunitario e il prodotto
finale.
