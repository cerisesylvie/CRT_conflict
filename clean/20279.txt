Classificazione
INDUSTRIA


Resoconto integrale del dibattito dell'aula
Oggetto del Consiglio n. 265 del 1° dicembre 2003 - Resoconto
OGGETTO N. 265/XII - Ragioni ostative all'insediamento di nuove
attività produttive nell'edificio ex Lino di Chambave.
(Interrogazione)
Interrogazione
Premesso:
·
che l'edificio ex Lino nel Comune di Chambave, di proprietà
regionale, giace da tempo inutilizzato;
·
che alcuni artigiani hanno richiesto di utilizzare gli
spazi (circa un migliaio di metri quadrati) per insediare le
proprie attività produttive;
·
che i ritardi sarebbero riconducibili a complicazioni
burocratiche imputabili all'Amministrazione regionale;
tutto ciò premesso, i sottoscritti Consiglieri
regionali
Interrogano
l'Assessore delegato per sapere:
1) quali ragioni impediscono l'insediamento delle nuove
attività produttive;
2) entro quali termini prevede di assegnare i lotti ai
rispettivi richiedenti.
F.to: Tibaldi - Frassy - Lattanzi
Président - La parole à l'Assesseur aux activités productives et
aux politiques du travail, Ferraris.
Ferraris (GV-DS-PSE) - Per quanto riguarda la prima delle due
questioni poste, la Giunta regionale, con la propria deliberazione
n. 3582 del 7 aprile 1989, ha concesso in locazione all'impresa
"LINO Lavorazione industriale nocciole S.p.A." un capannone situato
nel Comune di Chambave. Cessata l'attività produttiva, la "LINO
S.p.A." ha riconsegnato l'immobile alla Regione in data 22 gennaio
2003.
In data 30 ottobre 2002 è pervenuta all'Assessorato una
richiesta di locazione di una porzione dello stabilimento - pari a
circa la metà - da parte dell'impresa "Bordet Mauro". L'impresa
aveva allegato alla richiesta il progetto degli interventi edilizi
e impiantistici necessari per utilizzare l'immobile. La richiesta e
il progetto sono stati oggetto di valutazione da parte dei
competenti uffici dell'Assessorato. In data 13 agosto 2003
l'impresa "Falegnameria MA.BOR. S.n.c." ha comunicato il suo
subentro all'impresa individuale nella domanda di locazione. I
competenti uffici dell'Assessorato stanno predisponendo, d'accordo
con i competenti uffici dell'Assessorato del bilancio, delle
finanze, della programmazione e delle partecipazioni regionali e
della Presidenza della Regione, la proposta di deliberazione per la
concessione in locazione della porzione di immobile all'impresa
"Falegnameria MA.BOR. S.n.c.".
In data 30 ottobre 2002 è pervenuta all'Assessorato una
richiesta di locazione di un'altra porzione dello stabilimento -
pari alla metà rimanente - da parte dell'impresa "Cipolla Gaetano".
L'impresa aveva allegato alla richiesta il progetto degli
interventi edilizi e impiantistici necessari per utilizzare
l'immobile. Come nel caso precedente, la richiesta è stata oggetto
di valutazione da parte dei competenti uffici e, come nel caso
precedente, l'impresa di Cipolla Gaetano diventa l'impresa "GIEFFE
S.n.c.", che ha comunicato il suo subentro all'impresa individuale
nella domanda di locazione.
I competenti uffici dell'Assessorato stanno predisponendo,
d'accordo con i competenti uffici dell'Assessorato del bilancio,
delle finanze, della programmazione e delle partecipazioni
regionali e della Presidenza della Regione, la proposta di
deliberazione per la concessione in locazione della porzione di
immobile sia all'impresa "GIEFFE" di Cipolla, sia alla falegnameria
"MA.BOR."; quindi si sta andando avanti per concedere in locazione
questi due immobili.
"Entro quali termini prevede di assegnare i lotti ai
rispettivi richiedenti"
. Le proposte di deliberazione per la
concessione in locazione del capannone alle due imprese saranno
approvate dalla Giunta regionale in una delle prossime sedute.
Président - La parole au Conseiller Tibaldi.
Tibaldi (CdL) - Come l'Assessore ben conosce, questo è uno dei
numerosi casi che stanno emergendo in cui si dimostra la crescente
richiesta di spazi da parte delle imprese artigiane e a questa
crescita di domanda corrisponde anche una crescita di difficoltà
per gli stessi artigiani per avere l'assegnazione di questi spazi.
Crescita, aumento di difficoltà che trova origine essenzialmente
nel monumentale apparato burocratico che, invece di semplificare
l'iter, in realtà lo rende decisamente ricco di ostacoli.
Non è proprio una replica del caso riguardante l'immobile ex
"Saiform" da un punto di vista temporale, anche perché le date
ricordare dall'Assessore si riferiscono al gennaio di quest'anno,
però "in pillole" è una storia analoga che dovrebbe trovare - e ne
prendiamo atto con una relativa soddisfazione - soluzione in una
delle prossime sedute della Giunta regionale, con una proposta di
deliberazione che dovrebbe diventare un atto definito.
Assessore, tuttavia, ci teniamo a sottolineare un passaggio
della cronistoria che lei ha omesso opportunamente: queste
trasformazioni a cui lei faceva riferimento in relazione alla ditta
"Cipolla" e alla ditta "Bordet", ditte
individuali… sembra quasi che vi sia
uno stimolo, un'autopropulsione a trasformarle in società; in
realtà, è una richiesta che perviene dalla stessa Amministrazione,
sono gli uffici burocratici dell'Amministrazione che chiedono la
trasformazione da ditta individuale a società artigiana per poter
concedere gli spazi, in particolare alcune provvidenze previste
dalle leggi. Assessore, questa è una colpa lieve se vogliamo, però
era opportuno che nella sua completezza di risposta vi fosse
assolutamente. Prendiamo atto e speriamo che i tempi promessi siano
rispettati.
