Classificazione
BILANCIO E CONTABILITA' REGIONALE



Oggetto del Consiglio n. 2109 del 5 dicembre 2011 - Resoconto
OBJET N° 2109/XIII - Illustration des lois de finance et de
budget pour le triennat 2012/2014.
Presidente
- Passiamo ai punti n. 16 e n. 17 dell'ordine
del giorno.
La parola al Consigliere Segretario Rigo, per questione
pregiudiziale.
Rigo (PD)
- Grazie Presidente.
Ai sensi dell'articolo 61 del Regolamento, la legge n. 5/2000
all'articolo 2, comma 3bis, recita:
"Ogni anno, contestualmente
alla presentazione del bilancio di previsione, la Giunta regionale
presenta al Consiglio regionale quali obiettivi del piano
sociosanitario vanno considerati prioritari nella successiva
programmazione sanitaria regionale".
Questo comma è stato
inserito nel 2003, a dimostrare che questo Consiglio voleva
affermare questo principio. I colleghi possono verificare che i
documenti relativi al bilancio di previsione non sono accompagnati
da questi obiettivi di cui all'articolo appena letto. L'Assessore
Lanièce ha trasmesso alla commissione, poche settimane fa, un
voluminoso documento crono-programma, riferito al piano
sociosanitario.
A mio modo di vedere, il lavoro per il Consiglio era già pronto,
bastava agli uffici, d'intesa con l'Assessore, stralciare alcuni
degli obiettivi, presentarli in modo adeguato e con una relazione
di accompagnamento venire in Consiglio rispettando l'indirizzo che
ho prima letto. Stessa situazione è avvenuta negli anni scorsi, per
questo avevo chiesto spiegazioni nel mio intervento di ordine
generale sul bilancio, ma non ho avuto mai risposta. Lo scorso
anno, il Presidente della Regione presentò contestualmente al
bilancio due relazioni relative alla legge n. 6/2007 sulla
cooperazione e n. 54/1998 sugli enti locali; non so se sono io non
attento, può essere, ma non ho ricevuto questa documentazione.
Allora chiedo ai Presidenti del Consiglio e della Regione chi
decide se queste relazioni devono venire o non devono venire in
Consiglio contestualmente al bilancio di previsione, chi dovrebbe
vigilare perché questo avvenga. A questo punto, o questi commi
vengono abrogati, altrimenti non è positivo constatare che il
Consiglio non rispetta disposizioni che lo stesso si dà! Non chiedo
di mettere ai voti la questione pregiudiziale, ma vorrei stavolta
una risposta.
Presidente
- La parola al Presidente della Regione,
Rollandin.
Rollandin (UV)
- Grazie Presidente.
Da un punto di vista formale il problema sollevato dal collega è
corretto. Vorrei solo spiegare brevemente il perché, sul tema
soprattutto sanitario, adesso sulla cooperazione c'è la relazione.
Credo che sia per una forte disattenzione sull'applicazione di
questi commi, lo riconosco e, dall'altra, perché negli obiettivi
che sono stati fissati nel piano già si dava una progressione negli
anni. Basterebbe - formalmente per assolvere a questo - o
richiamare, o dire che quegli obiettivi strategici rimangono
validi, perché il piano triennale lo abbiamo fatto con un po' di
ritardo per la sanità e stessa cosa per gli altri, quindi adesso
farò in modo che questo non succeda più, nel senso di trovare il
modo che un richiamo formale dia la possibilità di capire
se...perché il senso di quel comma era che uno fa un piano, se ci
sono modifiche è giusto che siano sottolineate, sennò si danno per
validi quegli obiettivi strategici che i piani, approvati da questo
Consiglio, recitano.
Chiedo scusa ai colleghi, però questo è un aspetto che è
risolvibile sotto il profilo di sostanza nel senso che ho appena
detto.
Presidente
- La parola al Consigliere Segretario
Rigo.
Rigo (PD)
- Forse per alcuni colleghi questa è fuffa,
invece, mi permetto di dire che se ci diamo delle regole, e in
questo momento particolare, dove il paese e la società hanno
bisogno che tutti quanti rispettino le regole, deve essere il
Consiglio per primo a rispettare le regole che lo stesso Consiglio
si dà, molte volte, all'unanimità!
Presidente
- Prendo atto del richiamo, saremo più
rigorosi. La questione pregiudiziale è rimossa? Bene. Passiamo alla
trattazione dei punti n. 16 e n. 17.
La parola al relatore, Consigliere Rosset.
Rosset (UV)
- Grazie Presidente.
Cari colleghi, questa manovra finanziaria non avviene in un
momento ordinario. È vero, questa frase la si sarebbe potuta
pronunciare sin dalla finanziaria approvata nel 2008, nel 2009 e,
ancora, nel 2010, ma proprio misurando il tempo trascorso tra
allora ed oggi con l'impressionante mole di avvenimenti, allo stato
attuale le difficoltà sembrano ancora più grandi e vengono
accentuate non solo dal peculiare quadro economico-finanziario
dell'Italia, svelato nella sua assoluta gravità, ma anche da una
crisi della politica ben visibile a Roma, nelle vicende più
recenti, che hanno portato all'estremo tentativo di salvataggio
incarnato dal governo dei tecnici.
Tornando al bilancio, la ripartizione delle risorse resta un
tema fondamentale perché, dalle scelte votate da questo Consiglio,
si prefigurano indirizzi e priorità da trasformare nell'azione
quotidiana, di cui dobbiamo poi rispondere ai cittadini valdostani.
Ma sono diversi gli elementi che si incrociano in occasione di
questa manovra finanziaria regionale, che si estende, come sempre,
al triennio successivo, e non solo, perché certe scelte hanno una
profondità ben superiore. Prima di entrare nella sostanza dei due
disegni di legge, devo ancora ricordare il lavoro svolto dalla II
Commissione, che ho l'onore di presiedere. Insieme ai componenti,
che ringrazio per l'impegno ed il contributo dato, abbiamo
proceduto all'analisi dei due disegni di legge ed abbiamo
incontrato, durante le audizioni, i rappresentanti delle politiche
sociali, sindacali, imprenditoriali ed economiche per valutare
meglio le priorità, le urgenze ed i bisogni che le diverse
categorie esprimono in questa fase delicata di crisi economica.
Consentitemi, fatta questa premessa, di proporvi una visione
complessiva, che sottintende le risposte che il Governo e la
maggioranza offrono - malgrado i diversi interventi restrittivi che
impongono una riduzione di risorse rispetto al 2011 di 110.000.000
di euro - ai bisogni e alle necessità della comunità valdostana con
elementi di ovvia continuità con l'azione degli anni precedenti e
nel rispetto del programma di legislatura. È un bilancio che si
muove in un contesto di crisi economica, di incertezze e di
preoccupazione per la mancata crescita e la quasi totale assenza di
ripresa, sia a livello internazionale che nazionale, soprattutto
una preoccupazione anche per i delicati risvolti finanziari ed
occupazionali nel mondo del lavoro. Va ricordato che dall'inizio di
questa legislatura regionale ogni bilancio ed ogni legge
finanziaria hanno voluto adottare misure e disporre politiche di
sostegno e di investimento per far fronte ad un periodo di crisi,
con l'obiettivo di preparare prospettive di rilancio e con la
garanzia che, una volta conclusa la fase di crisi - auguriamoci nel
più breve tempo possibile -, le risorse a bilancio potranno
liberarsi e saranno disponibili come un volano per ulteriori
opportunità di sviluppo.
Il bilancio che stiamo analizzando è un documento predisposto
con rigore, che tiene conto non solo della situazione di crisi, ma
anche di un periodo caratterizzato da un susseguirsi di manovre
finanziarie, l'ultima è di ieri e non ancora ben definita,
soprapponendo decisioni e provvedimenti che hanno modificato in
modo sostanziale il quadro di riferimento e fortemente complicato
il delinearsi di un percorso di prospettiva verso il futuro. A
questo scenario si aggiungono gli effetti di una manovra nazionale
che si situa nel contesto di una persistente crisi
economico-finanziaria internazionale con un'Unione europea che ha
appena fissato nuove e stringenti regole per il patto di stabilità
e che sta facendo fronte alla crisi di diversi Stati europei. Il
quadro europeo ingloba, per così dire, la crisi italiana in un
delicato momento di passaggio irto di difficoltà per il vecchio
continente. Pur in una crisi lunga e faticosa a livello mondiale,
l'Europa spicca per due difficoltà: l'indebitamento pubblico con un
effetto domino fra i paesi dell'Unione e, in secondo luogo, per una
difficoltà irrisolta nel recente Trattato di Lisbona della
governance
politica.
La Valle d'Aosta, ovviamente, non è estranea al contesto
descritto, molte regole nazionali e comunitarie agiscono sul nostro
sistema economico e sulle decisioni politiche che spettano al
Governo regionale ed al Consiglio della Valle d'Aosta. Pensiamo al
patto di stabilità, di recente irrigidito a livello europeo - come
già accennavo precedentemente - ed al suo impatto sulle linee
importanti dei nostri documenti finanziari. Pensiamo al riparto
fiscale, che ritenevamo essersi assestato con l'ultima norma di
attuazione che recepiva il celebre "federalismo fiscale", mentre ci
siamo trovati a subire l'incertezza degli effetti di misure
drastiche, per qualche aspetto anche improvvisate - lo ricordava il
Presidente questa mattina -, che hanno accentuato, ancora poche
settimane fa, i tagli nei trasferimenti che ci spettano, questo
senza l'uso del sacrosanto diritto all'intesa sulla materia con la
nostra Regione autonoma.
Le risorse disponibili, ovvero le entrate al netto delle partite
di giro, nel 2012 sono pari a 1.470.000.000 di euro a fronte dei
1.580 del 2011; per il 2013 le entrate previste sono pari a
1.458.000.000 e, per il 2014, pari a 1.450.000.000. L'andamento
decrescente è la conseguenza dei vincoli imposti sulla spesa. Il
totale della spesa corrente e per investimenti è pari a
1.423.400.000 di euro, di cui il 76,11 percento destinato alla
parte corrente e il 23,89 a quella degli investimenti. Il settore
delle spese per investimenti presenta, per il 2012, una previsione
pari a 340.000.000 di euro.
Passando invece ad analizzare la struttura che compone la quota
di spesa corrente per il 2012, va innanzitutto fissata la cifra che
ammonta a 1.083.300.000 di euro in riduzione di circa il 3 percento
rispetto al 2011, quando la spesa corrente era prevista in
1.117.200.000 di euro. L'analisi delle spese del bilancio
regionale, con la prospettiva per legge, assume pertanto un
particolare significato. Per fare ciò, si sono prese in
considerazione per ovvi motivi solo le leggi più importanti,
analizzando in particolare gli stanziamenti dell'anno 2012.
Innanzitutto occorre osservare che quasi la metà del bilancio
regionale è destinato alle prime tre funzioni obiettivo per
stanziamenti previsti: personale, sanità e finanza locale.
Le spese per il personale, che rappresentano il 17,6 percento
del bilancio, comprendono quelle del personale regionale, quelle
del personale direttivo e docente delle scuole e quelle dei
lavoratori assunti con contratti nazionali nel settore
dell'agricoltura, delle risorse naturali e dei lavori pubblici. Le
spese della funzione sanità rappresentano il 19,52 percento del
bilancio ripartite in trasferimenti all'Azienda USL ed in spese di
investimento nel settore sanitario. Alla finanza locale sono infine
attribuite risorse pari al 17 percento del bilancio regionale, così
suddivise: 109.800.000 trasferimenti senza vincolo; 116.200.000
trasferimenti con vincolo agli investimenti; 21.400.000 programma
FOSPI.
Le risorse previste per lo sviluppo economico regionale
rappresentano l'8,4 percento del bilancio e permettono il
finanziamento per il 2012 nell'ambito del turismo e del commercio,
degli interventi a sostegno delle attività turistico-ricettive di
cui alla legge n. 19/2001 per 9.300.000, delle leggi n. 6/2001 e n.
9/2009 concernenti l'organizzazione turistica per 10.300.000 e
degli interventi per lo sviluppo alpinistico ed escursionistico di
cui alla legge n. 4/2004 per quasi 2.000.000. A questi si
aggiungono gli interventi, previsti dalla legge n. 8/2004,
finalizzati allo sviluppo ed alla riqualificazione degli impianti a
fune che verranno effettuati tramite la Finaosta S.p.A..
Per quanto riguarda l'industria e l'artigianato, 5.000.000 sono
destinati agli interventi volti a favorire la ricerca e lo
sviluppo, previsti dalla legge n. 84/1993, e 6.000.000
contribuiranno al sostegno degli investimenti produttivi previsto
dalla legge n. 6/2003. Vi sono poi da considerare le misure volte a
sostenere i consorzi garanzia fidi, previste dalla legge n.
21/2011, per le quali sono stanziati complessivamente oltre
4.000.000.
Per quanto attiene alle politiche del lavoro e della formazione
professionale, il piano triennale previsto dalla legge n. 7/2003
viene finanziato con 6.200.000, mentre 4.130.000 e 5.100.000 sono
destinati rispettivamente alla Fondazione per la formazione
professionale turistica (legge n. 20/1991) e a quella per la
formazione professionale agricola (legge n. 12/1982). Gli
stanziamenti iscritti in bilancio per finanziare i programmi
europei si attestano sui 40.500.000 suddivisi tra il programma
occupazione per circa 12.000.000, il programma competitività per
11.000.000, il programma di sviluppo rurale per 7.300.000, il
programma cooperazione territoriale per 5.700.000 ed i programmi
oggetto di finanziamento FAS (Fondo Aree Sottoutilizzate) per
4.500.000.
Alla funzione obiettivo governo del territorio è destinato il
4,14 percento delle risorse del bilancio, che consentono il
finanziamento della tutela dai rischi naturali e la protezione
civile, la gestione dei rifiuti e l'ambiente. Nell'ambito degli
interventi di protezione civile e per la tutela dai rischi
naturali, la principale legge di riferimento è la n. 5/2001 a cui
sono assegnate risorse regionali per 12.100.000. Inoltre sono
previsti 9.300.000 per la disponibilità del servizio di trasporto a
mezzo elicottero di cui alla legge n. 35/1997 e 3.500.000 per il
servizio di soccorso sulle piste di sci di discesa (legge n.
32/2001). In materia di gestione di rifiuti la legge n. 31/2007 è
finanziata con 5.300.000, mentre le risorse a disposizione
dell'ARPA di cui alla legge n. 41/1995 ammontano a 6.200.000.
Il finanziamento degli interventi previsti nella funzione
obiettivo agricoltura è pari al 3,35 percento del bilancio. Per le
politiche di sviluppo rurale, previste dalla legge n. 32/2007 che
al Titolo III disciplina gli interventi in agricoltura, sono
assegnati 35.000.000. Per quanto concerne la zootecnia le leggi di
riferimento sono la n. 21/2001 e la n. 3/2002 che sono finanziate
complessivamente per 10.000.000.
Le risorse previste per la funzione infrastrutture per mobilità
e reti rappresentano il 3,50 percento del bilancio. La gestione
della viabilità assorbe quasi 17.000.000, mentre le spese previste
per i servizi di trasporto pubblico di linea di cui alla legge n.
29/1997 ammontano a 16.400.000. Per il finanziamento delle spese
per impianti e attrezzature dell'aeroporto Corrado Gex previste
dalla legge n. 78/1991 sono stati stanziati 2.800.000, mentre per
il finanziamento dei servizi aerei e per la gestione dell'aeroporto
è autorizzata una spesa di 5.600.000.
L'ammontare delle risorse assegnate alla funzione obiettivo
politiche sociali è pari al 3,36 percento del bilancio. In
particolare trovano finanziamento in questo ambito gli interventi
di politica sociale a valere sull'omonimo fondo previsto dalla
legge n. 18/2001 per circa 20.500.000 finalizzati alla
realizzazione del piano regionale per la salute ed il benessere
sociale 2011/2013, nonché le provvidenze economiche a favore di
invalidi, ciechi e sordomuti previste dalla legge n. 11/1999 per
27.200.000.
La funzione obiettivo cultura e sport rappresenta il 2,50
percento del bilancio. In essa trovano finanziamento gli interventi
per i beni culturali per 13.800.000, tra cui gli interventi per la
promozione culturale e scientifica di cui alla legge n. 89/1993,
per 6.700.000 ed il contributo al funzionamento dell'Associazione
del Forte di Bard di cui alla legge n. 10/1996 per 3.300.000. Per
quanto riguarda lo sport 3.100.000 sono destinati alla
realizzazione di infrastrutture sportive previste dalla legge n.
16/2007 e quasi 2.700.000 agli interventi a favore dello sport di
cui alla legge n. 3/2004.
La funzione obiettivo istruzione primaria e secondaria
rappresenta 1,54 percento del bilancio e contiene le spese per il
funzionamento al netto delle spese per il personale. Le principali
leggi di riferimento sono la legge 19/2000 per quanto riguarda il
finanziamento delle istituzioni scolastiche regionali che prevede
risorse per 3.300.000 e la legge n. 55/1986 concernente il
finanziamento delle scuole private, spese per 4.200.000.
Le risorse attribuite alla funzione obiettivo istruzione
universitaria rappresentano 1,17 percento del bilancio e sono
principalmente destinate al finanziamento dell'università della
Valle d'Aosta, previsto dalla legge n. 25/2001, per 7.000.000, a
quello della Fondazione Istituto musicale di cui alla legge n.
8/1992 per 4.600.000 e agli interventi regionali per favorire il
diritto allo studio previsti dalla legge n. 30/1989 per 3.300.000.
Queste sono le cifre, a grandi linee.
Alla luce di quanto analizzato, siamo di fronte ad una manovra
che sconta le conseguenze derivanti da una finanziaria dello Stato.
Sui tagli conseguenti quasi tutto è stato detto per ora;
personalmente penso che, analizzando lo scenario complessivo,
possiamo ancora contare su un bilancio che, proprio perché redatto
in un periodo di crisi, si rivela equilibrato, nonché l'asse
portante della progettualità politica, in grado di produrre effetti
in un contesto in costante evoluzione grazie ai robusti
provvedimenti anticrisi - non sto ad elencarli, tutti li conosciamo
- ma anche in grado di porre grande attenzione agli investimenti
nei settori strategici. A tal proposito, si sono allocati alcuni
investimenti in capo alle partecipate regionali, con la previsione
di uno specifico indebitamento necessario su opere già programmate,
direi anche iniziate, come l'ospedale, l'università. È ovvio che
tale strumento può essere utilizzato solo
una tantum
, per
evitare in futuro un indebitamento eccessivo.
La manovra finanziaria regionale garantisce prospettive future
con investimenti nei settori chiave dello sviluppo economico, nelle
politiche del lavoro, rispetto alle quali assume rilevanza centrale
proprio il piano triennale sostenuto con risorse autorizzate in
questo bilancio, ma offre anche certezza di risorse al comparto
della finanza locale. In questo periodo si è parlato molto
dell'autonomia degli enti locali, ma questa finanziaria è stata
approvata dagli enti locali, senza l'obbligatorietà di fare tanto.
È chiaro che anche gli enti locali contribuiranno al contenimento
della spesa: gestione associata, nuove deleghe, nuove competenze.
Significativa, seppure in un periodo di crisi, l'attenzione rivolta
all'istruzione, alle politiche sociali, alla salute ed alle
politiche della persona. Sono questi gli assi sui quali continuare
a puntare per dare respiro alle linee di intervento regionali e
garantire, malgrado i ridimensionamenti e l'incertezza nella quale
si è costretti ad operare, una prospettiva per il futuro dello
sviluppo regionale.
Concludendo la carrellata dedicata alle cifre ed ai dati
contenuti in bilancio, mi avvio rapidamente alla chiusura
dell'intervento, sottolineando la centralità dei provvedimenti che
stiamo per approvare. Inutile quindi ribadire che, proprio in un
periodo di congiuntura economica negativa, quante siano le
difficoltà e le incertezze che ci obbligano a continui
aggiustamenti in corsa e ci indicano, come metodo, una
programmazione di medio e lungo periodo come antidoto a questa
maledetta crisi ed al rischio che essa incida sul benessere dei
valdostani e sul modello di cui la Valle d'Aosta si è dotata con
efficacia negli anni. Un atteggiamento, questo, che, al di là delle
piccole polemiche, contribuisce a mantenere il bilancio ed i
provvedimenti ad esso collegati in linea con le attese della
popolazione in un momento gravemente appesantito dalla congiuntura
negativa, e ad assicurare un adeguato sostegno al sistema Valle
d'Aosta nel suo complesso. Grazie.
Presidente
- La parola all'Assessore al bilancio, finanze
e patrimonio, Lavoyer.
Lavoyer (FA)
- Grazie Presidente.
I colleghi del Consiglio hanno ricevuto copia della relazione,
quindi cercherò di sottolineare alcuni punti essenziali,
tralasciando eventualmente una lettura completa, soprattutto per
non ripetere alcuni aspetti che già bene ha evidenziato il
relatore. La relazione parte da un quadro di carattere economico
più generale, internazionale: Zona euro e situazione economica
italiana; salterei questi aspetti, perché penso che tutti i
colleghi siano sufficientemente informati di cosa sta succedendo,
sia a livello internazionale che nazionale, anche se per
completezza della relazione mi sembrava importante fare alcuni
riferimenti a queste situazioni.
Due cose velocissime relative alla situazione economica
regionale. Il 2011, per la nostra Regione, è stato un anno dai due
volti: nella prima parte dell'anno si sono avuti risultati che
parevano far presagire una buona ripresa, dopo che dal 2009 aveva
risentito di quanto accaduto al resto del paese; nella seconda metà
dell'anno, l'intera congiuntura economica ha cominciato a dare
segni pesanti di cedimento. In particolare nell'industria: la
dinamica degli ordini e della produzione, ancora migliorata nei
primi sei mesi, si è successivamente indebolita, risentendo del
rallentamento del commercio internazionale e delle turbolenze dei
mercati finanziari. Nel settore delle costruzioni si evidenzia come
nel primo semestre dell'anno non siano emersi grossi segnali di
ripresa, sia nel comparto delle opere pubbliche che in quello
dell'edilizia residenziale; l'attività è rimasta abbastanza debole,
riflettendosi negativamente sull'occupazione. Il commercio, che
dovrebbe essere uno dei motivi trainanti dell'economia, ha
sopportato una difficile fase congiunturale; in particolare le
vendite nel commercio al dettaglio, dopo il lieve calo in termini
nominali registrati nel 2010, hanno ancora mostrato un profilo
tendente al negativo. Il turismo, a conferma della vocazione della
nostra regione, all'accoglienza ed all'ospitalità, al contrario dei
precedenti settori, mostra un trend positivo rispetto al periodo
precedente, rilevando però un calo di presenze di turisti italiani
(meno 4 percento circa), ma con un notevole aumento di turisti
esteri, provenienti in particolare da Germania, Francia e Russia
(più 10 percento). In generale, purtroppo, si deve registrare una -
anche se leggera - flessione della forza lavoro dell'1,2 percento,
che porta alla riduzione di un reddito pro capite sufficiente a
mantenere alto il livello dei consumi.
Andando a pagina 13, facendo riferimento all'ordinamento
finanziario ed al patto di stabilità, abbiamo gli elementi che
hanno imposto il tetto di spesa per la costruzione di questo
bilancio: la manovra estiva del 2010 che ha inciso per 24.000.000
di contenimento alla spesa, la manovra estiva 2011 per ulteriori
96.000.000, l'accordo per il federalismo fiscale per 135.000.000,
pari alla differenza tra 118.000.000 e 104.500.000; compensati
dalla regionalizzazione della gestione delle ferrovie (più
23.000.000). Questi dati portano praticamente ad un bilancio
regionale per il 2012 che vede un contenimento della capacità di
spesa di 110.000.000 di euro rispetto al bilancio iniziale del
2011, per effetto combinato delle manovre e del patto di stabilità.
Su questo poi si dovrà verificare in questi giorni l'impatto
dell'ultima manovra. Tralascio le parti più legate agli aspetti dei
vari settori: sanità, politiche sociali, pacchetti anticrisi, anche
perché bene il relatore ha evidenziato al riguardo.
Vado a pagina 20, a sottolineare invece uno degli elementi
importanti e anche un momento di difficoltà del nostro bilancio,
indicatori comunque di solidità del sistema finanziario regionale.
La struttura finanziaria della Regione continua a rimanere ben
solida nonostante il perdurare della crisi economico-finanziaria.
Grazie ad un'oculata ed attenta politica di bilancio, a seguito
dell'osservanza totale del patto di stabilità, la previsione delle
spese è pari, per il 2012, a 1.470.000.000; per il 2013 a
1.458.000.000 e, per il 2014, a 1.450.000.000. Malgrado i vincoli
di bilancio, la proposta che portiamo in Consiglio vede uno sforzo
notevole per intervenire in modo particolare sul miglioramento
dell'efficienza e sulla rimodulazione degli investimenti, al fine
di renderli più coerenti con la dinamica della cassa. Questo è uno
sforzo importante, soprattutto in un momento in cui le risorse,
anche per le manovre ed il patto di stabilità, vengono a diminuire,
è importante evitare il più possibile che la gestione del bilancio
porti a dei residui.
Possiamo affermare fin da ora che la Regione Valle d'Aosta, con
questo bilancio previsionale, sarà in grado di fronteggiare
ulteriori crisi del sistema economico internazionale, non
dimenticandosi però di salvaguardare il patrimonio ambientale,
artistico e culturale presente nell'intera Regione. L'analisi di
questo bilancio di previsione per il triennio 2012-2014 evidenzia
quanto sia importante per la Regione la composizione delle entrate,
più precisamente vogliamo sottolineare l'incidenza tributaria, pari
a quasi il 90 percento delle entrate del nostro bilancio,
contributi e trasferimenti statali, Unione europea ed altri
soggetti, che si riducono particolarmente avvicinandosi allo zero
(2,5 percento), come pure modeste sono le entrate extra tributarie
(2,35) e il 6 percento è rappresentato da mutui e prestiti.
L'oculatezza di spesa, la lungimiranza negli investimenti a medio e
lungo termine, essendo sotto attenta osservazione, faranno sì che
questa previsione di bilancio triennale possa rivelarsi tale con
minimi margini di oscillazione.
Vogliamo sottolineare soprattutto in questo momento la stabilità
economica della Regione Valle d'Aosta, è stata confermata anche dal
fatto che la società di
rating
abbia confermato il
rating
di lungo termine AA+ e di breve termine F1+. Questo è
reso possibile dal fatto che lo Statuto speciale di autonomia della
Regione reca stabilità nelle entrate tributarie, nonostante il
periodo di recessione globalizzata. L'agenzia di
rating
valuta positivamente la tenuta del margine operativo della Regione,
sostenuto tra l'altro anche dalla tenuta dei consumi. L'agenzia
inoltre evidenzia quanto l'economia locale abbia beneficiato nel
periodo 2009-2010 di una manovra anticiclica di 200.000.000 di
euro, che ha contribuito alla crescita del PIL ed al mantenimento
di un basso tasso di disoccupazione. Ciò che tranquillizza
nell'analisi condotta dall'agenzia è il fatto che l'assegnazione di
prospettive stabili a livello AA+ riflette le aspettative di solidi
risultati operativi nel periodo di medio termine. Sulla struttura
delle entrate ha già relazionato in modo dettagliato il relatore
Rosset, quindi non farei che ripetere la sua relazione, come pure
sui capitoli relativi alle spese. Quindi mi avvio alle
conclusioni.
Conclusions et considérations. L'année 2011 a été une année
vraiment difficile, aussi bien du point de vue économique que du
point de vue politique et social. La récession est désormais
généralisée et nous sommes dans une situation de stagnation. Les
scénarios sont alarmants et l'optimisme, qui avait caractérisé la
fin de la période précédente, s'est transformé en un fort
scepticisme et en un manque de confiance quant au fait qu'il soit
possible de résoudre les problèmes macroéconomiques à la
racine.
L'année qui vient de s'écouler n'a fait que démontrer à quel
point les différentes économiques du monde et notamment de l'Europe
sont fragiles; en Grèce, en Espagne, en Portugal, en Italie et en
France il est évident qu'une restructuration est nécessaire, une
réforme des politiques visant à améliorer le PIB, sans oublier les
dettes accumulées au cours des périodes précédentes. Les tableaux
qui brossent ce budget pour 2012-2014 soulignent les bénéfices que
la Vallée d'Aoste peut tirer de son autonomie financière, fiscale
et économique. Les différentes interventions prévues nous
permettent, en dépit de la crise, de maintenir le niveau de
consommation à la hauteur de la période précédente, ce qui signifie
que l'emploi devrait rester relativement stable et de ce fait le
niveau de vie des familles valdôtaines aussi.
Il 2012 dovrà essere l'anno della definitiva consacrazione di
un'attenta politica di bilancio volta a contenere le spese, senza
tralasciare quei settori dell'economia che meritano di essere
valorizzati, evitando gli sprechi e tutte le spese che non generano
crescita. Gli incentivi e gli investimenti nella ricerca e sviluppo
si rendono necessari al fine di risollevare le economie di paesi,
altrimenti destinati a dichiarare
default
.
La Valle d'Aosta risulta una Regione virtuosa andando in
controtendenza, in quanto a risultati, a ciò che invece accade al
resto del nostro paese; tutto ciò non sarebbe stato possibile senza
una pianificazione accurata nel triennio delle entrate e delle
spese regionali. L'attento lavoro svolto porta la Regione ad un
ottimo risultato di
rating
, sia di lungo che di breve
periodo. Analizzando la relazione dell'agenzia, ci si accorge di
quanto rigore delle spese attuate; il continuo monitoraggio della
situazione finanziaria ed il buon risultato in termini di PIL farà
sì che anche nel prossimo triennio ci si possa distinguere rispetto
sia alle altre realtà nazionali che estere. Fondamentale per la
Regione Valle d'Aosta è - e lo sarà nel prossimo futuro - avere
partecipazioni in imprese strategiche, che continuano a registrare,
nonostante la congiuntura economica generale negativa, utili
importanti con ritorni economici favorevoli. Nel corso del 2011 la
Regione ha acquisito da ENEL il 51 percento del capitale sociale
della società Deval e Vallenergie S.p.A.. Nell'ambito della finanza
locale vi è stato un rafforzamento nella gestione dei servizi in
capo agli enti locali. Alcuni interventi, fino al 2011 finanziati
con fondi regionali, a decorrere dal 2012 verranno erogati mediante
risorse di finanza locale, anche in relazione al fatto che gli
stessi sono connessi ad attività di competenza delle autonomie
stesse: ne sono un esempio il trasporto pubblico locale e parte
della politica sociale. Anche quest'anno, tra i tanti obiettivi
della Regione, vi è quello di aiutare il cittadino ad accedere ai
servizi della pubblica amministrazione in modo semplice e veloce,
senza imbattersi in inutili intoppi burocratici, che rallentano la
fruizione dei servizi resi all'utenza.
La previsione di bilancio per il prossimo triennio, seppur
rigorosa, rappresenta uno strumento concreto che lascia ben sperare
per il futuro, con la consapevolezza che il duro lavoro ci
permetterà di raggiungere obiettivi positivi a favore della
comunità valdostana.
Presidente
- La parola al Presidente della Regione,
Rollandin.
Rollandin (UV)
- Grazie Presidente. Anch'io ringrazio il
relatore e l'Assessore per le relazioni svolte.
Vorrei aggiungere qualche nota, con riferimento ad alcuni punti
specifici, per un inquadramento della situazione del nostro
bilancio che oggi discutiamo in una situazione difficile; stiamo
parlando di questo bilancio sapendo che è in arrivo questa manovra,
tant'è che abbiamo dovuto adeguare, con un emendamento che è stato
preannunciato stamani, l'esigenza di rivedere ulteriormente le
nostre posizioni. Lo diciamo perché è la prima volta che succede in
questa legislatura; abbiamo avuto, in un anno, tre manovre
finanziarie e questa è la quarta. Enfatizzare le difficoltà non
aiuta a capire cosa, come Regione, possiamo fare e quale ruolo
possiamo avere, che è il compito di un'amministrazione che fa
riferimento ad una Regione a Statuto speciale, e che di questo ha
sempre fatto vanto per le sue autodeterminazioni, fin dove
arrivano.
Oggi siamo sempre più in una fase di vincoli, oltre a quello che
è stato detto, i vincoli europei, che dettano il calendario alle
nazioni e che, di riflesso, traducono per le regioni e per gli enti
territoriali i compiti a casa. Oggi siamo a questi livelli, cosa
che non era mai successa prima! Questo mette in grande difficoltà
l'impianto del federalismo, che invece puntava su una profonda
responsabilizzazione, ma che andava con una logica diversa,
riferita alle Regioni e agli enti locali. Responsabilizzazione che
voleva dire che tutti dovevano concorrere a fare il meglio,
seguendo alcune regole generali - livelli essenziali di assistenza,
regole generali di costi standard - che permettevano di fare dei
raffronti fra le realtà, per valutare in che termini e in che modo
si usavano i soldi pubblici.
Il nostro è un bilancio diverso da tutti gli altri bilanci delle
Regioni a Statuto ordinario ed è vicino ai bilanci, come quello con
cui ci confrontiamo, del Trentino, che farà questa operazione la
settimana prossima, con Bolzano, le altre Regioni sono un po' più
in ritardo, dove in effetti abbiamo questa strutturazione di base
che è legata a questa esigenza, di mantenere forte il collegamento
della Regione vista come entità che si ricollega al valore dei
propri comuni, all'attività che viene svolta sul territorio ai vari
livelli. Questo credo sia un aspetto che per altre Regioni è poco
considerato, tant'è che le politiche regionali svolgono un ruolo
che non è sempre così attento, così vigile o così legato alle
politiche dei Comuni: noi rispondiamo anche per i Comuni sui
discorsi tipo quello del patto di stabilità, che invece per tanti
Comuni è un discorso a sé stante.
Quindi gli impegni che oggi sono andati a stravolgere la logica
di bilancio, che era quella di dire "programmiamo a lunga gittata,
cerchiamo di fare dei piani strategici"...oggi non si sa come si
arriva al domani, oggi siamo qui a dirci come saranno le politiche
per l'anno prossimo tenendo conto di tanti "se" e di tanti "ma".
Questa è la difficoltà, che coinvolge tutti; però non è il caso di
fermarci solo e sempre a sottolineare questi aspetti, anche se
incidono pesantemente sull'autonomia gestionale, perché ci troviamo
ad avere un patto di stabilità che penalizza gli investimenti e noi
abbiamo chiesto con forza, come Regione, la nettizzazione del piano
degli investimenti. La "nettizzazione" vuol dire che se io investo,
questo toglietemelo dal vincolo per quanto riguarda il patto di
stabilità, altrimenti sono penalizzato due volte. Questo vale per
evitare un indebitamento eccessivo in alcune realtà, ma nelle
realtà che vogliono essere virtuose, e non sono solo le Regioni a
Statuto speciale, questo deve essere un elemento che galvanizza le
imprese, crea posti di lavoro! Invece noi ci troviamo con questo
vincolo che diventa un handicap. Ecco che siamo a chiedere di
trovare un equilibrio nuovo per quanto riguarda il futuro dello
sviluppo.
Abbiamo fatto un lavoro importante, voglio ringraziare gli enti
locali. Qualcuno ha parlato dei nostri Comuni che hanno avuto una
riduzione dei fondi senza vincolo di destinazione, come è stato
ricordato dal relatore...ma, attenzione! Se andiamo a vedere cosa
sta succedendo per i Comuni, non per voler a tutti i costi guardare
quello che succede da Carema in giù, bensì per capire qual è il
principio con cui viene visto...prima di tutto c'è il discorso di
ridurre il numero dei Comuni, e noi, su questo, abbiamo fatto una
scelta di campo che credo sia unanimemente condivisa: quella di
dire che i Comuni rimangono un'associazione di funzioni, su cui i
Comuni già stanno lavorando. Ricordo che ne avevamo già parlato
nella finanziaria dello scorso anno dicendo "possono"...quest'anno,
purtroppo, rischia di diventare un "devono", perché senza
associazione non c'è risparmio e non si può dimostrare che i Comuni
possono operare correttamente anche senza mantenere l'apparato
burocratico, soprattutto per i piccoli e piccolissimi Comuni.
Questo è un aspetto che è giocoforza da portare avanti.
Per il resto, abbiamo mantenuto per i Comuni la gran parte degli
investimenti, le azioni relative ai lavori utili per la difesa del
territorio, quindi tenere conto dell'azione che quotidianamente i
Comuni fanno e che è quella che ci porta a regolare in modo
corretto il rapporto fra Regione, impresa, famiglia, perché il
Comune è il primo che, a sua volta, risente di queste
tematiche...quindi non sto a dire di questa esigenza di intervenire
in modo oculato. Voglio ricordare ancora che i Comuni, per primi,
hanno scelto la logica dei centri di costo, a cui stiamo lavorando
anche come Regione. I centri di costo ci permettono di fare dei
paragoni, di omologare i criteri con cui valutare; se un asilo
costa 10 da una parte, non può costare 100 da un'altra parte, potrà
costare qualcosa di diverso, ma dovremo trovare un modo per capire
come mai certe cose non funzionano. Dovremo capire come mai anche
in altri settori, sulla gestione di alcuni servizi, sul sistema
idrico integrato, sul sistema dei rifiuti...adesso la raccolta
differenziata funziona perché viene pagata dalla Regione, ma se lo
deve pagare il cittadino...cosa succede? Dovremo pur rispondere a
questi temi! Ecco perché abbiamo l'esigenza di collegarci con
queste tematiche.
Abbiamo quindi uno schema di bilancio. Qualcuno ha parlato anche
del bilancio in sé, cioè la proposta della legge di bilancio è una
delle più moderne che ci siano, perché è per aggregazioni, per
funzioni, e non è dispersa fra i mille rivoli, dando la possibilità
di capire dove si va, quali sono le scelte strategiche. Abbiamo
sicuramente un'infrastrutturazione della logica con cui stiamo
lavorando sul bilancio che è il frutto di un attento lavoro, fatto
dai responsabili dei servizi competenti, che hanno portato ad avere
una legge snella, che ci permette di capire dove arrivare e cosa
fare. Credo che questi siano segnali importanti, che vanno nella
logica della riorganizzazione della macchina comunale, ma anche
della macchina regionale, vedasi la legge n. 22 che abbiamo
approvato, con la quale andiamo oggi a riorganizzare tutti gli
assessorati; "riorganizzare" vuol dire ridurre o rivedere alcuni
sistemi di lavoro, rivedere le logiche apicali e capire se i
generali hanno l'esercito o se sono generali senza esercito -
perché ci sono anche questi - e non sono generali in pensione, sono
generali che sono ufficialmente in servizio con i gradi!
Stiamo quindi facendo un lavoro difficile, ma che è quello che
più paga alla fine, perché dà la risposta sulla semplificazione e
sulla sburocratizzazione, che sono quelle note che si vedono poco,
ma che si captano quando c'è bisogno del servizio. Nel contempo, si
è mantenuto un impianto molto attento, lo diceva l'Assessore - e
non ci torno - fra investimenti e quindi fra le spese correnti e le
spese di investimento, che è un altro dato molto importante. Siamo
andati, con grande oculatezza, a cercare di valutare come
rispondere in termini oggettivi al problema principale, a cui tutti
si richiamano ed a cui tutte le azioni amministrative, sia interne
che esterne, portano, cioè il problema del lavoro, come dare
risposta al lavoro. La crisi ha solo aggravato un problema che
conosciamo, la crisi peggiora un sistema che già aveva ampi spazi
di difficoltà. Abbiamo un sistema di imprese, quelle legate alle
lavorazioni alimentari o piccole imprese artigianali che - possiamo
dire - sono collegate direttamente con il territorio, come le
imprese del settore delle energie rinnovabili. Per il resto, le
imprese della Media Valle sono strettamente collegate a qualcosa
che esula dalle nostre possibilità, perché ci sono trasferimenti di
aziende che non dipendono dalla volontà di mantenerle o no,
dipendono da scelte strategiche che sono diverse e di cui paghiamo
il fio. Credo che abbiamo fatto di tutto per mantenere questo
rifermento molto preciso.
Pour soutenir la croissance des entreprises, pour ne pas faire
manquer ni à celles-ci, ni à tous les citoyens en général les
services nécessaires pour survivre dans une réalité petite et
décentralisée, l'Administration régionale a investi et continue à
investir avec des ressources considérables. Les restrictions
imposées par la législation européenne avec l'introduction du pacte
de stabilité et les dispositions financières qui en découlent,
adoptées à l'échelon des Etats, nous ont porté à élaborer des
stratégies spécifiques pour le maintien du tissu productif de la
Vallée et de l'emploi de centaines de valdôtains, qui passent aussi
bien par des mesures structurelles que par certaines mesures
d'urgence et qui se sont imposées en ce moment particulier. Je
pense notamment aux mesures pour l'essor des jeunes entreprises,
aux nouvelles dispositions pour l'octroi de financements à taux
avantageux en faveur des coopératives de construction, aux
interventions pour l'essor des entreprises industrielles et
artisanales, aux mesures en faveur des recherches et du
développement et aux premières expérimentations de télétravail,
ainsi qu'à l'élaboration du plan régional des politiques de
l'emploi, qui est en train d'aller de l'avant. Le taux d'activité
est de 71 pourcent, le taux d'emploi de 15 à 64 ans est de 67,6
pourcent pour le deuxième trimestre 2011, alors que le taux de
chômage est établi à 4,8 pourcent, valeur qui est, toutefois, l'une
des plus élevée de ces huit dernières années. Je crois que dans ce
sens le taux de désoccupation est encore la moitié du niveau
national par rapport au système actuel.
Je pense que les interventions importantes sont dans la
formation professionnelle, pour les jeunes la formation de deux
ans; pour la première fois, en Vallée d'Aoste, nous avons des cours
de formation professionnelle sur deux ans qui vont dans la
direction de préparer les jeunes à être embauchés, nous avons la
préparation des jeunes qui ont reçu le bac qui ont des
interventions spécifiques pour les entreprises. Je crois donc qu'on
a fait le possible afin que les jeunes puissent trouver un essor
pour le monde du travail.
Nell'insieme credo che il bilancio sia una proposta che vada
nella logica che tiene conto delle difficoltà oggettive, sapendo
che si è fatto il possibile a livello di investimenti e che le
misure che dovranno essere adottate sono quelle che devono
mantenere, per la Regione, quell'equilibrio che abbiamo sempre
cercato di dare, fra quello che è un sistema che tiene a mantenere
l'attenzione alla persona con i sistemi di assistenza sociale - che
credo che sia uno dei sistemi più qualificati per quanto riguarda
la nostra Regione - e con un servizio sanitario che credo sia
all'avanguardia. Credo quindi che sia un bilancio che può essere
portato come punto di riferimento per le azioni che la Regione
porterà avanti per l'anno prossimo e per il periodo 2013-2014.
Grazie.
Presidente
- Con questo intervento si chiudono i lavori
di questa giornata. Il Consiglio è convocato per domani mattina
alle ore nove.
La seduta è tolta.
---
La seduta termina alle ore 17,40.
