Classificazione
CONSIGLIO REGIONALE
Attività consiliare d'aula
EDILIZIA
Edilizia residenziale



Oggetto del Consiglio n. 2620 del 4 aprile 2007 - Resoconto
OGGETTO N. 2620/XII - Relazione della III Commissione
consiliare permanente sulla destinazione dell'immobile sito in Via
Saint-Martin de Corléans denominato ex Clinica Casa Gagliardi, e
programmi futuri dell'ARER. (Reiezione di risoluzione)
Presidente -
Mi è stata avanzata la richiesta, che mi
pare trova concordi tutti i Capigruppo, di anticipare il punto n.
29 e di discuterlo adesso. Sempre su questo argomento è stata
presentata alla Presidenza una risoluzione che vi faccio
distribuire immediatamente.
La parola al relatore, Consigliere Borre.
Borre (UV) -
La relazione che vi è stata distribuita è la
sintesi abbastanza fedele dei verbali delle audizioni tenute nella
III Commissione, audizioni che avevano il compito di verificare la
funzionalità operativa del recupero di "Casa Gagliardi", che
l'Azienda regionale per l'edilizia residenziale è in procinto di
avviare, e conoscere i programmi di edilizia residenziale pubblica.
Per adempiere al mandato, la Commissione ha effettuato il
sopralluogo dell'immobile, una serie di audizioni nel corso delle
quali sono stati sentiti i responsabili amministrativi e tecnici
dell'ARER, del Comune di Aosta, dell'Amministrazione regionale. Il
lavoro della Commissione è stato caratterizzato dalla volontà di
tutti i componenti, sia pure nella diversità delle proprie
opinioni, di portare idee e spunti di riflessione utili alla
discussione e privi di preconcetti. La Commissione ha condiviso
l'analisi della situazione abitativa, che il Presidente dell'ARER
ha esposto, sottolineando i dati più significativi contenuti nel
rapporto ISTAT, i consumi delle famiglie italiane del 2005 e del
censimento 2001. Di fronte a tale situazione, resa ancor più
drammatica e complessa dalla soppressione avvenuta alla fine degli
anni '90 dei fondi che servivano a finanziare gli interventi di
edilizia sociale, il "CdA" dell'ARER ha ritenuto doveroso rimettere
in discussione l'utilizzo di "Casa Gagliardi" come nuova sede ed
utilizzarlo invece per dare risposta alla categoria di anziani soli
e autosufficienti. La fattibilità dell'intervento è stata
verificata il 20 settembre 2005 in un'apposita conferenza di
servizi, alla quale hanno partecipato la Regione, il Comune di
Aosta e l'ARER. È stata poi riconfermata dal Sindaco di Aosta e dal
Responsabile dell'Ufficio urbanistico comunale nell'audizione del
13 dicembre 2006. In tale occasione il Sindaco ha ricordato la
mozione del 2005, che formalizza l'indirizzo del Consiglio
comunale, ribadisce la validità delle indicazioni in essa
contenute, ossia che l'ex "Casa Gagliardi", dopo un'adeguata
manutenzione, venga utilizzata per ospitare in tempi brevi anziani
soli e autosufficienti. A sua volta l'Assessore regionale
competente nell'audizione dell'8 gennaio 2007 ha ricordato che...
dopo aver verificato che troppo spesso i bisogni degli anziani non
trovano risposta per l'indisponibilità di alloggi adeguati... ha
chiesto agli uffici di verificare la richiesta ARER. Le risposte
alla verifica sono state affermative e la Giunta, condividendo il
progetto, ha rivisto i costi ammessi per l'edilizia residenziale
pubblica, rendendo fattibile l'intervento. La Commissione ha dunque
preso atto che, dal punto di vista tecnico-urbanistico,
l'intervento programmato dall'ARER ha i requisiti per essere
effettuato. I componenti della Commissione hanno altresì condiviso
l'opportunità di destinare l'ex "Casa Gagliardi" a fini abitativi.
Gli elementi sui quali non si è trovata una visione unitaria sono
2: la dimensione degli alloggi e le barriere architettoniche. A
maggioranza la Commissione ha ritenuto di condividere il progetto
presentato dall'ARER, come riportato nelle conclusioni della
relazione in vostre mani.
Passo al secondo punto del mandato: "conoscere i programmi e i
progetti in corso e se questi sono sufficienti a fare fronte alle
esigenze abitative oggi denunciate". Nella relazione, oltre alla
sintesi di quanto è stato fatto nel recente passato e quali
progetti futuri, trovate allegate una serie di schede che meglio
possono illustrare l'attività dell'azienda, poiché ritengo
importante tale punto, voglio brevemente tornarci con questo mio
intervento. Interventi conclusi: 24 alloggi ad Aosta in Via
Chambéry, 15 alloggi a Aymavilles, 6 alloggi a Pont-Saint-Martin, 8
alloggi a Champdepraz. Perché li ritengo importanti? Non solo si è
risposto all'esigenza abitativa, ma gli interventi di Aymavilles,
Pont-Saint-Martin e Champdepraz sono il frutto di una scelta
operativa fatta da tempo dall'ARER, condivisa sempre più dai Comuni
e sostenuta dall'Assessorato regionale competente. Una scelta
mirata al recupero del patrimonio esistente, una scelta mirata a
decentrare gli interventi e a rapportarli alle varie esigenze
territoriali, un percorso che può e deve essere sempre più
condiviso e consolidato e che in parte l'Assessore Cerise sta già
attuando con interventi di recupero di stabili di proprietà
regionale o comunale, con accordi di programma e con uno studio
mirato alle varie esigenze territoriali. Continuando con i progetti
si deve constatare che, nonostante l'avvio dei lavori, iniziati nel
settembre 2004, il contratto di quartiere che interessa il
quartiere Cogne di Aosta si trova ancora nella fase preliminare:
questo è un intervento di estrema rilevanza sia per l'entità delle
risorse, circa 13 milioni di euro, sia per la tipologia
dell'intervento: 82 alloggi con relative autorimesse, un centro
diurno, un centro per anziani, una sala polivalente; il reperimento
nel sottosuolo di importanti resti archeologici ha fatto sì che la
Sovrintendenza ai beni culturali imponesse un accurato programma di
scavi, che non si è ancora concluso, quindi i tempi di
realizzazione si dilateranno di alcuni anni, di conseguenza anche i
costi previsti. Una nota positiva è la notizia che nelle scorse
settimane in un incontro a Roma il Sindaco Grimod ha avuto conferma
dai responsabili del Ministero delle infrastrutture che lo Stato,
riconoscendo le motivazioni del ritardo, manterrà l'impegno di
spesa assunto. Mentre si stanno svolgendo in modo puntuale i lavori
che interessano il quartiere Dora di Aosta, dove in particolare
nella zona denominata "UMI 4" - sigla che significa: unità minime
di intervento - si sta procedendo alla realizzazione di 20 alloggi
da affittare a canone convenzionato, nella zona 1 sono stati
avviati i lavori di scavo per la realizzazione di 78 alloggi da
affittare a canone sociale, una biblioteca e un centro polivalente.
Particolare importanza, oltre alla risposta abitativa, è la
sperimentazione tesa al risparmio energetico. Sarebbe interessante
una verifica dell'Osservatorio dati e un confronto con
l'Assessorato regionale visto il giusto interesse che si pone oggi
al riguardo del risparmio energetico. Altro elemento rilevante è la
scelta di legare la predisposizione di nuovi insediamenti abitativi
alla realizzazione di servizi collettivi per migliorare la qualità
della vita all'interno del quartiere. In fase di rielaborazione
progettuale si trova l'intervento previsto nel centro storico di
Verrès, i cui lavori saranno presumibilmente appaltati a fine anno.
Sono poi in fase di perfezionamento 2 accordi di programma che
permetteranno di attivare 2 interventi di recupero che interessano
l'ex Caserma dei Carabinieri di Valpelline, con progetto esecutivo
già pronto, l'ex Scuola elementare di Arvier, accordi di programma
da perfezionare. In tempi ragionevolmente brevi sarà inoltre
possibile avviare un intervento di manutenzione straordinaria per
trasformare l'ex Caserma forestale di Etroubles in alloggi di
edilizia residenziale pubblica, edificio che la Regione ha
recentemente trasferito in proprietà all'ARER. Occorre inoltre
ricordare che l'Assessore competente ha commissionato all'ARER
un'indagine conoscitiva finalizzata a verificare la possibilità di
recuperare a fini abitativi una serie di fabbricati in diversi
Comuni della Valle.
Va tenuto presente infine che gli interventi strutturali non
sono i soli strumenti con i quali la Regione affronta il problema
abitativo, un ruolo fondamentale a difesa delle fasce più deboli
viene giocato dal Fondo nazionale a sostegno dell'allocazione.
Dalle schede presentate emergono diversi elementi su cui
riflettere: l'alto numero delle famiglie che accede ai contributi
previsti dall'articolo 11 della legge n. 431/1998, il valore
significativo del contributo medio erogato grazie alla
partecipazione di finanziamenti regionali, comunali e dell'ARER:
dal 2000, 365.000 euro dallo Stato e 106.000 fra Regione, Comuni e
ARER, si è passati nel 2005 a 445.000 dello Stato, a ben 1.175 fra
Regione, Comuni e ARER, la riduzione grazie ai contributi del fondo
del divario che separa gli affitti degli alloggi di ERP da quelli
praticati a libero mercato. Occorre prendere atto che il disagio
abitativo, sempre più di carattere economico, non può essere
risolto costruendo solo nuove case, ma deve tendere a favorire il
rilancio delle locazioni. Si deve pertanto operare in 2 direzioni:
utilizzare il grande patrimonio abitativo esistente garantendo la
proprietà privata, aiutare i cittadini più deboli a sostenere le
spese dei canoni di affitto.
Sono convinto che il lavoro svolto dalla Commissione abbia
contribuito a portare all'attenzione del Consiglio il problema casa
e che il lavoro di confronto, coinvolgimento e collaborazione fra
Comuni, Assessorato regionale competente e ARER sia un modo
positivo per dare risposte organiche e funzionali ai bisogni del
territorio e dei ceti sociali più deboli.
Président -
J'ouvre la discussion générale.
La parole au Conseiller Venturella.
Venturella (Arc-VA) -
Prima di affrontare nel merito i
problemi legati al programma di recupero, manutenzione
straordinaria viene chiamata... dell'ex "Casa Gagliardi", vorrei
cogliere l'opportunità data dall'inserimento nell'ordine del giorno
della relazione del Presidente Borre su come ha lavorato e quali
sono stati i risultati della Commissione stessa, di completare le
premesse storiche contenute nei diversi documenti che abbiamo
esaminato e che, a nostro avviso, disegnano l'antefatto in modo non
del tutto aderente alla realtà. Mi spiego: non è sicuramente sua
volontà non fornire tutto ciò che è successo, ma è perché i
documenti sono stati presi - e lo abbiamo apprezzato nella
relazione del Presidente dell'ARER - a partire dal 2005. Io invece
vorrei citare la pagina 2 della sua relazione, dove si dice:
"di
fronte a una situazione così drammatica e complessa..."
- quale
situazione? Questa emergenza abitativa e questa evoluzione delle
famiglie composte da un solo componente, che sono raddoppiate -
"... il Consiglio di amministrazione dell'ARER ha ritenuto
doveroso farsi carico del problema degli anziani, rimettendo in
discussione l'utilizzo dell'ex Casa Gagliardi, acquistata al prezzo
di 1,5 milioni di euro, mediante asta giudiziaria, con l'intento di
utilizzarla a nuova sede"
. Noi crediamo che questa sia una
ricostruzione parziale della storia, perché la storia non parte dal
2005 come si dice, ma dal 17 aprile 2002, quando nel corso di
un'audizione in Consiglio comunale, ad una mozione dell'opposizione
il Sindaco affermava che sì vi erano problemi di emergenza
abitativa ad Aosta, ma che si profilava l'acquisto da parte
dell'ARER di "Casa Gagliardi", potendo quest'ultima essere messa a
disposizione del patrimonio abitativo pubblico, così diceva il
Sindaco di Aosta. Dopo pochi mesi, fine estate 2002, sappiamo che
invece l'ARER non intende trasformare "Casa Gagliardi" in edificio
ERP, ma intende lì stabilire la sua sede, quindi cambiare la
destinazione per farne uffici. Il 18 settembre, e quindi un mese
dopo - 16 ottobre 2002 - una mozione di indirizzo, firmata da tutti
i Capigruppo di opposizione, chiede il cambio di indirizzo e mi
ricordo che il dibattito fu molto acceso e lungo. Un anno dopo,
dicembre 2003... innanzitutto molti articoli uscirono su questo,
con prese di posizione molto dure, la Regione stessa intervenne con
un comunicato stampa ma, dicevo, siamo a dicembre 2003 e il "CdA"
dell'ARER cambia opinione e destina l'ex "Casa Gagliardi" a
edificio ERP. Questo per completezza, perché non è stata una
decisione autonoma quella dell'ARER di cambiare opinione, ma è
stata una decisione presa sotto la spinta dei gruppi di opposizione
a quel tempo presenti in Consiglio comunale.
Da questa data in avanti la lettura degli atti che abbiamo
riporta la storia, quindi nel merito della relazione del Presidente
credo che i problemi siano un po' questi. Cominciamo a dire che è
stata scelta per l'ex "Casa Gagliardi" la via della manutenzione
straordinaria, perché ci hanno detto che attraverso la manutenzione
straordinaria non si deve richiedere la concessione edilizia, ma
serve un certificato abilitativo che si chiama "dichiarazione di
inizio attività", un documento dal punto di vista burocratico molto
più veloce: la DIA (dichiarazione inizio attività). Andiamo a
vedere i tempi. Abbiamo chiesto in III Commissione "in primis" al
Coordinatore dell'Assessorato dei lavori pubblici, in seconda
battuta all'Architetto dirigente dell'area tecnica dell'ARER, quale
differenza temporale avrebbe dovuto esserci fra concessione
edilizia e dichiarazione di inizio attività; uno ci dice sui 4-6
mesi, l'arch. Mari invece ci dice che forse i tempi stanno in un
lasso nettamente inferiore. Ci chiediamo allora: ma conviene
scegliere una strada che è la concessione edilizia solo perché si
crede che la concessione edilizia impieghi dal punto di vista
tecnico-amministrativo molto più tempo per ottenere la stessa
concessione?
Secondo problema: il problema della superficie degli alloggi. È
inutile che si cerchino giustificazioni dicendo che è una
manutenzione, prima era una casa alloggio per l'emergenza e via di
seguito, perché la metratura degli alloggi non ha nessun
riferimento alle normative vigenti che ci dicono che per nuclei
formati da un solo componente la superficie minima è di 28 metri
quadri, mentre per 2 componenti è di 10 metri quadri in più.
Andiamo allora a vedere gli alloggi che sono stati definitivamente
progettati e le metrature vanno per il primo piano rialzato da un
minimo di 20 metri quadri a un massimo di circa 27 metri quadri,
per il primo piano si va da un minimo di 20 metri quadri fino a un
massimo di 29 metri quadri. Fra l'altro, il dato 29 metri quadri
nei 12 alloggi è uno solo, quindi 1 su 12 è superiore ai minimi
stabiliti dalla legge, poi spiegherò perché si è provveduto subito
a trovare l'appiglio burocratico legislativo dicendo che i minimi
consentiti dalla legge non possono essere retroattivi, perché "Casa
Gagliardi" è stata destinata all'abitazione prima che entrassero in
vigore i minimi. Passiamo al secondo piano, che è mansardato, dove
gli alloggi vanno da 42, 39, 65 metri quadri, 59, 39 e 42 metri
quadri, sono solo 6 alloggi, peccato che per circa 3/4 degli
alloggi una persona bassa come me deve restare accucciata perché il
sottotetto arriva ad altezze, distanze minime... io a l'Assessore
Cerise potremmo stare a braccetto insieme in piedi... che incubo
reciproco, lo capisco! Metrature quindi che non sono sostenibili
soprattutto per persone anziane, perché il bando è riservato a
nuclei anziani autosufficienti, che credo dopo 2 anni di residenza
in quelle case diventeranno sicuramente non autosufficienti, ma non
è solo questo: è anche sulla disposizione degli spazi interni. Se
osservate - credo che in relazione sia allegata almeno una
planimetria -, vedete che sono stati previsti per la ristrettezza
degli spazi... bagni che oserei dire vanno bene per abitanti
lillipuziani, praticamente mi dicono anche con letti estraibili, il
fatto che in questi monolocali possono essere presenti il tavolo...
poi il tavolo viene ritirato, esce fuori il letto... credo che per
studenti possa anche andare bene, ma per anziani, ancorché
autosufficienti, il fatto di restringerli, di obbligarli a restare
in alloggi di circa 20 metri quadri è un delitto! Il Consigliere
Salzone, con una definizione molto acuta, aveva in Commissione
attribuito alla tipologia di ciò che si andava a costruire la
definizione di "pre-loculi".
Altro problema: le barriere architettoniche, esse sono sì
abbattute dal punto di vista degli accessi esterni, ma non
sicuramente per la presenza di questi impedimenti fisici, ossia
strutturali, architettonici, perché, da questo punto di vista, le
barriere non sono state abbattute. Infatti l'ARER nella relazione
tecnica di accompagnamento alle normative tecniche dice:
"parimenti, per quanto attiene il tema dell'abbattimento
delle barriere architettoniche, si evidenzia che se per il tema
dell'accessibilità esterna al fabbricato il progetto prevede la
realizzazione di una rampa esterna al servizio dell'ingresso
principale, per quanto concerne l'accessibilità e la visitabilità
delle singole unità abitative, permangono le situazioni di non
conformità alla legge n. 13/1989 già evidenziate nella relazione
del settembre 2004"
.
Qui ci troviamo di fronte a una fittizia soddisfazione delle
prerogative per l'assegnazione di alloggi di ERP, per
l'impossibilità di applicare retroattivamente la normativa, per cui
i 28 metri quadri non sono applicabili perché la normativa è di un
anno dopo e ci troviamo invece di fronte al fatto che all'interno
dell'edificio le barriere architettoniche permangono eccome!
Viene poi fuori un'altra osservazione dall'attenta analisi dei
verbali e quindi anche dall'ascolto in Commissione del Presidente
dell'ARER, ma anche del Sindaco: è l'ipotesi che l'assegnazione dei
minialloggi ad anziani autosufficienti possa essere nel futuro
convertita ad assegnazione a studenti e docenti del "campus"
universitario costruendo. A questo proposito io invito tutti a
riguardarsi la lastrina 26 della relazione che ci ha portato
l'ARER, dove si mette in evidenza il fatto che fossero raddoppiati
in pochi anni gli anziani soli autosufficienti all'interno della
composizione e della tipologia dei nuclei familiari in graduatoria
e che quindi presumibilmente il "trend" di anziani, per
l'invecchiamento della popolazione, si poteva prevedere sempre in
aumento, a fronte di questo ci domandiamo: questo è realizzabile?
Anzi ci saranno sempre più anziani che chiederanno di essere
collocati, quindi il fatto che ci hanno raccontato in Commissione
che forse si trasformerà l'ex "Casa Gagliardi" in residenza per
studenti è improponibile appunto perché ci saranno sempre più
anziani che richiederanno di essere collocati. Cosa chiediamo
allora? Chiediamo che si smetta di pensare che gli anziani, che
sono in condizioni al limite della soglia di povertà, siano
considerati dei "paria", ossia persone alle quali si possono
assegnare alloggi di 20 metri quadri perché comunque saranno in una
situazione migliore rispetto a quella da dove provengono. Credo che
la Regione, che è dotata di notevoli risorse finanziarie e che può
intervenire in maniera corretta sull'ERP, non possa assolutamente
pensare di autorizzare l'intervento dell'ARER, creando un alveare,
dove le cellette sono molto piccole, per soddisfare quella che si
definisce l'emergenza di anziani soli autosufficienti. Questo
perché è di pochi anni fa il dato che all'interno del Comune di
Aosta esistono poco più di 80 alloggi non occupati - ossia vuoti,
sfitti - di proprietà del Comune di Aosta; allora vuol dire che per
tali emergenze questi 80 alloggi, che non sono quelli che si sente
dire in maniera periodica che verranno costruiti nel quartiere
Dora... ogni anno, forse alla maniera di Berlusconi, "tagliamo il
nastro" di questi 80 alloggi, per cui il cittadino normale fa i
conti: 80, 160, 240, 320 alloggi nuovi... no, sono sempre quegli
80...
(proteste da parte dei Consiglieri del gruppo "La Casa delle
Libertà" per il riferimento a Berlusconi)
... ma no, era un riferimento simpatico all'autostrada, dove è
stato tagliato il nastro almeno 4 volte.
Questa relazione, anche se corretta nella parte finale e
correggibile nella parte iniziale, però con tale impegno dà il via
a un intervento che credo sia concettualmente errato, perché
consideriamo anche in maniera "snob" gli anziani soli
autosufficienti sia del Comune di Aosta, ma in generale... e
pensiamo che l'atteggiamento di dare un alloggio anche se
piccolo... e credo abbiate visitato l'ex "Casa Gagliardi" per
capire cosa vuol dire far vivere un anziano in 20 metri quadri...
dare un alloggio anche se piccolo sia comunque un'operazione
lodevole perché meglio una casa che nulla... pensiamo che questo
sia un atteggiamento profondamente sbagliato. Invitiamo quindi il
Governo a chiedere all'ARER di rielaborare il progetto in modo che
la superficie minima degli alloggi sia in linea con le normative
vigenti e che siano abbattute in modo completo le barriere
architettoniche sia all'interno che all'esterno.
Presidente -
La parola al Consigliere Salzone.
Salzone (SA) -
La relazione che è stata presentata tiene
conto dello sviluppo della politica della casa della nostra Regione
da qui ai prossimi 5-6 anni, è un progetto assolutamente
condivisibile, peraltro la parte realizzativa è ciò che avevamo
fatto alcuni anni fa e che adesso deve trovare una sua
realizzazione concreta. L'aspetto politico per quanto riguarda le
scelte quindi non è assolutamente in discussione per quanto mi
concerne e neanche le scelte fatte dall'Assessorato o dalla
Commissione, ma voi tutti sapete che questa è una vicenda che mi è
sempre stata a cuore, non fosse altro perché fin da inizio
legislatura, quando si parlò di fare una ristrutturazione di questo
genere, ebbi modo di presentare delle iniziative prima con il
gruppo di "Fédération", poi da questa parte, perché è una di quelle
cose che non riesco a digerire, non me ne voglia l'Assessore.
Questa peraltro è una vicenda che ha "lasciato sul campo" anche un
Consigliere di amministrazione dell'ARER, che si è dimesso per tale
vicenda. Questa è una di quelle vicende che mette in campo delle
scelte amministrative tecniche che ci riguardano, perché se
facciamo delle scelte sbagliate, ci dobbiamo assumere la
responsabilità di quello che facciamo. Attenzione, non pretendo di
avere ragione, io ho delle convinzioni che vado ad esternare, ma
non pretendo di avere ragione per forza. È comunque una questione
che mi rimugina nello stomaco da parecchio tempo e devo dire che lo
scorso Consiglio regionale ne parlavo con il Presidente, ed è a lui
che mi rivolgo stasera. Dicevo che a forza di rimuginare questa
vicenda, avevo fatto un brutto sogno: mi ero visto nel '300 nelle
vesti di Dante Alighieri che nei gironi dell'Inferno predisponeva
dei pre-loculi in cui alcuni amministratori erano destinati a
vivere per il resto della loro vita. In questo lasso di tempo ho
fatto un altro sogno: sempre nel '300 mi sono ricordato del Conte
Ugolino che si mangiava la testa di un figlio, dopodiché ve lo dirò
solo in privato chi vedevo nella testa di quel figlio.
Già il Consigliere Venturella si è addentrato nella parte
sostanziale di quelli che sono stati gli argomenti in discussione,
ma intanto brevemente per cercare di far capire, i soggetti sono:
l'ex "Casa Gagliardi", gli anziani e l'ARER. L'ex "Casa Gagliardi"
è una casa che è stata adibita a "residence" già 33 anni fa con una
concessione edilizia che prevedeva monolocali per gli sfrattati;
fra l'altro, quella fu una valvola di sfogo per il Comune non
indifferente. Gli anziani: sapete che la legge n. 39 prevede che
siano già anziane le persone che hanno 60 anni, la legge dovrà
essere mi immagino cambiata, ma prevede questo, dopodiché passiamo
all'ARER. L'ARER di "mestiere" costruisce o ristruttura case,
quindi il suo compito specifico è quello di fare delle case per
quelle persone che negli anni (parlo degli ultimi 40-50 anni) hanno
contribuito in busta paga con i soldi GESCAL, che oggi non ci sono
più, ma la discussione di oggi verte su fabbricati che sono stati
acquisiti o ristrutturati con fondi che derivano ancora dai fondi
GESCAL, quindi senza fare del populismo con soldi che sono della
gente.
Brevissima introduzione, alcune considerazioni preliminari. Gli
alloggi che si andranno a realizzare non sono conformi all'attuale
normativa in tema di urbanistica ed edilizia, metrature, rapporti
di illuminamento e di altezze utili inferiori ai minimi di legge.
Non sono accessibili, né abitabili in riferimento alla specifica
normativa in tema di barriere architettoniche e qui vorrei
ricordare una cosa che ebbi occasione di dire all'Assessore
Fosson... in un'ANSA del 29 settembre 2006 l'Assessore Fosson
diceva a proposito della "Giornata contro le barriere
architettoniche":
"Una Regione a misura d'uomo... occorre promuovere una
cultura dell'accessibilità in primo luogo nei confronti dei
progettisti, affinché l'assenza di barriere architettoniche diventi
un punto di forza, il vero traguardo da raggiungere è quello di
includere interventi volti a migliorare le condizioni di
vivibilità, di fruibilità universali, perché una città accessibile
non favorisce solo la vita delle persone con disabilità, ma anche
quella degli anziani, dei bambini, delle donne in stato di
gravidanza, in generale di tutti"
.
Questo è un concetto che ci dovremo portare dietro nel discorso
che faremo, ma lo stesso Presidente dell'ARER in un'ANSA del 4
ottobre ha detto:
"guardare anche alla qualità della vita, una
corretta politica abitativa non può essere attuata solo attraverso
la costruzione di nuove case, ma deve guardare anche alla qualità
della vita degli abitanti; è la filosofia adottata
dall'ARER"
.
Sono 2 argomenti che condivido e di cui mi sono sempre
occupato.
Per continuare rispetto alle considerazioni preliminari, gli
alloggi che si andranno a realizzare consentono ai futuri utenti di
poter disporre di un solo locale ad uso giorno-notte, arredabile
esclusivamente con mobili attrezzati, con letti estraibili, oltre
ad un angolo cottura arredabile solo con monoblocchi di tipo
integrato. Considerato che la tipologia dell'utenza a cui destinare
questi alloggi è stata individuata dall'ARER nella categoria di
anziani autosufficienti - legge n. 39/1998 - legge che non prevede
peraltro questa categoria, ossia "anziani autosufficienti", nella
legge è una dicitura che manca anche se non è questo un punto di
forza di quello che voglio sostenere.
Ricordo ancora, ed è questo il nostro argomento di oggi, che la
Regione, proprio per il suo ruolo guida di ente istituzionale pur
nelle situazioni di emergenza abitativa, deve comunque mettere a
disposizione di cittadini aventi titolo strutture adeguate e
conformi alle normative vigenti, quindi cos'è che chiediamo? Noi
non entriamo nel merito della scelta politica, anzi siamo
assolutamente d'accordo a costruire alloggi per anziani, ma che
venga realizzato un progetto che determini almeno l'abbattimento
delle barriere architettoniche e una metratura che sia decente. Con
questo intervento, non avendo altri strumenti, intendiamo
appellarci alla sensibilità del Presidente della Regione, che
secondo noi ha il compito e il dovere di vigilare sulle scelte che,
seppure legittime sotto l'aspetto burocratico, a volte non
corrispondono agli indirizzi di buona amministrazione e opportunità
politica. Gli chiediamo uno sforzo peraltro non usuale e
un'attenzione particolare affinché non si corra il rischio di
commettere un errore irreversibile, e cercherò di spiegarlo meglio.
Questa premessa potrebbe indurre a pensare che il gruppo "Stella
Alpina" non condivida la scelta politica effettuata, ma non è così,
tanto che nulla sotto il profilo politico abbiamo da contestare
all'Assessore Cerise. L'Assessore ha avallato la scelta politica
migliore, come lo stesso Sindaco di Aosta. Infatti come si fa a
contestare l'attribuzione da parte dell'ARER di 30 alloggi per
anziani? Ma il problema per noi è un altro, interveniamo quindi per
dimostrare tutto il nostro disappunto per un atto amministrativo
che è nato male e che rischia di finire peggio, un atto che cerca
di nascondere un risultato pessimo a scapito di cittadini che hanno
atteso e attendono ancora la soluzione della loro vita. Vi parrà
strano - lo dico alla collega Fontana che si è occupata di queste
cose per anni - per molte persone l'obiettivo della casa è la
soluzione della loro vita, dobbiamo entrare in questo sistema,
altrimenti non si capisce, ecco perché dico che non è pensabile
attribuire degli alloggi di questo genere! Un atto che così come è
stato ideato non soddisfa nessuno, non soddisfa i tecnici che lo
hanno progettato, non soddisfa il Sindaco di Aosta che in
Commissione, con un certo imbarazzo, ha dichiarato - è virgolettato
nella relazione - che è una soluzione non ideale. Non soddisfa
neppure il collega Ferraris, che in Commissione ha dichiarato -
virgolettato - che questa può non essere la soluzione ottimale
però... meglio che niente e allora per carità convincetemi che è
meglio che niente, non credo che ci riuscirete! Lo stesso ing.
Freppa, persona che stimo tantissimo, ha chiesto numerose
modifiche, tutte o quasi disattese. Questo progetto non soddisfa il
collega Venturella, non soddisfa i Consiglieri Lanièce e
Stacchetti, ma sono considerati in questo caso di parte. Quello che
vorremmo far capire è che qui le questioni di parte non c'entrano!
C'entra solo il buon senso, la buona amministrazione, il buon
gusto, la credibilità di chi amministra. C'entra un modo di porsi
verso i vecchi, c'entra l'importanza di essere dei buoni
amministratori, c'entra spendere con oculatezza i soldi pubblici. E
qui ricordo, nella speranza di non essere tacciato di populismo,
che gli alloggi ERP, compresi quelli di cui stiamo parlando,
derivano dai fondi GESCAL, che sono soldi dei cittadini, ma di
questo ho già parlato. Tutti quegli anni in cui hanno contribuito
in busta paga, quegli anni in cui molte persone con poche
possibilità economiche hanno maturato una speranza che per molti si
concretizza solo in vecchiaia... e noi cosa regaliamo a questa
gente?
Veniamo al nocciolo della questione. Ci chiediamo quale
amministratore di buon senso può ipotizzare di far vivere oggi
delle persone in 20 metri quadri, considerando poi che in quello
spazio dobbiamo includere il bagno, e così togliamo qualche metro,
calcolare lo spazio per la cucina, il letto per dormire, il tavolo
per mangiare, mi auguro che si possano mettere almeno un paio di
sedie, un armadio per metterci i vestiti... e dove lo mettiamo un
armadio? La lavatrice non ci sta, ma abbiamo deciso che
nell'androne ci saranno delle lavatrici a gettone. Il divano non ci
sta e neanche il letto, ma il letto lo mettiamo estraibile... e chi
lo estrae se è un anziano che ha qualche acciacco? C'è il posto per
una televisione, ma piccola, Presidente, anche perché sennò non
sarebbe "pendant" nell'arredamento... una poltrona non ci sta.
Evidentemente l'anziano che avrà finalmente realizzato il sogno
della sua vita avrà il problema della mobilia, lascerà volentieri
l'alloggio dove abita e non vedrà l'ora di portare in discarica
quella poca mobilia che ha acquistato con tanti sacrifici e, se ha
qualche ricordo, anche quello in discarica. Non potrà organizzare
un pranzo con i figli, i nipoti e gli amici, ma a meno di 100 metri
c'è un bar o una pizzeria... una partitina a carte? Neanche a
parlarne, mancano le sedie. Sì però obiettivamente che pretese che
hanno questi Signori! Sì bisogna ammettere che tali persone hanno
delle belle pretese, magari sono anche capaci di rinunciare
all'alloggio! Sono alloggi in cui le metrature sono fuori legge?
Che importa! Alloggi in cui prevalgono le barriere architettoniche?
Chi se ne frega! Chi se ne frega dei proclami dell'Assessore Fosson
sull'abbattimento delle barriere architettoniche! Pensate che
l'ARER con i soldi dei cittadini spenderà per questa operazione dai
7 agli 8 miliardi di vecchie lire, quindi bisogna fare in fretta
perché la gente aspetta e non vede l'ora di entrare in questi
alloggi! Avevo preparato una morale, ma la lascio a voi perché
sarebbe troppo dura, ma prima di chiudere vorrei provare a pensare
insieme a voi se avremmo il coraggio di far vivere uno dei nostri
genitori in quegli alloggi e allora vorrei fare una proposta:
facciamo un sopralluogo con i nostri genitori e chiediamo un
consiglio a loro, proviamo a pensare seriamente se stiamo
realizzando un buon servizio per la collettività.
Presidente -
La parola al Consigliere Lavoyer.
Lavoyer (FA) -
Innanzitutto se ho capito bene, al di là
della risoluzione che dovrà essere votata, questo è un
provvedimento per cui il Consiglio prende atto, non deve esprimersi
dal punto di vista della votazione. Un argomento di questo tipo o
lo si affronta con buon senso e concretezza, oppure l'altra strada
è quella dell'esercizio dialettico fine a sé stesso. Non farò
l'architetto come il collega Venturella tanto meno il poeta come il
collega Salzone, come "Fédération Autonomiste" sposiamo la
concretezza, che per noi vuol dire soluzione ai problemi, soluzione
non ottimale forse, ma comunque è una soluzione ad un problema. È
proprio perché sposiamo la concretezza che ci rendiamo conto che
questa è una relazione che la Commissione ha approfondito in modo
dettagliato e dopo tale lungo approfondimento la Commissione
ritiene di condividere il progetto presentato dall'ARER, che deve
proseguire attraverso lo strumento operativo della DIA per fornire
le migliori soluzioni possibili. Una Commissione, dopo aver fatto
un lavoro approfondito, quindi approva e dà un giudizio positivo
alla soluzione. Abbiamo tutta una serie di documenti che vanno in
questa direzione: la lettera della Sovrintendenza del 24 novembre
2005, la mozione del Consiglio comunale del 21 dicembre 2005, che
invita il Sindaco a sollecitare l'ARER a portare a compimento il
recupero dei minialloggi dell'ex "Casa Gagliardi" e ad attivare un
tavolo di concertazione con l'azienda per usare sinergie dei 2
enti, l'approvazione del 24 marzo 2006 da parte della Giunta
regionale con propria deliberazione, n. 838. Giunti a questo punto
dopo anni ed anni durante i quali diversi consessi - Giunta
regionale e Consiglio comunale di Aosta - si sono espressi a favore
di una soluzione, dico che chi non è d'accordo su questo intervento
fa un puro esercizio dialettico. Come "Fédération" dichiariamo di
essere favorevoli a tale intervento e fin da subito dichiariamo il
voto contrario alla risoluzione presentata.
Presidente -
La parola al Consigliere Sandri.
Sandri (GV-DS-PSE) -
Intanto mi permetto di fare un
piccolo rimprovero a chi ha stilato tale documento, perché questo
non è il recupero dell'ex "Casa Gagliardi", dispiace dover dare una
brutta notizia, ma questo è il programma di recupero della clinica
di Aosta, ex clinica, ma sicuramente clinica per molti più anni di
quanto non sia stata "Casa Gagliardi". Non dico di tornare a
parlare di Piazza della Repubblica come il "plot", quello forse è
troppo vecchio, però la clinica ce la ricordiamo anche noi che
siamo relativamente più giovani, ci operava il padre dell'attuale
Primario di Chirurgia, dr. Parini, e ancora Farinei, c'erano delle
personalità di Aosta che ci andavano, quindi è un'istituzione e un
percorso storico della nostra città che non si può liquidare come
ex "Casa Gagliardi". Chiederei intanto all'ARER di fare "ex
clinica"... che sarebbe già un bel passo avanti.
Secondo passaggio: questa è la prima deliberazione poetica che
vengo ad affrontare in questo Consiglio, perché nel testo che avete
distribuito è citata una frase di Carlo Maria Martini, credo che si
riferisca all'Arcivescovo di Milano, che dice:
"vi torna..."
- sottinteso: a casa -
"... o aspira a tornarvi, perché la casa
esprime in un modo o nell'altro la vita della persona"
.
Credo siano parole che non possono che essere condivise da
tutti, compreso il collega Salzone che, anche se di tradizioni
repubblicano laiche, non può non apprezzare parole così giuste e
centrate su un valore fondamentale della vita umana, come sono
state ben illustrate da Carlo Maria Martini. Consentitemi però di
evidenziare qualche piccola contraddizione in questo procedimento.
In tale testo distribuito a colori si parla seriamente, senza
neanche vergognarsi, di un bando comunale per l'assegnazione di
alloggi ERP del 2001, ossia da 6 anni non si fa più un bando per
l'ERP. Tutto il resto dopo un'osservazione di questo tipo è "carta
da buttare", perché se qualcuno pensa che fotografando il 2001 si
possano risolvere i problemi del 2007, credo debba cambiare
mestiere! Lo dico perché nel 2001 il Presidente del Consiglio era
Amato, era un Governo dell'"Ulivo", Folena era il Coordinatore dei
"DS", Giovanni Paolo II un mai abbastanza rimpianto Papa e la
"Juventus" vinceva - sembrava allora - i campionati. Oggi il mondo
è un po' diverso, il Presidente del Consiglio è di una seconda
generazione, ossia il Governo è tornato all'unione di
Centro-Sinistra dopo 5 anni di Centro-Destra, Folena è un Senatore
di "Rifondazione Comunista" e il "PDS" non c'è più perché
appartiene ai "DS", il Papa è Ratzinger e la "Juventus" è in serie
B... e i Socialisti "galleggiano" sempre, questo è vero! Abbiate
pazienza, credo che qui si possa anche prendere l'occasione, al di
là di quello che si pensa sulla "Casa Gagliardi"... che c'è da fare
una riflessione sul fatto che bisogna darsi una mossa su questi
temi dell'ERP, anziani o non anziani... è una vergogna che dal 2001
ad oggi non sia stato fatto il nuovo bando di concorso!
Secondo tema, legato strettamente a questo, è la tipologia di
costruzione. Non posso che non essere d'accordo con quanto
evidenziato dai colleghi Ferraris e Fontana e da quelli che si sono
recati sul luogo che non è una struttura adeguata al 100% al
progetto come era stato previsto, soprattutto le parti più scure
del sottotetto diventa difficile adattarle a residenza per persone
anziane. Per quanto riguarda le soluzioni che mi sembra stiano
emergendo, da un lato si dice che sono degli "appartamenti
tampone"... e qui è chiaro che, se uno è per strada, quei 20 metri
quadri sono sempre meglio che stare per strada: questa è una delle
motivazioni che do al collega Salzone per dire che è meglio di
niente, ma credo si possa invitare l'ARER ad utilizzare questi come
passaggi prima di arrivare a delle case più definitive, perché
questi possono svolgere un ruolo per 1 o 2 anni, temporaneo.
Secondo punto di vista è che se questo può essere riconosciuto per
gli anziani per quanto riguarda il primo piano, più luminoso, con
altezze giuste... per quanto riguarda i sottotetti, forse sarebbe
meglio andare incontro a un'altra esigenza, ben illustrata dal
Presidente della Regione nell'apertura dell'anno accademico: quella
di riservare qualche posto a disposizione dell'Università, sia per
la foresteria del prof. Ferrari che viene da Roma e che ha una
certa età, per il quale aggirarsi per l'aeroporto non è il massimo,
sia per degli studenti fuori sede che potrebbero utilizzare 3 o 4
alloggi che lì ci sono. Penso che queste siano delle indicazioni
generali, i tecnici sapranno fare meglio di me, quindi è solo una
suggestione che mi sembra sia già emersa nei lavori di Commissione
e non vado oltre. Mi chiedo però - in tale senso credo che il
collega Salzone non abbia sbagliato a porre una serie di
interrogativi - se questa sia la strada giusta. Ritengo che l'ARER
dovrebbe andare più spesso in tribunale, ma non a comprare degli
enormi immobili che diventano di nuovo un problema di gestione...
di mettere tutti insieme i casi sociali, ma semplicemente comprare
un appartamento qua e là su un territorio, andando a comprare
quegli appartamenti che corrispondono per dimensioni alle
caratteristiche che servono. Credo che questa sia la strada,
piuttosto che fare i casermoni da 80 alloggi o i grattacieli e
tutte le storie che conosciamo.
Secondo me, quindi, è stato già fatto un errore di impostazione
generale e credo che, da questo punto di vista, sia necessario fare
un'ampia riflessione sulla gestione delle case popolari e
sull'avviare dei grandi progetti sia in collaborazione con i
proprietari, sia di acquisizione, ma di appartamenti su tutto il
territorio regionale, perché la domanda di casa è su tutto il
territorio regionale ed è ben evidenziato da quel meccanismo, il
quale è un surrogato dei bandi dell'edilizia popolare, che è la
richiesta di contributi per l'affitto, l'Assessore competente sa
benissimo che stanno aumentando molto ed è una fascia che è appena
sopra a quella delle case popolari, ma credo sia gente che fa il
"salto", che rischia di tornare in giù. Di fronte a questa domanda,
che sta crescendo, credo che una politica più aggressiva e di
iniziativa che sappia anche superare il classico schema: la casa
popolare è il palazzone di periferia vicino all'autostrada o alla
statale... ritengo che questa sia una cosa da fare in fretta,
perché le esigenze ci sono e stanno crescendo.
Termino annunciando il voto favorevole a questo provvedimento e
il voto di astensione sulla risoluzione degli amici del gruppo
"Arcobaleno" per un'unica vera grande motivazione, ne parlavamo
prima con la collega Fontana e dicevamo:
"purtroppo oggi ci sono
delle persone che vivono in condizioni che sono ben peggiori di
quelle della Casa Gagliardi"
. Vi vorrei solo suggerire di
passare dal voltino della Cogne, andando verso il quartiere Dora
c'è un parcheggio di auto, alcune abbandonate da anni, ma che il
Comune non si preoccupa di togliere, vedrete un camper, ma anche in
altri parcheggi di Aosta ci sono dei camper, ora quel camper lì è
da anni che è lì dentro ed è di una persona che lavora alla "Cogne"
e che vive in camper e non sono anziani, ma adesso sto parlando del
problema della casa più in generale. Ci sono anziani che vivono
ancora in case senza riscaldamento centralizzato, perfino nel
quartiere Cogne non c'è ancora dappertutto il riscaldamento
centralizzato, quindi, di fronte a questa situazione di particolare
disagio, non si può far altro che dare un parere positivo.
Rimangono tutti gli interrogativi di cui prima, per cui è evidente
che d'ora in poi bisognerebbe lavorare con una diversa andatura e
diversi obiettivi da raggiungere.
Presidente -
La parola all'Assessore al territorio,
ambiente e opere pubbliche, Cerise.
Cerise (UV) -
Ci sono stati una serie di interventi molto
stimolanti, seri, meno seri, faceti, ma tutti costruttivi. Comincio
con il ringraziare sentitamente tutti i membri della III
Commissione e tutti coloro che hanno portato il loro contributo
nelle audizioni, per dare onestamente il loro giudizio su questa
operazione. Dico "onestamente" perché mi pare di cogliere nelle
critiche che sono state espresse molta sincerità, nessuno ha detto
che questa era un'operazione risolutiva o si sia voluto mascherare
chissà cosa, ma tutti hanno espresso delle criticità come d'altra
parte era giusto. Se cominciamo con il gioco non dico delle parti,
ma delle interpretazioni soggettive della realtà, è chiaro che per
l'amico Caracciolo il sottotetto era molto alto, l'Assessore
Marguerettaz no, perché lo avrebbe ritenuto idoneo ad asciugare i
prosciutti, lui ha questa visione dei sottotetti... Ho fatto
anch'io un sogno che riguardava il Consigliere Venturella nel
sottotetto, ho sognato che il Consigliere Venturella era con un
cacciatore e facevano quel giochino che si faceva ai tempi
dell'università che andava sotto il nome di... ve lo ricordate, chi
ha fatto i tempi della goliardia dovrebbe sapere cosa vuol
dire.
Per quanto riguarda i loculi, voglio ricordare che la
definizione di loculo attribuita ad un edificio credo sia stata
fatta in questo Consiglio riferendosi alle costruzioni di Pila.
Quando nacque Pila, qualcuno disse: "quello è un loculario"; allora
se va bene per delle zone turistiche come quelle, figuriamoci per
questi alloggi!
Vede, Consigliere Salzone, le voglio assicurare che il suo sogno
diventerà realtà, perché lei all'inferno ci andrà di sicuro. Una
premessa c'è per andare all'inferno: quella di avere peccato molto
- potremmo darci la mano, ci troveremo nello stesso girone - in
questa circostanza, perché può darsi che sia non ottimale la
soluzione che è proposta, ma l'alternativa sua qual era? Era quella
di darsi un enorme ufficio, con un direttore megalattico che era
lei in quella occasione, con poltrone e vasche da massaggi...
(interruzione del Consigliere Salzone, fuori
microfono)
... dico questo perché lei voleva farci la sede dell'ARER. Sa
cosa ha detto il Direttore dell'ARER? Che la sede attuale era più
che sufficiente! Lei allora avrebbe fatto una cosa assolutamente
inutile e come tale più censurabile che non fare uno sforzo per
dare degli alloggi, sia pure per dare delle risposte temporanee a
chi è veramente in una situazione drammatica abitativa, perché
andare a speculare su questo è un peccato molto grave. Lei ha fatto
un piagnisteo da libro "Cuore", ma non ci ha convinti, non abbiamo
pianto, ho ritenuto più convincente l'intervento del Consigliere
Ottoz stamattina che era sentito, il suo era "epatico", "gastrico"
sicuramente, ma non cordiale, il cuore non c'entrava proprio
niente, era soltanto per mettere del "fumo"!
Guardi, io le posso assicurare che i suoi scrupoli furono i
nostri scrupoli, ci sono delle vostre lettere con le quali abbiamo
sollecitato l'ARER a verificare se c'era dell'interesse da parte
degli anziani a vivere in queste condizioni, sia pure in una fase
transitoria, e la risposta è stata affermativa. Guardi, è scritto
testualmente:
"sarebbe utile verificare presso gli anziani quale
sia il loro reale gradimento circa la possibilità di abitare in
alloggi di dimensioni particolarmente ridotte"
, è stato
scritto. Abbiamo chiesto di verificare la liceità dell'intervento,
ci è stato garantito di sì. Si può dire di tutto di più, non
abbiamo dato la risposta migliore, ma con quell'edificio in quelle
condizioni per dare una risposta in tempi utili quello che abbiamo
fatto è la cosa migliore che si potesse fare. Posso dare alcune
rassicurazioni. Riprendo quello che ha detto l'arch. Benzoni, gli
ascensori ci sono, quella non è più una barriera, al più si tratta
di fare una rampa, cosa che sarà possibile perché ci siamo detti
che in sede di progetto esecutivo l'avremmo realizzata.
Prima di chiudere volevo dire 2 cose. Non bisogna domandare ai
nostri genitori se starebbero bene lì, che è sul genere patetico.
Provi a fare la domanda a quei figli che se ne fregano dei genitori
e che li hanno perfino sbattuti fuori di casa! È la stessa cosa,
perché proprio lei che si è occupato di emergenza abitativa sa bene
che di questi casi ce ne sono! Voglio dire un'ultima cosa; abbiamo
in prospettiva di fare degli alloggi in accordo con l'ARER che
dovrebbero essere il secondo passaggio, ossia fare degli alloggi
che siano a misura di anziano, perché finora la risposta agli
anziani sa perché non è stata data? Perché c'erano degli alloggi
che erano troppo grandi, o perché mancavano gli ascensori, insomma
c'era sempre una motivazione. Non ultimo, abbiamo fatto
l'esperienza di Verrès, dove abbiamo fatto degli alloggi per
anziani che adesso dobbiamo destinare ad altre persone perché non
c'è domanda, contrariamente a quanto succede ad Aosta, quindi non
si possono fare delle generalizzazioni, perché ci sono delle
dinamiche tutte particolari. Cosa cercheremo di fare adesso? Già in
questi alloggi ERP ce ne sono alcuni più piccoli per dare una
risposta gli anziani. Negli 80 alloggi del quartiere Cogne, che
sono iniziati nel 2004 e che sono fermi tuttora, perché la
Sovrintendenza ha voluto fare le "furie"... è previsto di destinare
un certo numero di alloggi... questa è la cosa.
Voglio in conclusione fare una considerazione: proprio oggi
abbiamo insediato questo gruppo di lavoro per l'emergenza
abitativa, che toccherà a lei, collega Salzone, presiedere, quindi
potrà dimostrarci quanto è bravo proponendoci delle soluzioni che
saranno risolutive e che daranno anche più luce al futuro della
casa di tali anziani; la ringrazio fin d'ora della
collaborazione.
Esprimo da parte della Giunta e della maggioranza il voto
contrario alla risoluzione e mi compiaccio ancora per il lavoro
fatto dalla III Commissione.
Presidente -
Posso chiudere la discussione generale? La
discussione generale è chiusa. Ricordo che si voterà prima la
risoluzione, dopodiché vi sarà la presa d'atto della relazione
della III Commissione.
La parola al Presidente della Regione, Caveri.
Caveri (UV) -
Volevo rassicurare il collega Salzone che
vigilerò sulla questione, anche se devo dire che, quando si usa il
termine "loculo", devo precisare che in questo momento c'è chi
dorme nei loculi, ossia in un cimitero della Valle al mattino è
stata vista una persona che usciva da un loculo, che aveva
trasformato in un proprio... non è uno scherzo, è una cosa vera,
nel senso che chiunque faccia attività politica sa che oggi
esistono delle situazioni così. Non è una barzelletta come quelle
che raccontava sui morti Beppino Camandona, tutti noi abbiamo in
mente 2 o 3 episodi particolarmente raccapriccianti, ma divertenti.
Attorno all'ex clinica c'è una vaga aria da casa della "famiglia
Addams", per cui non sempre ha portato bene, non posso dire altro,
ma che vi sia una roba tipo Tutankhamon... però, ciò detto, credo
che - immaginando al di là dei toni che hanno animato il dibattito
- nel dibattito sia emerso quale possa essere il destino finale.
Stiamo ragionando per delle case adatte per degli studentati e
sappiamo che gli studentati hanno meno esigenze, ma questa può
essere la prospettiva immediatamente successiva; fra l'altro,
sappiamo che se ci riusciremo, forse fra 10 anni la città di Aosta
sarà una città più studentesca di oggi.
Credo per l'esperienza che ho accumulato in questi anni che, se
oggi una persona anziana deve scegliere fra un piccolissimo
appartamento e una stanza di albergo, forse in una fase transitoria
può preferire quello. Ritengo anch'io che in prospettiva bisognerà
sforzarsi di fare delle case adatte per anziani - lo dice una
persona che ha un papà di 84 anni che comincia ad avere difficoltà
di muoversi all'interno di casa sua - e questo è un impegno che
sicuramente dobbiamo mantenere.
Presidente -
La parola al Consigliere Viérin Marco, per
dichiarazione di voto sulla risoluzione.
Viérin M. (SA) -
Intanto per essere chiari fino in fondo
su questo argomento, il ragionamento che vogliamo fare è molto
semplice. Il discorso delle opportunità: credo che il Consigliere
Salzone abbia detto in maniera chiara che è meglio che niente, ma
le opportunità sono cose diverse, perché, quando sento parlare di
opportunità e dire che non ci sono più anziani e, se non ci sono
più anziani, le utilizzeremo per gli studenti... ma cosa facciamo?
Spendiamo oggi 200 milioni di vecchie lire escluso l'acquisto per
ogni alloggio per rifarli da qui a 2 anni? Oppure dovremo fare il
passaggio che la Regione dovrà comprare dall'ARER per destinarli
agli studenti? Perché non credo che l'ARER possa destinarli agli
studenti direttamente. Quello che dico è che su questa questione il
nostro movimento ha fatto un'analisi profonda, che abbiamo espresso
in Commissione e oggi qui, è un'analisi che andava fatta per onestà
intellettuale; quindi certe affermazioni successive credo siano
state molto gratuite, anche perché fin dall'inizio abbiamo detto
che questo argomento doveva essere al di sopra delle parti,
maggioranza ed opposizione. Oltretutto tale atto mi risulta che non
debba essere votato, perché è una presa d'atto.
Presidente -
Pongo in votazione la risoluzione presentata
dal gruppo "Arcobaleno", il cui testo recita:
Risoluzione
Il Consiglio regionale
Analizzato il progetto di manutenzione straordinaria e
recupero dell'ex "Casa Gagliardi" da destinare ad edificio di
Edilizia Residenziale Pubblica per la locazione a nuclei anziani
autosufficienti;
Constatato che la superficie utile della quasi totalità degli
alloggi risulta essere ben al di sotto dei limiti stabiliti dalle
normative vigenti in materia di Edilizia Residenziale
Pubblica;
Considerato inoltre che la disposizione degli spazi interni
degli alloggi risulta essere oltremodo penalizzante per i futuri
assegnatari per dimensione dei locali, altezza dei vani e presenza
di numerose riseghe;
Preso atto che le barriere architettoniche risultano essere
abbattute solo ed esclusivamente per gli accessi
dall'esterno;
Appreso che la scelta di realizzare un numero elevato di
mini-alloggi con una manutenzione straordinaria sembrerebbe essere
essenzialmente legata al tempo tecnico per il rilascio della
concessione edilizia da parte del Comune di Aosta che parrebbe
essere superiore di 4-6 mesi a quello necessario per la
Dichiarazione di Inizio Attività;
Ritenuto inoltre velleitario ipotizzare che la sistemazione
dei nuclei anziani autosufficienti sia temporanea, in attesa che
nuove realizzazioni di alloggi ERP siano concretizzate trasformando
così "Casa Gagliardi" in Residence per studenti e docenti
universitari, proprio in virtù dell'aumento nella realtà valdostana
del bisogno di abitazione da parte di persone anziane;
Impegna
Il governo regionale a richiedere all'ARER la rielaborazione
del progetto di recupero dell'ex "Casa Gagliardi", in modo che la
superficie minima degli alloggi sia in linea con le normative
vigenti e che siano abbattute in modo completo, sia all'esterno che
all'interno dell'edificio, le barriere architettoniche.
F.to: Venturella - Squarzino Secondina - Bortot
Consiglieri presenti: 28
Votanti e favorevoli: 3
Astenuti: 25 (Borre, Caveri, Cerise, Cesal, Charles Teresa,
Ferraris, Fey, Fiou, Fontana Carmela, Fosson, Frassy, Isabellon,
Lattanzi, Lavoyer, Maquignaz, Marguerettaz, Ottoz, Pastoret,
Perron, Praduroux, Rini, Sandri, Tibaldi, Viérin Adriana, Viérin
Laurent)
Il Consiglio non approva.
Presidente -
Il Consiglio prende atto della relazione
della III Commissione consiliare permanente sulla destinazione
dell'immobile sito in Via Saint-Martin de Corléans denominato "ex
Clinica Casa Gagliardi", e programmi futuri dell'ARER.
Il Consiglio
Premesso che, in relazione al dibattito consiliare svoltosi
in data 6 ottobre 2006 sulla mozione recante "Verifica della
funzionalità della destinazione di immobili di proprietà
dell'Arer", la III Commissione consiliare permanente ha effettuato
delle audizioni finalizzate a verificare la funzionalità operativa
del recupero dell'ex Clinica Casa Gagliardi e a conoscere i
programmi e i progetti dell'Arer in materia di edilizia
residenziale pubblica;
Considerato che la III Commissione consiliare ha ultimato i
propri lavori con l'approvazione, a maggioranza, di una
relazione;
Visto che il Presidente della Commissione, con nota del 2
marzo 2007, ha trasmesso alla Presidenza del Consiglio la relazione
in questione, con la richiesta di iscrizione all'ordine del giorno
di una prossima adunanza consiliare;
prende atto
della relazione della III Commissione consiliare permanente
sulla destinazione dell'immobile sito in via Saint-Martin de
Corléans denominato ex Clinica Casa Gagliardi, e programmi futuri
dell'Arer.
Allegato
(Omissis)
Presidente -
Ricordo che la Conferenza dei Capigruppo è
convocata alle ore 8,45 di domattina.
La seduta è tolta.
---
La seduta termina alle ore 22,15.
