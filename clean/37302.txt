Classificazione
CASA DA GIOCO



Oggetto del Consiglio n. 1121 del 26 marzo 2015 - Resoconto
OGGETTO N. 1121/XIV - Approvazione di risoluzione: "Rispetto
dell'accordo sindacale sottoscritto con il Casinò de la Vallée il
19 maggio 2014".
Presidente
- Al punto 34.01 è stata presentata una
risoluzione presentata dai gruppi dell'opposizione. Per
l'illustrazione ha chiesto la parola il Consigliere Laurent
Viérin.
Viérin L. (UVP)
- Sì, a onor del vero, correggerei solo
il Consigliere Segretario. La risoluzione è stata presentata dalle
forze ALPE, UVP e Movimento Cinque Stelle (questo per non citare
equivoci).
Questa iniziativa parte da un accordo di cui si è parlato, al di
là del tema del Casinò che ha fatto oggetto in questi mesi, in
questa legislatura, di tantissime iniziative e di tantissimi
dibattiti, di momenti anche di tensione, di risoluzioni approvate e
sistematicamente disattese. È vero che il Presidente dice che sono
solo degli inviti, quindi gli inviti contano per quel che contano,
ma questo Consiglio ha invitato tante volte a fare tante cose e
tante volte il Governo se ne è altamente infischiato degli inviti
di questo Consiglio, pur rappresentando il Consiglio stesso. E
giustamente, quando le iniziative hanno riguardato il Casinò, forse
i problemi che sono stati oggetto di tensioni, qui, in quest'aula,
sono stati i più disparati.
Tra le varie questioni che hanno animato il Consiglio, al di là
della situazione di grave crisi del Casinò, al di là della
situazione preoccupante che oggi quest'azienda sta vivendo malgrado
le mille azioni che...prima l'Assessore Baccega nella prima parte
di legislatura, poi l'Assessore Perron...ma che in pratica il
"sempre presente" Presidente Rollandin doveva mettere in campo a
nome del Governo, sono state azioni che, di fatto, oggi ci portano
a vedere una situazione disastrosa, per non dire altro. Tra le
varie azioni e nel piano di ristrutturazione aziendale in cui si è
discusso di tutta la dirigenza, sia in aula che in commissione,
nelle varie audizioni,
in primis
dell'Amministratore unico
Frigerio, ancora al suo posto ben saldo, malgrado appunto tutti gli
atti che in questo Consiglio, e non solo...parlo anche
dell'Amministrazione comunale di Saint-Vincent con i problemi che
ci sono stati...da più parti avevano sollecitato dei cambiamenti di
rotta, malgrado tutto ciò che è stato detto, tra le varie azioni e
nelle discussioni su ciò che si doveva fare, tra le proposte che
erano state avanzate dalla dirigenza stessa, concordate e poi
discusse con le organizzazioni sindacali, ma anche vagliate qui, a
livello istituzionale, in diverse audizioni, c'erano una serie di
punti che partivano da un'analisi approfondita della situazione
della dirigenza.
Tra le varie iniziative, frutto poi di una sintesi diventata
bozza di verbale di accordo siglata il 19 maggio 2014, visto che si
parlava, a livello anche di ristrutturazione, di una riduzione del
costo del personale (personale inteso in quest'aula non solo o,
meglio, non tanto e non solo come forza lavoro riferita a tutte le
professionalità di livello basso che garantiscono la qualità
dell'azienda), si era puntato il dito sulla parte dirigenziale,
soprattutto su iniziativa politica e sollecitazione politica,
affinché arrivasse un taglio netto sui grandi emolumenti che queste
persone percepiscono. Noi avevamo anche contestato il fatto che,
prima di tagliare ai dipendenti e prima di andare a fare altre
azioni, ci fosse stato il taglio
in primis
dell'Amministratore unico e, anche qui...votato la rinuncia del
premio, il taglio del premio che non è arrivato ed è arrivato poi
in un momento successivo...un lauto premio, malgrado la situazione
disastrosa.
Fra le varie parti dell'accordo che è stato siglato tra le
organizzazioni sindacali e l'azienda c'era un punto espresso che
noi abbiamo richiamato nella risoluzione (è il punto 6, per essere
più precisi), che prevedeva, visto che questa linea era passata, di
tagliare anche e soprattutto ai dirigenti:
"Le riduzioni
previste per i dirigenti e per l'Amministratore unico avvengano nel
2014 nella misura rispettivamente del 25 e 30 percento delle
retribuzioni annue lorde".
In questo periodo, tra le varie
sollecitazioni sul tema del Casinò, si è parlato tanto e tante sono
state ancora ultimamente le iniziative in questa direzione. Ci è
stata segnalata - e tempestivamente abbiamo pensato di portare
questa iniziativa alla vostra attenzione, all'attenzione del
Consiglio e del Governo - l'assenza di certezza che tale punto sia
stato rispettato. I tempi dell'accesso agli atti, delle
interpellanze o delle interrogazioni sono state bypassati da questa
risoluzione. Quindi noi chiediamo, al di là dell'impegno del
Governo su cui torneremo, intanto se questa notizia, se questa
assenza di certezza che tale punto sia rispettato corrisponde al
vero. È un fonte abbastanza attendibile, nel senso che le fonti
sindacali sono quelle che hanno una sinergia continua con
l'azienda, e quindi sono coloro che trattano a nome dei lavoratori
e principalmente con la dirigenza, in qualsiasi azienda, a maggior
ragione in un'azienda che vede come azionista l'Amministrazione
regionale; poi si discute, il Consiglio, la Giunta, chi è
l'azionista...l'azionista è qui, in questo Consiglio, è questo
Consiglio, con parte esecutiva chiaramente nel Governo
regionale.
Oggi noi ci chiediamo, al di là degli inviti che non sono stati
rispettati, se anche questi accordi sindacali sono considerati dal
Governo regionale come semplice carta a cui poi si può o non si può
dare seguito. Quindi, Assessore Perron, credo che da lei, dal
Presidente, o da chi risponderà, vorremmo capire il ruolo
dell'Amministrazione regionale in questa parte di rispetto
dell'accordo, essendo voi, noi, parte integrante dell'azionariato
di riferimento e, essendo azionista di riferimento, se ritenete,
appurato il fatto che queste cose non siano state ottemperate, se
ritenete...anzi, il Consiglio regionale, attraverso questa
risoluzione, "impegna" il Governo regionale a verificare il
rispetto di tale accordo, che secondo noi è un accordo - nelle
discussioni, ma soprattutto nei contenuti - che in questa parte era
molto importante, perché andava a dare un segnale diverso rispetto
a tutto ciò che è avvenuto nel momento in cui le cose continuavano
a precipitare e in cui, appunto, il sacrificio era stato chiesto
solo alle professionalità che all'interno non avevano ruoli apicali
o dirigenziali.
Con questo primo intervento introduttivo noi vorremmo
semplicemente, a nome delle forze politiche che hanno sottoscritto
questa risoluzione, in parte denunciare questo fatto che ci è stato
segnalato, di mancato rispetto di una parte dell'accordo (parte
molto importante), e impegnare il Governo affinché questo impegno
venga effettivamente mantenuto. Non abbiamo scritto
"tempestivamente" anche perché è del 2014, quindi è passato quasi
un anno da quando questo accordo è stato siglato, per non
dire...sì, quasi un anno, e sarebbe veramente paradossale vedere
che oggi questo accordo non è stato rispettato, soprattutto in un
momento dove la dirigenza, che doveva già andare a casa a causa o
per merito delle risoluzioni di questo Consiglio, è ancora lì, è
ancora lì.
Noi ci auspichiamo veramente, Assessore Perron, che questa
dirigenza...che soprattutto questo Amministratore unico, che ha
fatto una comparsa anche non tanto breve in Valle d'Aosta facendo i
danni che sono stati fatti alla nostra Casa da gioco, possa
effettivamente essere congedato, come noi abbiamo capito in questi
ultimi mesi. Ci avete sempre detto, magari tra le righe, che questo
sarebbe avvenuto. A oggi, malgrado questi ultimi mesi di dibattito,
queste figure apicali sono ancora sempre saldamente in groppa e
parlano ancora a nome dell'azienda con interviste sui giornali,
anche interviste che spesso non fanno onore alla nostra Casa da
gioco, che un Amministratore sfiduciato avrebbe potuto evitare di
rilasciare... Oggi il tema Casinò ritorna, ritorna con una
sfaccettatura diversa, ma è sempre
à la une
, è sempre
à
la une
perché noi vediamo che le soluzioni che voi stessi avete
prospettato e promesso non stanno dando i frutti che forse anche
voi, in un momento di euforia, probabilmente dettata da qualche
leggero cambiamento, avevate auspicato.
Con queste premesse apriamo una discussione su questo tema che
noi continuiamo a ritenere non solo delicato, ma grave, perché
questa realtà continua a rappresentare e ad essere un problema,
mentre dovrebbe a tutti gli effetti, come lo è stato per anni,
essere un'opportunità, non solo per Saint-Vincent, non solo per chi
vi opera, ma per l'intera comunità valdostana.
Presidente
- Ci sono interventi? Siamo in discussione
sulla risoluzione. Qualcuno intende prendere la parola? Chiederei
di prenotarvi se volete iscrivervi. Non ci sono interventi? Ha
chiesto la parola l'Assessore Perron; ne ha facoltà.
Perron (UV)
- Grazie. Sì, ringrazio il collega per questa
descrizione che permette, anche se in modo molto veloce, di
ricostruire questa vicenda. Correttamente è stato detto che
quell'accordo fu molto discusso, molto travagliato, e che prevedeva
tutta una serie di impegni da parte dell'azienda; in modo
particolare, al punto 6, prevedeva giustappunto la riduzione delle
retribuzioni dei dirigenti e dell'Amministratore unico per l'anno
2014. Che cosa è stato fatto? L'indirizzo che è stato dato è,
ovviamente, quello di ottemperare, per quanto possibile, a questo
accordo.
Personalmente condivido che in un momento di difficoltà come
questo, in un'azienda, qualora si parli di tagli alle retribuzioni
in un'ottica di risanamento e di miglioramento dei conti
dell'azienda stessa, che questo debba valere per tutti, dal
personale alla dirigenza. Tutti all'interno di un'azienda devono in
ugual modo fare dei sacrifici che possano tentare di contribuire a
risanare la situazione finanziaria della Casa da gioco e quindi di
assicurare un futuro alla stessa.
Per quello che mi è dato di sapere, io posso dire ad oggi che il
punto che il collega Viérin citava, cioè la riduzione delle
retribuzioni dei dirigenti e dell'Amministratore unico per l'anno
2014, è stato rispettato dai 4 dirigenti e dall'Amministratore
unico. Ricordo che all'atto della riduzione per l'anno 2014
l'Amministratore ha rinunciato in pari misura anche per quanto
atteneva al compenso del 2013. Mi risulta che alcuni dirigenti
hanno già annunciato di voler manifestare la stessa disponibilità
per il 2015. Io mi riserverei di verificare nel dettaglio, se non
ho capito male lo spirito dell'iniziativa e, cogliendo l'impegno
con questa formulazione, fornirei una situazione dettagliata, sia
per quanto è avvenuto nel 2013che nel 2014, e magari di manifestare
gli impegni che i dirigenti hanno fatto per il 2015. In questo
momento non sono nella condizione di farlo, ma nella prima
occasione che il Consiglio ritiene utile o in una prossima adunanza
o all'esame della commissione consiliare competente. Quindi da
questo punto di vista mi riservo di approfondire meglio e meglio
dettagliare la misura di tutte le riduzioni fatte e di fornire ai
colleghi Consiglieri una rendicontazione dettagliata di tutto ciò
che è stato fatto, nella prima occasione che si ritiene utile. In
tal senso, se si condivide lo spirito, possiamo accettare e votare
favorevolmente questa risoluzione.
Presidente
- Grazie Assessore. Ci sono interventi in fase
di replica? Ha chiesto la parola il Consigliere Bertschy; ne ha
facoltà.
Bertschy (UVP)
- Grazie Presidente. Grazie Assessore.
L'accoglimento della risoluzione era l'obiettivo, in quanto
probabilmente in azienda mancano anche in questo momento le giuste
relazioni tra le organizzazioni sindacali e la dirigenza. Con la
massima tranquillità lei ci ha risposto, e non vedo per quale
motivo debbano rimanere ombre rispetto ad un accordo scritto,
scritto anche molto bene da parte di chi l'ha esteso perché, come
ben lei sa, non si incide solo sulla parte salariale, ma anche
sulla parte premiante, che in un bilancio che perde non dovrebbe
neanche esistere, però...fortuna di chi è stato capace di mettere
in campo un accordo di questo tipo! Rimane, come immagino anche per
lei, nel darci la risposta, la tristezza nell'apprendere che le
persone sono disponibili a rinunciare alla parte premiante del loro
stipendio...ma perché la rinuncia? Perché purtroppo i risultati non
arrivano! E quindi noi preferiremmo dire: "avanti con i premi".
Non faccio battute, ma sarebbe meglio per tutti pensare che i
nostri dirigenti stessero raggiungendo gli obiettivi per l'azienda,
per la comunità, per i dipendenti. Invece no, siamo qua, a dire
quasi quasi "bravi che non prendete i premi, perché tanto meglio di
così non possiamo fare"! Assessore, io spero che questa
rassegnazione non faccia parte del suo spirito e del suo obiettivo
politico. Non è attraverso la rassegnazione che noi dobbiamo
soccombere, anche perché il tentativo è quello di dire sempre di
più che i Casinò non funzionano e che diventeranno un problema.
Io non so in quale maniera e quale credibilità potrà avere la
persona che si è riferita a noi in futuro e si è riferita ad altri
rappresentanti politici, perché in occasione di un incontro
pubblico il dottor Baranzelli ha partecipato ad un nostro incontro
con spontaneità, senza inviti, ha voluto partecipare e ha voluto
incontrare altri Capigruppo presenti in Consiglio. Qualcuno ha
provato a descrivere questo
manager
come una persona senza
credito...potrà averlo, potrà non averlo...noi lo abbiamo ascoltato
in questa occasione pubblica e lo abbiamo ascoltato in incontri
privati; altri Capigruppo l'hanno ascoltato e l'ha ascoltato anche
lei. Questo piccolo messaggio di speranza che ha portato in
azienda, per quanto ci riguarda, è comunque un messaggio positivo;
non tutto è allo sfacelo, non è tutto alla rovina. Si può vedere e
pensare ai Casinò con un po' più di speranza. Certo che sarà mia
cura girare la relazione "pronto uso" che ha fatto o che deve
ancora fare dopo una visita in incognita ieri pomeriggio al Casinò
di Saint-Vincent. Ascoltando telefonicamente, vi posso dire che non
c'è soddisfazione né per i lavori eseguiti e neanche per quello che
ha potuto vedere. Non sappiamo se c'è un nuovo Re Mida, appunto;
questa persona che si aggira per la Valle d'Aosta non è stata qui
per chiedere incarichi...almeno, con noi è stato molto esplicito:
"Non sono qua per cercar lavoro, sono qua per provare a dare
comunque un contributo"
...vedremo se è una persona che lo vuol
fare seriamente. Noi, se lo farà seriamente, saremo qui ad
ascoltarlo e a portare le sue proposte. Io spero quindi che,
insieme a questi messaggi che pervengono dall'esterno, ci sia la
volontà da parte nostra di riprendere in mano questa azienda e
darle la speranza che serve per creare comunque una prospettiva
futura, a questa nostra azienda e alle altre aziende che
rappresentano questo settore. Aspettiamo i dati, ma soprattutto
aspettiamo i dirigenti, che non ci dicano che rinunciano ai premi,
ma che vanno a conquistarseli e che creano, attraverso la loro
capacità, un nuovo sviluppo e un nuovo futuro.
Presidente
- Altri interventi? Non ci sono altri
interventi? Possiamo mettere in votazione la risoluzione. Votazione
aperta. Tutti hanno votato? Tutti hanno votato. Votazione
chiusa.
Esito della votazione:
Presenti: 35
Votanti: 35
Favorevoli: 35
Il Consiglio approva all'unanimità.
Con questo vengono dichiarati chiusi i lavori del Consiglio.
Buona serata a tutti.
---
L'adunanza termina alle ore 17,16.
