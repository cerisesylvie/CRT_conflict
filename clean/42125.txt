Classificazione
AMBIENTE
Stoccaggio e smaltimento rifiuti



Oggetto del Consiglio n. 1077 del 7 novembre 2019 - Resoconto
OGGETTO N. 1077/XV - Interpellanza: "Rimodulazione in aumento
dell'ecotassa per il conferimento in discarica delle varie
categorie di rifiuti speciali".
Rini (Presidente) -
Punto 22 all'ordine del giorno. Per
l'illustrazione, la parola alla collega Pulz.
Pulz (ADU VDA) -
La premessa fondamentale di questa
nostra interpellanza, che riprende un tema su cui ADU VDA è
sensibile, vigila con attenzione da tempo e che ora è proprio anche
sotto i riflettori dell'opinione pubblica, è che l'Amministrazione
è tenuta ad agire sempre nel superiore interesse presente e futuro
della comunità perché, come ricorda a tutti noi Alcide De Gasperi,
un politico guarda le prossime elezioni, uno statista guarda alla
prossima generazione. È in questo superiore interesse della
comunità che rientra anche il diritto all'informazione, di cui
parlavamo peraltro poco fa nella precedente interpellanza, il
diritto al famoso palazzo trasparente e di vetro che abbiamo citato
tante volte in questa Aula.
Sui dati ambientali il decreto legislativo del 2005 all'articolo
8 è chiarissimo, lo rileggo velocemente giusto per ripassare un po'
insieme: "L'autorità pubblica rende disponibile l'informazione
ambientale detenuta, rilevante ai fini delle proprie attività
istituzionali avvalendosi, ove disponibili, delle tecnologie di
telecomunicazione informatica". Quindi questi dati devono essere
resi pubblici senza alcun timore per la legge sulla privacy, che
invece è stata evocata l'altro giorno in III Commissione, perché
quella tutela i dati personali e non quelli ambientali. Alla
lettera E poi si specifica che devono essere pubblicati i dati o le
sintesi di dati ricavati dal monitoraggio di attività che incidono
o possono incidere sull'ambiente. Infatti sul sito della Regione
Valle d'Aosta non troviamo quasi nulla: ci dispiace doverlo
sottolineare, però l'Assessore ha detto, e siamo certi che
succederà, che rimedierà preso.
Comunque, analizzando i dati ISPRA sull'ambiente, scopriamo con
grande piacere che anche l'Italia si sta adeguando alle richieste
delle varie direttive europee sul riciclo degli inerti e
sull'economia circolare. Risulta a livello nazionale che siamo
anche virtuosi: nel 2017 l'8,2 percento dei rifiuti inerti speciali
non pericolosi e speciali pericolosi è stato stoccato in discarica
e vi è stato un 67,4 percento di recupero della materia. A livello
nazionale si registra una diminuzione delle discariche che nei dati
più aggiornati del 2017 erano 324 contro le 364 di due anni prima e
risultano, sempre nel 2017, di fatto in attività 4597 impianti di
riciclo e recupero di rifiuti speciali.
A questo punto ci viene da dire: ma in Valle d'Aosta cosa sta
succedendo? Sempre dai dati ISPRA relativi all'Italia e quindi
anche alla Valle d'Aosta, s1 evince che in Valle d'Aosta si stanno
autorizzando nuove discariche, e siamo a 31, mentre in Italia
altrove chiudono e si scopre anche che nelle altre regioni viene
incrementata l'ecotassa. Allora ci chiediamo che cos'è. La
cosiddetta ecotassa rifiuti, che è più propriamente il tributo
speciale per i conferimenti in discarica, è un provvedimento che la
legge nazionale ha istituito già nel '95 e successivamente le
regioni, cui sono affidate l'esazione del tributo e le modalità per
la sua applicazione, l'hanno recepita ciascuna a modo suo, perché
la legge permetteva appunto questi margini di discrezionalità.
Le finalità del provvedimento sono intenzionalmente almeno
virtuose, perché si gravano di un tributo speciale i conferimenti
in discarica per incoraggiare la minore produzione di rifiuti e per
favorire modalità di smaltimento che siano meno impattanti dal
punto di vista ambientale e orientate al recupero di materia e al
recupero energetico, secondo la normativa nazionale ed europea e il
piano regionale dei rifiuti. L'ecotassa, per precisare, diciamo che
è stata recepita con estremo ritardo in Valle d'Aosta con la legge
dei rifiuti del 2007 ed è entrata a regime solo tre anni dopo, cioè
nel 2010, con una specifica delibera applicativa.
Noi consiglieri regionali, e questa volta non uso il
plurale
maiestatis
solo per includere intenzionalmente tutti noi di
ADU, ma perché l'interpellanza ha trovato il favore dei colleghi
del Movimento 5 Stelle che interverranno in replica. Colgo inoltre
l'occasione per ringraziare Legambiente e Valle Virtuosa che hanno
sollevato questi dubbi e hanno parlato di questi dati ufficialmente
durante la serata a Issogne, in cui ADU VDA ha invitato il comitato
di Pompiod a confrontarsi direttamente con la comunità di Issogne e
di Champdepraz. Da lì è derivato l'impegno formidabile della
cittadinanza a pretendere spiegazioni in merito al futuro della
loro discarica in una zona alluvionabile e ai piedi del Parco del
Mont Avic e del povero torrente Chalamy. Quindi noi interpelliamo
il Governo regionale per sapere innanzitutto quali siano i dati in
Valle d'Aosta su queste diverse aliquote del tributo speciale per
il conferimento in discarica, come sia messa l'ecotassa a livello
locale. Poi chiediamo di saper quale tariffa venga applicata ai
conferitori per i rifiuti speciali non pericolosi, e possiamo fare
l'esempio della discarica di Pompiod. La domanda è: ma viene
applicata la tariffa per gli inerti speciali, cioè non urbani, non
domestici, non pericolosi o quella per gli inerti da demolizione
edilizia? Questo è il dubbio. Poi chiediamo se si intenda
rimodulare verso l'alto gli importi dell'ecotassa per queste varie
categorie di rifiuti speciali, per evitare così la forte
importazione legata alla convenienza economica. Perché è inutile
che ce la raccontiamo: c'è certamente un beneficio economico per
questo tipo di
business
- lo diceva anche il collega Aggravi
qualche tempo fa - anche se il legale della Ulisse 2007, l'impresa
che gestisce la discarica di Pompiod, ha preferito dichiarare
lunedì in III Commissione che i conferitori scelgono quella
discarica per non avere problemi con il conferimento e perché loro
garantiscono quelle condizioni. Se quella affermazione può anche
essere vera, noi non possiamo assolutamente credere che i camion
carichi di rifiuti speciali vengano fin dentro la frazioncina di
Pompiod da mezza Italia del nord se non hanno alcun beneficio
economico. Quindi, ci sembra davvero che alzare l'ecotassa sia una
scelta politica da fare con grande urgenza.
In ultimo cogliamo l'occasione per tornare sulla domanda
essenziale. È la domanda filosofica di senso a cui nessuno finora
ci ha dato risposta, sennonché: il capitalismo funziona così,
fatevene una ragione che vi piaccia o no, non possiamo certo
bloccare i flussi di rifiuti in direzione Valle d'Aosta e le
relative attività di impresa. Qual è la domanda filosofica? La
domanda è questa: qual è l'utilità derivante alla salute pubblica,
all'ambiente, al sentiero naturalistico Ru d'Arberioz, all'attività
agricola, all'allevamento, alle otto povere specie di pipistrelli
tutelati dalla rete europea Natura 2000, all'industria casearia, ai
Comuni, alla Regione, al turismo della Regione Valle d'Aosta,
dall'aver concesso a delle società private, con delle apposite
delibere, di smaltire in discariche di proprietà privata rifiuti
appartenenti alla tipologia dei rifiuti non pericolosi, ma non è
certo che siano anche non nocivi, provenienti da lavorazioni
industriali svolte quasi esclusivamente al di fuori del territorio
regionale. La Valle d'Aosta, lo ribadiamo anche noi, non è una
discarica e non intende diventarlo neanche nella nostra epoca del
capitalismo avanzato.
Presidente
-
Per l'integrazione del breve tempo
che rimane, la parola al collega Vesan.
Vesan (M5S) -
Sarò brevissimo. Volevo solo puntualizzare
che si è ripetutamente discusso sul fatto che sia difficile,
complicato e comporti pesanti sanzioni penali nei confronti
dell'Amministrazione l'interruzione o la sospensione dell'iter
autorizzativo delle due discariche. Da parte nostra, come Movimento
5 Stelle e come ADU, in realtà questa interpellanza è un
suggerimento alla maggioranza su quale strada può essere seguita
per contenere l'arrivo di rifiuti in Valle d'Aosta. Il tributo
speciale può essere definito più o meno a nostra scelta e noi lo
stiamo tenendo bloccato fin dalla legge n. 31 del 2007: quando
abbiamo adeguato il piano del 2015 abbiamo espressamente previsto
nel piano che questo tributo non doveva venire toccato. Se noi
riuscissimo a individuare un tributo per i rifiuti speciali che non
sono prodotti sul territorio valdostano sull'ordine di grandezza
delle province di Trento e Bolzano, ma meglio ancora se fosse
addirittura superiore in funzione della valenza territoriale della
Valle d'Aosta e dell'assoluto disinteresse per la produzione di
rifiuti fatta dall'industria valdostana su questo settore, potremmo
tutelare il nostro ambiente lasciando andare a cadere delle
autorizzazioni senza dover incorrere in penali.
Presidente
-
Per la risposta, la parola
all'assessore Chatrian.
Chatrian (AV) -
Grazie ai colleghi che mi danno la
possibilità di entrare nel merito di un dibattito molto delicato,
di una sfida non facile, ma come sempre bisogna avere anche la
capacità e il coraggio di cercare delle soluzioni e soprattutto
come invertire la rotta. Invertire la rotta nel momento in cui non
sarò io, non sarà questo Governo e non sarà questo Consiglio
soprattutto a non illudere le persone, il territorio e le comunità.
Capisco e capiamo perfettamente le alte preoccupazioni, sia
nell'alta valle ad Aymavilles sia in bassa valle nella zona di
Issogne, Champdepraz e non solo.
Qualche considerazione prima di entrare nel merito delle
risposte. La prima: domani il Governo regionale alle 9:30
incontrerà il comitato che è nato in bassa valle qualche settimana
fa e lo incontrerà proprio per fare una fotografia di cosa è stato,
di cosa si è fatto, di quali sono state le autorizzazioni, di chi
ha partecipato, di chi non ha partecipato, di come ha partecipato
il territorio della bassa valle e della comunità dell'Evançon. Io
penso sia importante per poter iniziare un iter conoscere
perfettamente qual è lo stato dell'arte. Urlare non serve a niente,
illudere meno ancora, ma affrontare nel merito e con una certa
professionalità e competenza io penso che sia il nostro principale
dovere e obbligo, oltretutto. Quindi domani alle 9:30 incontreremo
il comitato che è stato costituito qualche settimana fa.
La seconda considerazione che vorrei fare è perché - penso che
in francoprovenzale renda molto l'idea - la
ronflà
[il
russare,
patois,
N.d.C.
] che passa è che sono state
convocate su
input
del sottoscritto le due conferenze di
servizio, il 15 di novembre per Pompiod e il 21 di novembre per
Issogne. È lì che si giocherà tutta la partita, ma né il 15 né il
21 novembre. Dico questo perché? Perché questa è una prima, sia per
l'alta valle che per la bassa valle, e sarà la stessa conferenza
dei servizi, all'interno dei suoi organi che decideranno il
prosieguo: data, modi, tempi, se ci sarà la necessità di convocare
una seconda, una terza, una quarta conferenza dei servizi. Io penso
che quello sia il luogo deputato per entrare nel merito: tempi,
modi e relazioni, pareri per raggiungere quale obiettivo?
L'obiettivo è di rivedere quelle che sono state le autorizzazioni
che sono già state concesse per il tramite di tutti gli attori.
Quando dico tutti gli attori, mi riferisco a tutti gli attori
dell'Amministrazione regionale a livello di strutture, tutti gli
attori della Azienda USL, dell'ARPA, dei territori.
Io sono veramente contento che i territori questa volta facciano
sentire la propria voce, perché l'assenza dei territori è stata
purtroppo troppo alta. In questo momento, se c'è questa volontà,
questa voglia, evviva! Evviva che ci sia il territorio nelle sedi
giuste, nei posti giusti che possano entrare nel merito e decidere
il proprio percorso.
Terza considerazione, prima di rispondere nel merito.
L'approccio, la nota che Legambiente ha messo in campo ieri:
condivido e condividiamo la proposta che Legambiente ci fa, ma la
vedo condivisibile da un punto di vista di percorso, la vedo
condivisibile dal momento in cui noi siamo fermi al 2007, la vedo
condivisibile da proporre già in finanziaria e tra qualche
settimana avremo modo di entrare nel merito e rivedere la
cosiddetta ecotassa. Ma per diversi motivi: per disincentivare, per
andare dalle parole ai fatti, quindi è condivisibile anche per
quello. È condivisibile perché il nostro ambiente è la nostra prima
ricchezza che abbiamo ed è condivisibile perché mai come in questo
momento, io penso, insieme ai comitati che nascono sul territorio,
insieme alle persone che sono preoccupate, dobbiamo trovare le
migliori soluzioni, non solo a chiacchiere ma nei fatti. Quindi
colgo positivamente l'invito, che non solo è accoglibile, ma anche
condivisibile. Sui modi e sui tempi, con chi è interessato a questo
a livello di Consiglio regionale, io sono a disposizione per
trovare le migliori formule, perché poi dovremo anche equilibrare
da una parte le tasse, perché queste sono ecotasse, e dall'altra le
esigenze del nostro territorio, legate alla tabella che fa ancora
riferimento, lo dicevate anche voi colleghi, alla legge del 2007
che poi è entrata in funzione praticamente nel 2009.
La Regione entro il 31 di luglio di ogni anno fissa con legge
l'ammontare dell'imposta, che non è più stata modificata, quindi la
volontà ci sarà di andare a rimodificare la legge già in
finanziaria, che sarà però operativa dal primo gennaio 2021. Ma
poco importa: sarà legge, sarà modificata, l'indirizzo è dello
Stato ed è per quello che è entro il 31 di luglio di ogni anno. Noi
lo faremo a dicembre e sarà comunque applicato subito dal primo
gennaio 2021, ma non è un segnale, è una proposta di percorso. È
così la legge e le regole del gioco sono quelle e io penso che poi
dobbiamo avere anche la capacità e la rapidità di affrontare nel
merito, per dare comunque delle risposte puntuali.
Quanto al primo quesito con cui si chiede al Governo quali sono
le diverse aliquote del tributo, cerco di essere rapido: rifiuti
inerti, essenzialmente rifiuti da demolizione l'ecotassa è 1,03
euro, rifiuti derivati da attività di scavo 10 euro, rifiuti
speciali assimilabili agli urbani 5 euro, rifiuti urbani da
spazzamento delle strade 5,16, rifiuti speciali assimilabili agli
urbani da spazzamento delle strade 10,33, fanghi da impianti di
depurazione delle acque reflue urbane assimilate 1,03, fanghi non
pericolosi 2,06, sabbie da impianti di depurazione 5,16, rifiuti
speciali non pericolosi 5,16, rifiuti speciali pericolosi ammessi
nelle discariche per rifiuti non pericolosi 10,33 euro. Per quanto
riguarda i rifiuti solidi urbani l'importo base, sempre a
tonnellata - non l'ho detto, stavo parlando a tonnellata - il
tributo è di 18 euro, a cui viene applicato una maggiorazione del
20 percento laddove la percentuale di raccolta differenziata sia
inferiore al 65 percento, mentre lo stesso importo di 18 euro viene
ridotto del 30 percento nei casi in cui la percentuale di raccolta
differenziata si collochi oltre il 65 percento, del 40 percento per
la fascia oltre 75 percento, del 50 percento per la fascia oltre
all'80 percento, del 60 percento dall'85 al 90 percento ed infine
del 70 percento laddove la raccolta differenziata superi il 90
percento.
Veniamo al secondo quesito. Le tariffe di conferimento delle
diverse tipologie di rifiuto speciale nelle diverse discariche
della regione sono determinate dai singoli gestori, in relazione ai
costi di investimento e di gestione effettivamente sostenuti. La
Regione determina annualmente le tariffe di propria competenza che
afferiscono al ricevimento dei rifiuti speciali assimilabili agli
urbani presso il centro regionale di trattamento dei rifiuti di
Brissogne. Per il 2019 la tariffa è pari a 135 euro a tonnellata,
con la deliberazione di Giunta regionale n. 540. Per quanto
riguarda la discarica di Pontey le tariffe applicate nel 2019 dalla
società VALECO sono queste: per gli urbani da spazzamento 27 euro a
tonnellata, per gli speciali assimilabili agli urbani da
spazzamento 27euro, pneumatici da raccolta urbana 100 euro, sabbie
provenienti dalla depurazione delle acque 27 euro, rifiuti non
pericolosi classe 1 167 euro, rifiuti non pericolosi classe 2 104
euro, rifiuti non pericolosi 41, scorie dello stabilimento Cogne
acciai speciali 25, fanghi 82, rifiuti terre e rocce pericolose 24
euro.
Per quanto riguarda le discariche per i rifiuti speciali inerti
di titolarità delle amministrazioni locali, al momento
l'Amministrazione regionale non dispone dei dati relativi alle
tariffe applicate. Sono state richieste dai nostri uffici, pertanto
appena le riceveremo potremo farle pervenire direttamente in
Commissione. Per quanto concerne invece la discarica di Aymavilles
la tariffa media praticata nel 2018, così come riportata nella
relazione annuale presentata dall'impresa, è pari a 15 euro a
tonnellata.
Come ho spiegato nella premessa, la rideterminazione del tributo
speciale deve essere effettuato con legge regionale: la faremo a
dicembre 2019 e, se verrà approvata da questo Consiglio, sarà
operativa dal primo gennaio 2021.
Per quanto riguarda l'ultima domanda, penso di aver risposto
nelle premesse che ho fatto all'inizio. Sono le prime due
convocazioni alle quali seguiranno tutte le altre utili per
raggiungere un obiettivo che è il mio ed è il nostro, quello di
andare a rivedere le autorizzazioni che sono state concesse, per
quanto riguarda Issogne del 2014, per quanto riguarda Pompiod nel
2016. Saremo però rispettosi dell'iter: per chi magari non conosce
l'iter delle conferenze dei servizi, nessun consigliere regionale,
nessun assessore può partecipare alle conferenze dei servizi, in
conferenza possono partecipare tutti i dirigenti che sono stati
convocati delle singole strutture e gli enti territoriali. In
questo caso sono stati invitati: per quanto riguarda Pompiod, il
Comune di Aymavilles e il Comune di Jovençan, più il comitato che è
stato invitato; per quanto riguarda la bassa valle sono stati
convocati, oltre a tutte le strutture regionali, agli enti
strumentali, alla USL e all'ARPA, i Comuni di Issogne e di
Champdepraz e un rappresentante dell'Unité des Communes. Qualche
giorno fa hanno richiesto al sottoscritto di sospendere l'iter, ma
non è il sottoscritto che può sospendere l'iter, non è la politica
che può sospendere l'iter, perché chi può rivedere, revisionare e
modificare le concessioni e le autorizzazioni fatte è
esclusivamente la conferenza di servizio. Mi scuso per essere
andato un po' lungo, ma io penso che era utile a tutti i colleghi e
consiglieri fare un po' il punto della situazione. Grazie ancora
per la richiesta che mi avete fatto.
Dalle ore 11:25 assume la presidenza il vicepresidente
Farcoz.
Farcoz (Président)
-
Pour la réplique, la parole
au collègue Vesan.
Vesan (M5S) -
Ringrazio l'Assessore per la sua risposta:
è stata molto discorsiva, per poi darci i dati solo velocemente
alla fine. Così sappiamo che buttare rifiuti speciali non
pericolosi ad Aymavilles costa 15 euro a tonnellata alle imprese.
Costa completamente, cioè l'ecotassa più l'utile dell'impresa vale
15 euro a tonnellata, quando noi cittadini valdostani per buttare i
nostri rifiuti urbani di casa nella discarica di Brissogne ne
paghiamo fra 18 e 20 euro, solo di tributo. In realtà, per buttare
in discarica il nostro rifiuto, che non è pericoloso e che non ha
problemi di certificazione né di nient'altro, arriviamo a pagare
130 euro. Quindi in realtà da lì si spiega molto facilmente il
perché la Valle d'Aosta è diventata un importatore di rifiuti.
Siamo particolarmente contenti della sua risposta e del fatto
che finalmente con la prossima finanziaria metterete mano a queste
tariffe, che sono veramente particolarmente vantaggiose per
l'imprenditoria. È fin strano che ci abbiano messo così tanto a
venire a buttare i rifiuti speciali in Valle d'Aosta, perché
abbiamo anche una tariffa che lei non ci ha citato, che è "rifiuti
speciali non pericolosi del settore metallurgico", cioè le scorie
dell'attività di fonderia, che sono espressamente fra i CER che
vengono buttati e importati in Valle d'Aosta. Uno dei due carichi
(due soltanto) analizzati dall'ARPA sono proprio rifiuti di questo
tipo e l'ecotassa prevista dalla legge regionale n. 31 del 2007,
che probabilmente le è sfuggita nella tabella e non ci ha citato, è
di 1,03 euro a tonnellata.
Voce fuori microfono.
Lei ha citato quella per i "rifiuti inerti", mentre questa è
"rifiuti speciali non pericolosi del settore metallurgico".
Approfitto dei pochi minuti che mi rimangono per dire che, sulla
scorta di tariffe di questo tipo, forse la capacità e rapidità di
cui ha fatto menzione per poter intervenire su queste tariffe solo
dal primo gennaio 2021 è un po' lenta. Probabilmente, visto che gli
atti che consentono l'utilizzo di queste discariche e la loro
operatività sono atti comunque discendenti da deliberazioni della
Giunta o da provvedimenti dirigenziali dell'Amministrazione, quindi
non sono solo vittime delle tempistiche previste dalle norme
statali, forse in autotutela, per il fatto che in realtà le
autorizzazioni sono state sostanzialmente rilasciate in deroga alla
pianificazione regionale e senza nemmeno un accenno negli atti al
fatto che veniva considerata e ammessa questa deroga, forse una
sospensione dell'autorizzazione in autotutela non è un'illusione
alla comunità, ma potrebbe essere un vero e forte segnale di
capacità e rapidità, come lei ci ha annunciato.
I territori questa volta fanno sentire la loro voce e lei
esprime tutta la sua soddisfazione: anche noi. Il problema grosso
sui dati e sulla gestione dei rifiuti è che l'Amministrazione
regionale non fa sentire ai territori la sua voce, infatti per
riuscire a sapere cosa succede bisogna diventare matti e cercare
disperatamente sul sito dati e informazioni che non si riescono a
trovare. Per fortuna alla fine poi i dati vengono pubblicati dalla
società EnVal, però solo dopo aver istituito il suo sito che fino a
pochi giorni fa non era nemmeno attivo.
