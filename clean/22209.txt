Classificazione
INFORMAZIONE
TURISMO E INDUSTRIA ALBERGHIERA



Oggetto del Consiglio n. 1863 del 5 aprile 2006 - Resoconto
OGGETTO N. 1863/XII - Rivista trimestrale dell'Assessorato
regionale del turismo. (Interpellanza)
Interpellanza
Premesso che:
- l'Assessorato al Turismo con deliberazione adottata nel
2003 si è dotato di una rivista trimestrale, al fine di "fornire
agli operatori di settore uno strumento d'informazione aggiornato
sulle attività istituzionali e di comunicazione tra i soggetti
interessati, al fine di permettere un loro coordinamento
sinergico";
- il contenuto dei numeri sino ad ora usciti non sembra
centrare l'obiettivo dichiarato, in quanto la rivista è in sostanza
una rassegna stampa retrospettiva di eventi già svoltisi;
i sottoscritti Consiglieri regionali
Interpellano
il Presidente della Regione e l'Assessore delegato per
conoscere:
1) quale sia l'utilità istituzionale e di promozione
turistica di divulgare notizie datate, già diffuse dagli organi di
informazione;
2) i motivi per i quali la rivista non si attenga alla linea
editoriale definita nella deliberazione di Giunta adottata nel
2003;
3) se l'attuale impostazione della rivista - difforme dalla
deliberazione istitutiva citata - sia frutto di una scelta politica
o se, invece, sia addebitabile al direttore responsabile;
4) qual è il bilancio ad oggi conseguente a questo nuovo
strumento pubblicitario.
F.to: Frassy - Lattanzi - Tibaldi
Presidente - La parola al Consigliere Frassy.
Frassy (CdL) - Questa interpellanza è l'evidenza che, quando un
Assessore non è presente in aula ed è l'Assessore delegato e
competente, le iniziative vengono rinviate, nel senso che tale
iniziativa era all'ordine del giorno dello scorso Consiglio e,
stante l'assenza dell'Assessore Pastoret, nessuno del nostro gruppo
si è sognato di voler discutere l'interpellanza. Il problema è che
nella dialettica politica bisogna semplicemente capirsi e non voler
a tutti i costi "bluffare", evidentemente qualcuno ha delle
sensibilità diverse.
Vado a tema sull'interpellanza oggetto di discussione.
L'argomento, Assessore Pastoret, non è nuovo. L'argomento di questa
rivista che viene pubblicata dal suo Assessorato è un argomento che
a più riprese il nostro gruppo ha portato all'attenzione dell'aula
e anche questa volta dobbiamo esprimere alcune considerazioni sui
numeri della rivista, così come sono stati pubblicati uno dopo
l'altro, rispetto alle previsioni che erano contenute nella
deliberazione che la Giunta aveva adottato, per dotare
l'Assessorato del turismo, sport, commercio e trasporti di uno
strumento di... non comunicazione, ma - si diceva in quella
deliberazione -
"uno strumento di informazione che fosse
aggiornato sulle attività istituzionali e che potesse consentire un
coordinamento sinergico tra i soggetti interessati"
. Ebbene,
esaminando questi numeri, abbiamo ogni volta la sensazione che
quegli obiettivi, che potevano essere anche condivisibili, non
siano centrati nelle pubblicazioni che ad oggi si sono susseguite.
Ho qui l'ultimo numero che ho ricevuto il 28 febbraio, l'ho
sfogliato e devo dire che è una rassegna stampa di dati e di eventi
superati dal tempo. L'apertura è sul "Parallelo di Natale" che si è
tenuto a dicembre, cioè 2 mesi prima rispetto alla pubblicazione,
evento importante, ma evento superato dalle cronache giornalistiche
locali e nazionali; sfogliando sempre l'ultimo numero si fa
riferimento ai "Cento giorni sulle Alpi", che si svolgevano fra
dicembre e febbraio, di conseguenza anche questa è una notizia
superata; si fa riferimento a pagina 3 ad una serie di eventi che
si sono consumati fra Parigi e Bruxelles a fine novembre 2005; si
fa riferimento alla presentazione avvenuta fra novembre e dicembre
di un catalogo di un "tour operator", che non vedo che tipo di
notizia possa essere se non una pubblicità - come si dice adesso -
più o meno occulta; si dà cronaca del "Festival Noir" che si è
tenuto ai primi di dicembre; si racconta del successo di "Linea
Verde", tenutasi anche questa fra novembre e dicembre; poi potrei
proseguire nello sfogliare le altre pagine che danno una serie di
notizie che sono superate. Ci domandiamo allora qual è il senso di
tenere in piedi una rivista "di tal fatta", soprattutto quando i
presupposti politico-amministrativi che avevate individuato erano
completamente diversi.
Quali sono i motivi per i quali la linea editoriale non
rispecchia gli "input" che la Giunta aveva dato al momento di
varare questa iniziativa? È una scelta politica o il Direttore
responsabile è talmente responsabile che non risponde all'"input"
politico che la Giunta aveva dato? Vorremmo capire, a fronte di
questo quadro che in maniera sintetica le abbiamo dettagliato, qual
è il bilancio che lei fa di questa rivista, qual è l'utilità così
come impostata e se ritenete di modificare l'impostazione dei
prossimi numeri, riportandoli a quelle previsioni che erano
contenute nella deliberazione del 2003, o se ritenete che questa
sia la linea editoriale da seguire... e, di conseguenza, sarebbe
opportuno a quel punto ritornare in Giunta per modificare i
principi contenuti nella deliberazione del 2003.
Président - La parole à l'Assesseur au tourisme, aux sports, au
commerce et aux transports, Pastoret.
Pastoret (UV) - I colleghi firmatari dell'interpellanza hanno
ricordato in modo corretto l'iniziativa di istituire un periodico
di informazione sull'attività dell'Assessorato, iniziativa che era
stata varata dal Governo regionale con l'obiettivo di migliorare i
flussi di informazione fra l'Amministrazione regionale, il mondo
degli operatori, dei soggetti a vario titolo interessati alle
differenti tematiche. Potrei giungere subito alla conclusione, ma
per dovere non solo di educazione, ma anche istituzionale devo fare
un minimo di premesse e devo dire che, così descritte nella
deliberazione, le finalità sottese a questa iniziativa che potremmo
definire come linee editoriali erano ben espresse nel provvedimento
che ne aveva disposto l'approvazione. Scopo della rivista era
quindi quello di creare un contenitore che fosse suscettibile di
raccogliere un insieme di informazioni riguardanti l'operato
dell'Assessorato nei diversi settori, questo allo scopo di
divulgare la conoscenza di fatti ai quali gli organi di stampa
potessero non aver concesso spazi e dettagli adeguati, non per
cattiva volontà o per indifferenza, ma per necessità, poiché non si
può pretendere che gli organi di stampa abbiano come funzione
principale quella di seguire l'attività dell'Assessorato e di
fornire spazi ampi e adeguati alle eventuali aspettative. Questo
avrebbe dovuto servire anche come possibilità di offrire agli
operatori del settore uno spaccato delle iniziative realizzate o in
fase di realizzazione della Regione, o comunque da questa sostenute
o promosse in varie occasioni. Sotto il profilo dei contenuti,
quindi, la rivista era stata immaginata come uno strumento non
sostitutivo o complementare agli organi di informazione, ma come un
soggetto che con una certa agilità dovesse "riempire" le funzioni
fissate dalla deliberazione di Giunta, ma che sono in parte quello
che ho riassunto prima.
Se faccio un ragionamento astratto, ritengo che la divulgazione
attraverso tale strumento di informazioni, peraltro già recensite
dalla stampa regionale, non ne facesse venir meno l'utilità nella
misura in cui i medesimi fatti fossero stati descritti anche
secondo il punto di vista dell'Assessorato e fossero raccolti in un
unico contenitore, una sorta di diario di bordo delle attività e
delle iniziative di interesse, riferite ad un determinato periodo
di tempo. Se le finalità che erano state fissate dalla Giunta
all'atto dell'approvazione dell'iniziativa siano state pienamente
raggiunte o no, è un giudizio che va riservato a quanti hanno avuto
occasione di sfogliare la rivista. Personalmente vi ho trovato
delle incongruenze che non sto a descrivere, ma che sono poi la
genesi delle decisioni che adesso le vado ad annunciare.
Se da un lato questa rivista poteva essere utile, ritengo
personalmente che la scelta e la configurazione dello strumento,
cioè una rivista periodica sulla base di una produzione tipografica
- che peraltro abbiamo dovuto affidare con una procedura di
evidenza pubblica, e che ci ha messo nelle condizioni di
aggiudicarla ad un soggetto che fisicamente non sta qui vicino -,
tutte le incombenze che ne derivano - registrazione al tribunale,
nomina di un responsabile, eccetera - hanno comportato all'atto
pratico e una complicazione da un lato, e un'"ingessatura" delle
potenzialità che erano state individuate nella realizzazione dello
stesso quindi, a mio avviso, una conseguente limitazione della
capacità di cogliere appieno gli obiettivi inizialmente posti. Devo
dire che tale rivista era partita sotto forma sperimentale, si era
voluto provare a mettere in piedi questa cosa con l'intento di
verificare strada facendo se fosse il caso di modificare i suoi
contenuti, la sua organizzazione e di mantenerla. Alla luce di
queste brevi osservazioni che le ho fatto e anche di quelle che ha
fatto lei, che condivido in larga parte, a conclusione del
contratto di stampa stipulato a seguito di quanto previsto dalla
deliberazione di Giunta del 2003, ho ritenuto di sospendere
l'iniziativa e di riflettere sulla possibilità di addivenire a
risultati analoghi eventualmente mediante adozione di strumenti più
agili e meno onerosi.
In conclusione ritengo e considero chiusa tale esperienza,
peraltro questo non lo dico oggi, non so se già addirittura lei non
mi pose questa domanda quando discutemmo del bilancio di previsione
del 2006 e, come vi fu modo di vedere, gli stanziamenti che sono
stati previsti su quel capitolo di bilancio erano stati ridotti e
quindi non più sufficienti a mantenere in piedi un'iniziativa di
questo genere. La mia risposta quindi è la seguente: seppure
personalmente continuo a pensare che possa esserci l'esigenza di
dotarci di strumenti che possono avvicinare l'Amministrazione ai
cittadini, fornendo informazioni utili e necessarie all'attività
dell'Assessorato anche al di là di quanto può fare in questa
direzione la stampa locale, non ritengo che questo possa avvenire
nella forma e con il mezzo che era stato individuato per delle
ragioni oggettive, evidenti, e che sotto questo punto di vista non
solo sia utile, ma sia opportuna la sospensione di tale iniziativa,
la chiusura di questa esperienza, in attesa di vedere la
possibilità di poterci dotare, semmai ne sarà il caso, di uno
strumento più agile e più funzionale alle esigenze di conoscenza
dei cittadini, più che di comunicazione da parte del
sottoscritto.
Presidente - La parola al Consigliere Frassy.
Frassy (CdL) - Sarà una replica molto breve, perché siamo
soddisfatti della risposta che l'Assessore ci ha dato, sia nella
sostanza, cioè nel merito della risposta, sia nei riflessi
politico-amministrativi della risposta. Riconosciamo che, quando su
questioni tecniche - e "questioni tecniche" sono sicuramente una
rivista come questa - si fa prevalere la forza della ragione, si
possono trovare dei punti in comune a prescindere dai ruoli di
Governo e di minoranza che si ricoprono in quest'aula. Sono dei
punti in comune con un obiettivo: quello di comunicare in maniera
diversa e più efficace, come lei ha giustamente evidenziato, ciò
che ad oggi era un bollettino a lustro dell'Assessore di turno e
sicuramente essere passati dalle 12 pagine e dalle 12 foto del suo
predecessore illustre, ora Presidente della Regione, alla chiusura
della rivista le fa onore per il modo in cui vengono gestite le
risorse pubbliche. Dobbiamo dire in proposito che auspicheremmo nel
futuro progetto che lei vorrà riconsiderare in base alle esigenze
di comunicazione, soprattutto di comunicazione di quella parte
importante del suo Assessorato, la quale è poi anche parte
importante nell'economia e nella prospettiva del futuro regionale,
che è il turismo, una capacità di puntare più sulla programmazione
rispetto a quella che è stata finora privilegiata, ossia la
resocontazione. È stato detto da più parti, non solo dagli addetti
ai lavori, ma anche da soggetti attenti che per mestiere studiano
le forme di comunicazione che facciamo spesso eventi importanti, ma
non riusciamo a programmarli per tempo, dunque non riusciamo a
venderli, ossia a portare in Regione quei turisti di cui abbiamo
necessità per poter innescare un certo volano economico. Penso
perciò che le attenzioni del suo Assessorato sul turismo debbano
essere incentrate su questo aspetto: programmazione,
programmazione, programmazione con largo anticipo.
