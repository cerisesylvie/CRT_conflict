Classificazione
FINANZA REGIONALE E LOCALE
Finaosta
TRASPORTI E VIABILITÀ
Trasporti



Oggetto del Consiglio n. 421 del 25 febbraio 2004 - Resoconto
OGGETTO N. 421/XII - Finanziamenti da parte di Finaosta al
gruppo societario "Eurovie". (Interrogazione)
Interrogazione
Osservato come la Valle d'Aosta sia stata interessata in
queste ultime settimane da uno scandalo economico-finanziario di
rilevante gravità, emerso a seguito di indagini della magistratura
in riferimento alla vicenda del fallimento del gruppo societario
"EUROVIE";
Preso atto che la FINAOSTA S.p.A. avrebbe finanziato in modo
significativo il gruppo EUROVIE, quando già tale gruppo avrebbe
evidenziato una situazione di insolvenza;
Ritenuto necessario chiarire quale sia stato il ruolo della
FINAOSTA S.p.A. ed eventualmente dell'Amministrazione regionale
nella vicenda;
il sottoscritto Consigliere regionale
Interroga
L'Assessore competente per sapere:
1) in quali anni e per quali importi la FINAOSTA S.p.A. ha
finanziato la società EUROVIE e le società dalla medesima
controllate o comunque collegate;
2) su quali basi sono stati effettuati detti finanziamenti e
quale esito hanno avuto;
3) se ulteriori finanziamenti hanno riguardato le società che
hanno acquisito attività aziendali dal fallimento del gruppo
EUROVIE e, in caso affermativo, in quale misura e a quali
condizioni.
F.to: Curtaz
Président - La parole à l'Assesseur au budget, aux finances, à
la programmation et aux participations régionales,
Marguerettaz.
Marguerettaz (UV) - In questa interrogazione il Consigliere
Curtaz pone delle richieste che immagino servano per acquisire una
serie di dati che sono particolarmente elaborati e complessi, per
cui ho predisposto un documento che ho fornito al Consigliere. Per
dare un'inquadratura generale, abbiamo il "gruppo Follioley", che
ha avuto dei rapporti differenziati con tutte le sue società con la
gestione di "Finaosta", rapporti che sono avvenuti sia in gestione
speciale, sia in gestione ordinaria. Le società interessate sono
specificatamente: "Elialpi", "Eurovie costruzioni" - entrambe
S.p.A. -, "Aereoservice S.r.l.". La posizione anche giuridica di
queste società è differenziata: la società "Elialpi" è in
concordato preventivo dal 1995; l'Eurovie costruzioni S.p.A." è in
amministrazione controllata dal 1993, in concordato preventivo dal
1995 ed è fallita nel 1999; "Aereoservice S.r.l." è in
amministrazione controllata dal 1993 e in concordato preventivo dal
1998. Abbiamo quindi, più che un'evoluzione, una degenerazione dal
punto di vista giuridico di queste società.
I rapporti risalgono a tanti anni fa. "Elialpi" nella gestione
speciale ha avuto le deliberazioni della Giunta regionale, perché
in gestione speciale "Finaosta" gestisce dei fondi che sono di
competenza regionale, il 17 giugno 1988 e, successivamente a questa
deliberazione, vi è stata un'assunzione da parte del Consiglio di
amministrazione della "Finaosta" del settembre 1988 e quindi
l'emissione di due prestiti obbligazionari che non sono assistiti
da garanzie. L'operazione finanziata era l'acquisto di aeromobili
per 1 milione di euro. Molto più complessa la posizione, sempre in
gestione speciale, di "Eurovie", che ha delle deliberazioni della
Giunta regionale risalenti al gennaio e all'ottobre del 1991,
successivamente le deliberazioni del consiglio di amministrazione;
gli investimenti effettuati sono importanti e abbiamo 5.216.000
euro circa per l'acquisto di beni strumentali ammortizzabili ed
impianti produttivi, abbiamo altri 4 mutui, sempre erogati nel
corso del 1991 e 1992, per complessivi altri 3.980.000 euro circa,
distinti per vari mutui; le garanzie erano in parte ipotecarie, in
parte personali fornite personalmente dall'Amministratore, Sig.
Follioley Giuliano. Il fabbricato su cui gravavano le ipoteche
della società fallita non è ancora stato venduto, ma lì, in caso di
vendita, vi sarà la possibilità di avere del recupero. Per quel che
attiene "l'Aeroservice S.r.l.", anche qui stiamo parlando di
deliberazioni della Giunta regionale del 1991; l'investimento
finanziato era la costruzione di fabbricati, impianti fissi e beni
strumentali per 2,065 milioni di euro e successivamente altri 3
mutui per 1.519.000. Qui poi vi è una tavola riassuntiva, dove
emerge che in gestione speciale la somma del capitale residuo di
tutte queste società, che vi ho rappresentato, da rimborsare è
5.201.000.
Abbiamo poi i rapporti delle società del gruppo in gestione
ordinaria: per "Elialpi S.p.A.", che ha le attività deliberate dal
Consiglio di amministrazione della "Finaosta" del 1985, vi sono 3
prestiti obbligazionari per complessivi 1.291.000; per il "Centro
Follioley S.p.A.", che è una società fallita nel 2001, abbiamo
delle deliberazioni del Consiglio di amministrazione di "Finaosta"
del 1988, anche qui abbiamo prestiti obbligazionari, mutui, gli
investimenti finanziati sono la costruzione del centro servizi per
le aziende del gruppo, l'acquisto di strumenti. Abbiamo altre
deliberazioni sempre sul "Centro Follioley S.p.A." dell'agosto 1991
per un mutuo di 371.000, quindi, complessivamente, in gestione
ordinaria tra "Elialpi" e "Centro Follioley" abbiamo, per dare il
dato di sintesi come precedentemente ho dato per la gestione
speciale, un capitale da rimborsare ancora di 1.438.000.
Evidentemente, trattandosi di società soggette a procedure
concorsuali, cioè concordati, piuttosto che fallimenti, il recupero
di questi prestiti è condizionato all'esecuzione della procedura
che è gestita o posta sotto tutela degli organi del Tribunale di
Aosta. Abbiamo poi un'operazione ancora a valere sulla legge
regionale n. 101/82, fatta nei confronti della società "Sofitalia",
che è stata incorporata dalla "Centro Follioley S.p.A.". Non
risultano operazioni di nuovi affidamenti alle società del gruppo -
perché nell'interrogazione mi si chiede se ve ne sono -, non
risultano esserci operazioni recenti.
Président - La parole au Conseiller Curtaz.
Curtaz (Arc-VA) - Ringrazio l'Assessore per averci fornito
questo quadro ampio e dettagliato di tutti i finanziamenti ricevuti
dal "gruppo Follioley" in riferimento agli anni precedenti
all'apertura dei procedimenti concorsuali; ovviamente, questi dati
andranno esaminati più nel dettaglio.
Quello che emerge in maniera piuttosto evidente dai quadri
riassuntivi è che abbiamo prestiti piuttosto significativi, perché
stiamo parlando, fra l'altro, di anni che vanno dal 1988 fino ai
primi anni '90; significativi, dicevo, perché, se sommiamo quanto
prestato al "gruppo Follioley" da "Finaosta" in gestione ordinaria
e in gestione straordinaria, abbiamo un totale di un po' più di 10
milioni di euro e quindi circa 20 miliardi di lire. Di questi 20
miliardi di lire apprendiamo dall'Assessore, peraltro le notizie
erano già state anticipate da "La Stampa" abbastanza correttamente,
non sono rientrati - potremmo dire: "non sono ancora rientrati", ma
sarebbe da essere forse un po' troppo ottimisti - circa 13 miliardi
di lire. Il buco della "vicenda Follioley", per quanto riguarda la
"Finaosta", ed indirettamente le casse regionali, quindi è di 13
miliardi.
Credo che questo tema, come tutti i temi collegati a questa
vicenda, necessitino di approfondimenti, perché il rapporto
"Finaosta-Eurovie" è solo uno dei vari rapporti interessanti dal
punto di vista politico-finanziario di questa vicenda. Dicevo, solo
uno dei rapporti perché, dalle indagini svolte dalla Magistratura,
sembrerebbe che questa vicenda abbia dei risvolti piuttosto
preoccupanti e non a caso vi è chi l'ha definita una sorta di
"Parmalat" locale.
Assessore, se lei è d'accordo - ma farò questa proposta
eventualmente in sede di commissione -, penso si possa arrivare ad
un approfondimento di questa materia in sede di commissione
competente, che credo sia la IV, perché non è questa la sede per
poter andare nel dettaglio di transazioni finanziarie. Spero che il
Presidente e la commissione intera accolgano questa proposta e
quindi vi possa essere un approfondimento in quella sede perché,
fra l'altro, credo sia interesse di tutti fare la massima chiarezza
in questa materia, atteso il rilievo che ha questo scandalo e il
rilievo che potrebbe ancora avere all'esito delle indagini che sono
in corso a livello penale.
