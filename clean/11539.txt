Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2880 del 4 dicembre 1991 - Resoconto
OGGETTO N. 2880/IX Progetto di sistemazione delle fermate
autobus sul territorio regionale.
(Interpellanza)
Errore.
L'origine riferimento non è stata trovata.
Presidente
Do lettura dell'interpellanza
presentata dai Consiglieri Bajocco, Cristina Monami e Chenuil,
iscritta al punto 14 dell'ordine del giorno.
Interpellanza Considerato che gli orari esposti nelle fermate
degli autobus in Aosta e nelle diverse località della Valle
risultano di impossibile lettura, in speciale modo per le persone
anziane o che presentano problemi di vista;
ricordato che già in varie occasioni il Gruppo regionale PCI-PDS
ha sollevato la questione della funzionalità e della adeguata
segnalazione delle fermate degli autobus;
i sottoscritti Consiglieri regionali del Gruppo PCI-PDS
interpellano
l'Assessore competente per sapere se non intenda predisporre in
tempi brevi un progetto di sistemazione delle fermate autobus
sull'intero territorio regionale finalizzato a rendere facilmente
accessibili agli utenti i dati relativi agli orari e alle linee di
percorso.
Presidente
Ha chiesto la parola il Consigliere
Bajocco; ne ha facoltà.
Bajocco (PCI-PDS)
Abbiamo presentato questa
interpellanza perché è evidente a tutti il modo in cui sono
attrezzate le fermate degli autobus nella città e nella Valle: vi è
un piccolo cartello, 10 centimetri per 10, che riporta gli orari ed
i percorsi, ma non lo si riesce neppure a leggere perché è coperto
da una plastica ed è inoltre così piccolo da costringere gli utenti
ad inforcare gli occhiali.
L'interpellanza vuole sollecitare l'Assessore Fosson a prendere
a cuore questo problema ed a fare installare dei cartelli più
grandi, come quelli che si trovano in tutte le altre città
italiane, delle dimensioni di centimetri 50 per 60 o 60 per 80, che
possono essere letti anche da chi non ha una buona vista.
Poiché non è la prima volta che il Gruppo PCI-PDS solleva questo
problema, vorremmo finalmente che fosse risolto nel più breve tempo
possibile.
Grazie.
Presidente
Ha chiesto la parola l'Assessore
all'ambiente, territorio e trasporti, Fosson; ne ha facoltà.
Fosson (DC)
Il problema sollevato dal Consigliere
Bajocco è reale. Effettivamente, è impossibile poter leggere i
cartelli così come sono. Si può dire, infatti, che anche se non è
stato del tutto inutile averli messi, certamente non fanno il
servizio che loro è richiesto.
Speriamo di poterli modificare e rinnovare in tempi brevi
nell'intera parte grafica tanto per la città di Aosta quanto per i
trasporti extraurbani. I fondi necessari sono già previsti nel
bilancio del 1992, per cui speriamo di poter svolgere le necessarie
gare d'appalto entro la fine di gennaio per aggiudicare la
fornitura e la posa dei nuovi cartelli.
Voglio ancora sottolineare che i ritardi o le mancanze sono
dovute, come già dicevo rispondendo alla mozione che ha aperto
l'ordine del giorno, al fatto che non c'è ancora un piano di bacino
di traffico: non l'abbiamo portato all'esame del Consiglio perché
il comune di Aosta non ha ancora presentato le sue
osservazioni.
Il bacino di traffico stabilisce in termini di integrazione
intermodale e di razionalità dei tempi e dei percorsi quale sarà il
nuovo assetto delle linee e dei servizi di trasporto. Di
conseguenza, una razionalizzazione delle linee e dei trasporti non
può prescindere da una corretta segnaletica, che ne è parte
fondamentale ed integrante.
Presidente
Ha chiesto la parola il Consigliere
Cristina Monami; ne ha facoltà.
Monami (PCI-PDS)
Nel ringraziare l'Assessore per
la risposta, mi permetto di invitarlo a leggere quanto abbiamo
trovato oggi sul tavolo, cioè la sintesi dello studio condotto
dalla società Meta per conto della Presidenza del Consiglio.
Mi fa piacere sentir parlare di ristrutturazione delle linee di
trasporto, ma se l'Assessore legge o questo lavoro, potrà capire
quali sono le grosse contraddizioni nei trasporti della nostra
Regione. Abbiamo un'auto ogni 1,4 abitanti e credo di poter dire
che il servizio dei trasporti non possa essere definito soltanto
per la sua efficienza intrinseca, ma anche per le relazioni con gli
altri servizi.
Vorrei inoltre ricordare solo due o tre punti salienti di questa
indagine, che riguarda gli orari dei servizi: la lentezza del
servizio ferroviario è anacronistica; il servizio con pullman
collega le varie località direttamente col capoluogo.
Ecco, io mi auguro che ristrutturare significhi anche rivedere
questa situazione. Secondo noi, infatti, è assurdo che dei pullman
da 60 posti partano da Aosta per arrivare a Perloz, Saint-Marcel o
nei vari paesini sperduti... La Valle d'Aosta ha una struttura tale
per cui sarebbe possibile organizzare un trasporto a spina di
pesce.
Come e perché? Perché in questo modo, con un servizio di andata
e ritorno verticale si potrebbero fare più corse più velocemente e
le valli laterali potrebbero essere collegate a questo servizio
centrale di base.
In Valle d'Aosta c'è l'esigenza di un trasporto che funzioni.
Stando però all'indagine, la gente non lo usa perché non è
funzionale, non è rispondente agli orari, non fa risparmiare tempo,
cioè è un carrozzone che peraltro costa oltre 20 miliardi.
Quindi, come il mio collega Bajocco, anch'io invito l'Assessore
a contattarci, perché siamo interessati a collaborare su questo
piano.
