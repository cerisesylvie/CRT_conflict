Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3893 del 9 novembre 1992 - Resoconto
OGGETTO N. 3893/IX Interventi regionali per la soluzione dei
problemi concernenti i lavoratori dell'ex Gruppo Freydoz.
(Interpellanza)
Presidente
Do lettura della interpellanza presentata
dal Consigliere Limonet:
Interpellanza Visto la difficile situazione in cui versa l'ex
Gruppo Freydoz, da cui il conseguente licenziamento di operai,
impiegati e la non corresponsione dello stipendio ai
rimanenti;
Rilevato inoltre la difficile situazione in cui versa tutto il
settore edile valdostano;
il sottoscritto Consigliere regionale
Interpella
il Presidente della Giunta regionale per conoscere in quale modo
intende agire:
1) per risolvere il problema dell'occupazione, sia dei
dipendenti dell'ex Gruppo Freydoz che di altre imprese edili;
2) per garantire la corresponsione degli stipendi a quanti hanno
lavorato e lavorano ancora in detto Gruppo;
3) per un pronunciamento del Tribunale rispetto alla richiesta
di concordato avanzata dall'ex Gruppo Freydoz.
Presidente
Ha chiesto di illustrare l'interpellanza il
Consigliere Limonet, ne ha facoltà.
Limonet (DC)
Da quanto traspare dalla lettura degli
organi di stampa, dall'ascolto degli altri organi di informazione,
come televisione e radio, che hanno sempre effettuato la giusta
sintesi delle numerose assemblee dei dipendenti dell'ex Freydoz,
degli incontri realizzati con le forze sociali, appare sempre più
evidente la difficile situazione in cui versa l'ex gruppo Freydoz,
da cui il conseguente licenziamento di operai ed impiegati e la non
corresponsione dello stipendio.
Visto inoltre la difficile situazione in cui versa l'intero
settore edile valdostano, si chiede al Presidente della Giunta o a
quanti sono competenti per rispondere, in quale modo intende agire
per risolvere il problema della occupazione sia dei dipendenti
dell'ex gruppo Freydoz che di altre imprese edili, in che modo
intende agire per garantire la corresponsione degli stipendi a
quanti hanno lavorato e lavorano ancora in detto Gruppo. Si chiede
inoltre di conoscere il pronunciamento del Tribunale rispetto alla
richiesta di concordato avanzata dall'ex Gruppo Freydoz.
Presidente
Ha chiesto di parlare l'Assessore al
Bilancio e alle Finanze Lavoyer, ne ha facoltà.
Lavoyer (ADP)
Al primo quesito della interpellanza del
Consigliere Limonet rispondiamo che stiamo facendo una valutazione
su quale ruolo pos-sono giocare sia la Regione sia la Finaosta, nel
quadro delle proposte che si stanno elaborando avvalendosi della
consulenza del dott. Giuseppe Piaggio, che è stato incaricato dalla
Giunta regionale, con delibera n. 9739 del 23 ottobre 1992, di
elaborare proposte tese a consentire il recupero delle strutture
produttive del gruppo Freydoz, al fine di salvaguardare i livelli
occupazionali, la professionalità del personale, le iscrizioni
all'albo costruttori.
Tra le ipotesi all'esame vi è quella della costituzione di una
società avente come socio qualificante la Finaosta, società che
dovrebbe acquisire complessi aziendali o rami di impresa facenti
capo al gruppo Freydoz. Dopo la loro ristrutturazione, tesa a
consentire il recupero della piena efficienza produttiva, la
partecipazione della Finaosta verrebbe ceduta a terzi.
L'ipotesi prospettata necessita però, oltre che di alcuni
approfondimenti in sede politica, anche della acquisizione di
alcuni pareri giuridici, che dovrebbero essere forniti in
settimana.
Per quanto riguarda la seconda domanda della interpellanza, si è
in attesa di fare presenti le esigenze dei lavoratori al
commissario, perché lo stesso possa valutare la possibilità di
effettuare il pagamento di acconti anche prima della omologa del
concordato. E' stato in ogni caso già richiesto alla banca Valle
d'Aosta di esaminare la possibilità di corresponsione delle
anticipazioni, con modalità ancora da definire, ma in ogni caso
onerose per i lavoratori, che dovrebbero in tal caso corrispondere
gli interessi.
Sul terzo quesito si può rispondere che il tribunale di Aosta ha
accolto le istanze di concordato presentate dalle società ed ha
nominato commissario il dott. Luciano Cagnassone di Torino, che si
è riservato di accettare la carica. Da notizie informali
risulterebbe che il commissario dovrebbe sciogliere la sua riserva
domani mattina ed accettare l'incarico stesso.
Presidente
Ha chiesto di parlare il Consigliere
Limonet, ne ha facoltà.
Limonet (DC)
Credo che non sia possibile esprimere
soddisfazione ma neanche insoddisfazione per le risposte ad un
argomento che richiede una continua attenzione, e che è comunque
legato a tanti altri fattori, per cui non si possono esigere delle
risposte più immediate e completamente soddisfacenti.
Invito comunque la Giunta ad intervenire, naturalmente con tutta
la sua forza e nel modo che le è consentito assieme al Consiglio
regionale, in modo da seguire attentamente e se possibile risolvere
quanto prima il problema e riferire in Consiglio regionale.
