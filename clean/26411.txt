Classificazione
(Nessuna classificazione presente)


Trascrizione informale del dibattito dell'aula
Oggetto del Consiglio n. 22 del 30 gennaio 1973 - Resoconto
OGGETTO N. 22/73 - Sostituzione dell'ex Consigliere Fosson
Pietro nella carica di Vicepresidente del Consiglio.
(Rinvio)
Dolchi (P.C.I.)
- Da sei o sette riunioni del Consiglio
noi abbiamo questo argomento che il Presidente definisce "per
memoria", anche se sommessamente faccio rilevare che questa
formulazione non la si trova nel Regolamento; ci è stato spiegato
la prima volta che questa dizione è apparsa e la memoria era
rivolta alle forze politiche affinché trovassero un accordo per
giungere alla nomina del Vice Presidente mancante in seguito alle
dimissioni del Vice Presidente Fosson. Ecco da parte nostra
vorremmo sottolineare che non ci sono state iniziative da parte di
nessuno perché si realizzasse questo accordo fra le forze politiche
che il Presidente del Consiglio aveva sottolineato come
indispensabile affinché si procedesse alla nomina.
Quindi non c'è accordo fra le forze politiche perché non è stato
ricercato e noi riteniamo che, indipendentemente da questo, il
Consiglio quando c'è un argomento all'ordine del giorno e,
soprattutto quando questo argomento all'ordine del giorno prevede
una votazione, è arbitro e sovrano di partecipare alla votazione,
di provocare e di realizzare la votazione.
Riteniamo anche che il fatto che da oltre tre mesi non ci sia
uno dei tre Vice Presidenti del Consiglio è un fatto per lo meno
anormale e che investe non tanto la responsabilità delle forze
politiche quanto la responsabilità del Consiglio stesso; sarebbe
sufficiente che questo argomento invece di essere rinviato, di
essere inserito come memoria e di essere rinviato ogni volta fosse
affrontato dal Consiglio regionale.
Noi non intendiamo, dette queste cose, richiedere che il
Consiglio così immediatamente proceda ad una votazione; abbiamo
delle opinioni in proposito sulla composizione dell'Ufficio di
Presidenza che ci riserviamo eventualmente di ribadire e di
esternare nella prossima seduta; il mio intervento, a nome del
Gruppo comunista, è quello di richiamare l'attenzione dei colleghi
Consiglieri sul fatto che se anche non si procede oggi, noi
riteniamo indispensabile e importante per la funzionalità e la vita
del Consiglio regionale che l'Ufficio di Presidenza sia completato
e che quindi se non lo si vuole fare oggi almeno per la prossima
seduta del Consiglio quando ancora questo argomento sarà riportato
all'ordine del giorno i Consiglieri tentano la necessità di passare
al voto e di chiedere al Presidente del Consiglio che questa
dizione "per memoria", anche se viene mantenuta nell'ordine del
giorno, sia poi trasformata in una votazione; darà il risultato che
darà ma noi riteniamo che una votazione debba esserci, una
manifestazione di volontà del Consiglio debba esserci; può anche
essere quella di non procedere a nessuna votazione per la copertura
di questo posto di Vice Presidente, ma che sia il Consiglio a
deciderlo con un suo provvedimento, con una sua manifestazione di
volontà.
Montesano (P.S.D.I.)
- Altri che chiedono la parola su
questo argomento?
Visto e considerato che ha parlato soltanto il Consigliere
Dolchi, io volevo domandare a lui, così come domando agli altri
Capi Gruppo, se non si ritiene opportuno che dell'argomento si
faccia oggetto in una prossima adunanza dei Capi Gruppo da tenere
naturalmente prima della riunione prossima del Consiglio, non
quella di domani, quella della prima quindicina di febbraio, così
anche per sondare le opinioni dei diversi Gruppi e poter arrivare
comunque a sciogliere questo nodo che ci portiamo avanti appunto da
tre mesi a questa parte.
Io lo metto per memoria perché mi rendo conto che ancora non è
stato raggiunto un accordo e che il discorso non è stato mai fatto
fra i diversi Gruppi consiliari.
Ora è bene che sia fatto fra i Capi Gruppo e quindi al prossimo
Consiglio che poi si prenda una decisione qualunque essa sia.
Si passa all'oggetto n. 5 bis.
