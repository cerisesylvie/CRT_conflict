Classificazione
ENTI LOCALI
Comuni



Oggetto del Consiglio n. 1543 del 4 novembre 2015 - Resoconto
OGGETTO N. 1543/XIV - Interpellanza: "Interventi per
l'applicazione della normativa in materia di incompatibilità
relativa alle cariche di Sindaco e Vicesindaco".
Presidente
- Per l'illustrazione, la parola al
Consigliere Cognetta.
Cognetta (M5S) -
Sì, grazie Presidente.
Ho qui da sottoporre questa interpellanza rispetto a ciò che
accadde nel Comune di La Thuile. Allora, c'è una legge regionale,
che è la legge 4 del 1995, aggiornata poi durante il 2015, che
all'articolo 9 recita: "Non si può conferire la carica di Sindaco o
Vicesindaco a colui che ha il coniuge, ascendenti, discendenti,
parenti o affini fino al secondo grado che siano appaltatori di
lavori o di servizi comunali o in qualunque modo loro fideiussori".
Ora, questo articolo di legge, che è molto chiaro, si scontra con
ciò che sta accadendo invece al Comune di La Thuile, dove il
Vicesindaco, la Consigliera comunale Frigo, che appunto riveste una
carica preminente all'interno del Comune, ha però un rapporto di
parentela molto stretto con la ditta che fa nome Frigo S.r.l., una
ditta di La Thuile, alla quale è stata affidata una serie di
lavori, tra cui anche lo spazzamento strade piuttosto che altri
lavori diretti.
La domanda che faccio direttamente al Presidente, è quindi la
seguente: questa norma che ho appena citato non le pare in
contrasto con ciò che avviene nel Comune? E se sì, se può dire a
questo Comune di smetterla di fare questo affidamenti, perché i
casi sono due: o non si fa l'affidamento a questa azienda o non fa
il vicesindaco!
Presidente
- Per la risposta, la parola al Presidente
Rollandin.
Rollandin (UV) -
Per quanto riguarda la domanda che lei
mi ha posto, sulla questione si è espressa la Struttura Enti locali
del Dipartimento competente, la Segreteria della Giunta Affari di
Prefettura, in risposta ad un quesito formulato al CELVA dal
Segretario comunale di La Thuile nel mese di luglio scorso. Nel
merito della questione, in particolare, la Struttura Enti locali ha
sottolineato come la causa ostativa di cui al punto 2 dell'articolo
9 della legge 4/1995, che lei citava, non pare configurarsi nei
confronti del Vicesindaco del Comune di La Thuile, il quale, ai
sensi della normativa vigente, non è organo del Comune. Ciò perché
le modifiche apportate dalla legge n. 1 del 2015 hanno modificato
profondamente il sistema elettorale dei Comuni con popolazione
inferiore ai 1.000 abitanti come La Thuile, prevedendo l'elezione
diretta solo dei Consiglieri comunali e non del Sindaco e
Vicesindaco. Questa innovazione comporta la modificazione anche del
campo di applicabilità dell'articolo 9, comma 2, della legge prima
citata. La disposizione transitoria recata dall'articolo 48 della
legge n. 1 del 2015 precisa infatti che per Vicesindaco deve
intendersi l'organo che nei comuni con più di 1.000 abitanti è
eletto direttamente insieme al Sindaco e che sostituisce
quest'ultimo nei casi previsti. Nella sua risposta la Struttura
Enti locali ha fornito pertanto tutti i possibili elementi di
valutazione del caso in questione, concludendo che, in base al
principio generale del nostro Ordinamento per cui gli organi
collegiali elettivi devono esaminare i titoli di ammissione dei
propri componenti, spetta al Consiglio comunale di La Thuile
accertare la sussistenza dei presupposti per un'eventuale
contestazione di incompatibilità del Consigliere Vicesindaco.
Il Governo regionale, pertanto, non ha al momento alcuna azione
da intraprendere rispetto a una situazione di competenza del
Consiglio comunale di La Thuile che, per quanto a nostra
conoscenza, è stata esaminata nella seduta del 31 agosto scorso,
nel corso della quale sono stati forniti ai Consiglieri comunali di
La Thuile gli elementi necessari per valutare compiutamente la
questione. Grazie.
Presidente -
Per la replica, la parola al Consigliere
Cognetta.
Cognetta (M5S)
- Sì, grazie Presidente.
Non abbiamo alcuna azione da intraprendere perché la normativa
ha creato un "mostro giuridico", e cioè i comuni sotto i 1.000
abitanti di fatto possono fare come pare loro, a 1.000 e uno
abitanti cambia completamente la norma! Quindi tutti i comuni sotto
i 1.000 possono avere Sindaco e Vicesindaco che possono fare quello
che pare loro, dare affidamenti e incarichi a chi vogliono, amici,
parenti e affini, non c'è problema...ma appena si passa a 1.000 e
uno la cosa cambia! Ora, se questa non le sembra una contraddizione
in termini non so cosa le può sembrare, perché lei capisce che...va
bene ciò che ha scritto il Dipartimento degli Enti locali, però,
secondo me, e non solo secondo me, ma anche secondo l'esperto
giuridico a cui mi sono rivolto, non c'è nessun tipo di appiglio
rispetto a questa cosa, cioè hanno scritto una risposta che non ha
nessun senso! Le ripeto: lei come può giudicare corretto il fatto
che sotto i 1.000 non si applica la legge e sopra i 1.000 sì? Non
ha proprio nessun senso, capisce? Poi è chiaro che, scritto così,
allora sembra che sia valida qualunque cosa, ma la realtà dei fatti
è che non può decidere il Consiglio comunale stesso rispetto a una
situazione che, di fatto, è difforme dalla legge; soprattutto non
si può vedere un Comune dove uno dà gli appalti a un proprio
parente. Quindi, al di là della questione puramente tecnica, direi
anche che c'è una questione proprio personale, insomma, che entra
in gioco, sulla quale magari un'ammonizione o comunque un maggior
rispetto della normativa ci andrebbe. Poi, chiaramente, lei dice
alla fine: "ma no, la cosa non ci riguarda"...beh, la legge
l'abbiamo fatta noi, magari un po' ci riguarda! Magari, se questo è
vero, forse andrebbe modificata questa legge, no? Le sembra? Perché
se dà questo spazio, magari aggiungendo un comma, una volta che è
stato deciso il Sindaco e il Vicesindaco, poi viene rispettata la
legge successiva, perché sennò qui si riapre il Far West, come sta
succedendo lì, in effetti!
Presidente
- Punto 16 all'ordine del giorno.
