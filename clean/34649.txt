Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.



Oggetto del Consiglio n. 2391 del 2 maggio 2012 - Resoconto
OGGETTO N. 2391/XIII - Interpellanza: "Modalità di
istituzione del "Canale Sanitario" da parte dell'Azienda
USL".
Interpellanza
Preso atto che nell'autunno 2011 per differenziare gli
strumenti informativi per una comunicazione sempre più efficace,
l'Azienda USL ha istituito "Canale Sanitario" attraverso una serie
di schermi televisivi, collocati nelle aree di attesa dell'ospedale
"Parini", della sede di Beauregard e del poliambulatorio di Aosta,
in via Guido Rey;
Appurato che la gestione di "Canale Sanitario" è a costo
zero, consentendo però spazio pubblicitario a chi ha installato gli
schermi e gestisce la TV aziendale;
Rilevato che il "Canale Sanitario" trasmette anche notizie
nazionali e regionali;
il sottoscritto Consigliere regionale
Interpella
l'Assessore competente per sapere se intenda:
1) chiarire con quale procedura di evidenza pubblica è stato
affidato l'appalto del "Canale Sanitario" e con quali criteri sia
stata scelta l'azienda e quale essa sia;
2) chiarire quali sono i criteri che regolano le notizie non
sanitarie e la natura degli spot e chi è deputato ai
controlli.
F.to: Donzel
Presidente
- La parola al Consigliere Donzel.
Donzel (PD)
- Grazie Presidente.
Mi preme anzitutto chiarire il senso di un'interpellanza di
questo tipo. Più volte ci siamo confrontati sulla gestione della
Direzione dell'USL, quello che a noi interessa, al di là alle volte
di entrare nel merito, è che tutte le procedure siano condotte con
il massimo grado di trasparenza; questo è un assunto fondamentale
del funzionamento dell'attività di una struttura pubblica. Ecco
perché alcuni dubbi ci sono sorti intorno alla questione
dell'istituzione del "Canale Sanitario", sicuramente uno strumento
importante, uno strumento che ha ovviamente la possibilità di
raggiungere una grandissima utenza e ci ha colpito che una cosa di
tale tipo sia stata presentata dicendo:
"non costa nulla, è un
dono, ci fanno un dono"
. Noi allora intanto vogliamo conoscere
chi è il benefattore che regala schermi televisivi alla Direzione
dell'USL senza avere nulla in cambio, ossia sarebbe sicuramente da
menzionare come persona lodevole. Oltre a questo fatto, ci preme
riscontrare se fra tali persone lodevoli e probabilmente nella
società valdostana ci sono tanti benefattori...se l'USL ha chiesto
a tanti benefattori quello che magari dava lo schermo più grande o
più piccolo, ossia se c'era una concorrenza anche fra
benefattori.
L'altra questione non indifferente è che questo "Canale
Sanitario" non trasmette solo informazioni di tipo sanitario, ma
trasmette pubblicità, quindi esiste un mercato pubblicitario?
Dentro una struttura come l'USL facciamo pubblicità di qualsiasi
tipo di prodotto? Esiste cioè un criterio con cui andiamo a
selezionare il tipo di pubblicità, perché magari stiamo curando
alcune patologie e magari passano sullo schermo pubblicità di
prodotti che sono in antitesi con le iniziative volte a curare i
pazienti in tanti campi (penso all'alimentazione)? Vorremmo quindi
sapere che filtri esistono sulla pubblicità, per non parlare poi
delle notizie, un canale che passa anche informazioni e anche
questo è importante, perché le persone sono informate dei fatti.
Adesso avremo un CO.RE.COM. fatto di cinque persone e sicuramente
questi cinque paladini andranno a controllare come funziona
l'informazione sul "Canale Sanitario", ma nel frattempo ci
chiediamo dentro questo progetto quali regole sono state messe per
gestire l'informazione, cioè esiste una redazione, un
caporedattore, un responsabile dell'informazione? Visto che è tutto
a costo zero, è curioso capire chi fa tutto questo lavoro anche di
scelta e di discrimine delle notizie sia quelle nazionali, sia
quelle regionali. Aspettiamo lumi dall'Assessore.
Presidente
- La parola all'Assessore alla sanità, salute
e politiche sociali, Albert Lanièce.
Lanièce A.
- Grazie Presidente.
Con l'intento di potenziare la comunicazione diretta ai
cittadini, intesa quale informazione istituzionale - questo aspetto
è stato sottolineato anche dal collega Donzel - di educazione alla
salute, l'Azienda USL aveva da tempo preso in considerazione
l'ipotesi di ampliare la gamma degli strumenti informativi
introducendo una rete di moderni monitor LCD, da dislocare nelle
sale di attesa delle strutture sanitarie. Risulta che analoghe
iniziative siano state adottate da strutture sanitarie ospedaliere,
nonché pubbliche amministrazioni in altre realtà regionali.
Per quanto riguarda la prima domanda:
"con quale procedura di
evidenza pubblica è stato affidato l'appalto del "Canale Sanitario"
e con quali criteri sia stata scelta l'azienda..."
, a fronte di
alcune proposte ricevute in passato da società operanti nel campo
della comunicazione, a titolo oneroso, la Direzione dell'Azienda
USL, nell'impossibilità di sostenere costi diretti per l'iniziativa
e tenuto conto della necessità di contenere la spesa, ha preso in
considerazione la proposta avanzata nel 2011 dalla società ARIES
S.r.l. con sede legale in via Argentera 15 a Rivarolo Canavese, che
ha dimostrato di essere in possesso dei requisiti tecnici per la
fornitura, l'installazione e la gestione della rete di monitor,
apparati
hardware
e
software
, senza onere alcuno a
carico dell'USL (quindi non è stata fatta alcuna evidenza
pubblica). Con la deliberazione del Direttore n. 1086 l'Azienda ha
stipulato una convenzione con la società ARIES per la fornitura,
l'installazione e la gestione di monitor per l'attività di
comunicazione istituzionale e sanitaria e promozione alla salute. I
monitor sono stati posizionati nelle principali sale di attesa
dell'Ospedale Parini e del presidio del Beauregard e dal 2012 nelle
maggiori sede territoriali della regione. La sperimentazione è
avvenuta nel periodo settembre-dicembre 2011 e ha dato esito
positivo.
Per quanto riguarda i criteri che regolano le notizie non
sanitarie e la natura degli spot, l'aspetto comunicativo che è
seguito dalla struttura aziendale di comunicazione consiste nello
studio e nella realizzazione degli spot informativi istituzionali e
nel tempestivo aggiornamento del palinsesto. Le informazioni
vengono fornite ai cittadini coordinando i diversi strumenti a
disposizione: web aziendale, comunicati stampa e spot
istituzionali. I costi di installazione e gestione della rete di
monitor, denominata "Canale Sanitario", vengono coperti dalla
società ARIES con spot pubblicitari. Gli stessi, come indicato
nella convenzione, dovranno essere rispettosi della pubblica
morale, in particolare non dovranno promuovere strutture private
concorrenti all'Azienda USL, prodotti farmaceutici in genere e non
dovranno andare in contrasto con le campagne informative sanitarie
dell'azienda. L'elenco degli sponsor viene periodicamente inviato
in visione all'USL prima della messa in onda degli spot. Le
informazioni di carattere generalista riguardano il meteo
regionale, la cartina è realizzata da ARIES, fonte meteo.it
presente sul web, le principali notizie di carattere regionale e
nazionale di fonte ANSA, previo accordo con sede ANSA regionale,
visibili sulla banda scorrevole a piè di video. Questo è da
comunicare, ma l'aspetto che mi interessa particolarmente è
l'intento di potenziare i canali di comunicazione con i cittadini,
soprattutto per quanto riguarda le notizie in ambito
socio-sanitario. Grazie.
Presidente
- La parola al Consigliere Donzel.
Donzel (PD)
- Grazie Assessore.
La frase chiave della risposta è stata:
"non è stata fatta
alcuna iniziativa di evidenza pubblica"
, ossia noi siamo tenuti
a dare il più possibile trasparenza a tutte le nostre azioni e una
struttura amministrativa fa delle trattative privatistiche, il
risultato è a costo zero, quindi non costa niente, ma il
benefattore ci guadagna. Il problema allora è che, siccome questo
benefattore ci guadagna, tutti devono essere messi in condizione di
guadagnare. Anch'io potrei decidere di installare gratuitamente dei
televisori nelle case dei cittadini, ma non lo faccio, perché sono
un benefattore - non a caso ho usato il termine "benefattore" -, lo
faccio perché ci guadagno, perché acquisto pezzi di pubblicità da
mettere sul mercato, conquisto uno spazio pubblicitario riservato,
quindi è chiaro che mi rientrano i costi dei monitor. Se ci fosse
stata un'evidenza pubblica, 10-12 aziende avrebbero potuto
competere su questo mercato e poi giustamente l'USL avrebbe detto:
"tutti hanno chiesto anche dei soldi in più"
, quindi tale
benefattore piemontese di Rivarolo Canavese è sicuramente la
persona idonea, ma tutti avrebbero potuto leggere un bando e potuto
vedere tali condizioni. Questo però non avviene, la Direzione
dell'USL è il luogo della non trasparenza, è il luogo
dell'affidamento diretto, cioè non è così che deve funzionare
un'amministrazione pubblica anche su una questione, come dice lei,
certamente importante e chi dice di no? Chi dice che non serve fare
comunicazione anche attraverso queste cose, ma la possiamo fare una
volta tanto in modo trasparente? Possiamo riconoscere che c'è una
ditta addirittura che nel 2009 ha presentato un progetto all'USL e,
guarda caso, si chiamava
"Santé Channel"
, adesso questo è
tradotto "Canale Sanitario", forse noi per dirla tutta, visto che
facciamo tante battaglie sul bilinguismo, sul plurilinguismo della
Valle, era quasi più simpatico il
"Santé Channel"
, ma non si
poteva usare quel nome, perché andavamo a copiare addirittura il
copyright
della ditta che aveva presentato la prima offerta
(ho i documenti di quello che dico), almeno la cortesia di...
(interruzione dell'Assessore Albert Lanièce, fuori
microfono)
..."Santé"
è francese, l'altro
"Channel"
lo diamo
per inglese, ma il primo ci rimane al francese, era il
"Channel"
che vi ha preoccupato, va bene. "Canale sanitario"
va bene, disturbava l'inglese invece "Canale Sanitario" va
bene.
Almeno la cortesia di dire a questi Signori: "guardate che
andiamo a verificare se ci sono dei tipi di offerte più vantaggiose
della vostra", no, non c'è questa cosa qui e si procede a livello
di trattativa quasi personale. È questo il modo di condurre
un'attività pubblica, con trattative personali, individuali?
Secondo me, è sbagliatissimo, non è così che funziona
un'amministrazione pubblica, deve essere tutto trasparente, tutti i
concorrenti devono essere messi nella condizione di poter
competere! Si dirà poi che ha vinto quello che ha fatto l'offerta
migliore, ma qui non c'è stato un bando, non c'è stata la
possibilità di fare un'offerta migliore. È chiaro che chi aveva
presentato questo progetto nel 2009 l'ha presentato come un
progetto, ma, nel momento in cui esiste un bando e si dice che si
va al massimo ribasso, si possono inventare delle situazioni
diverse. Dire che è un benefattore uno che incassa i soldi della
pubblicità è veramente ridicolo! Non è a costo zero, è una persona
che ha vantaggio a mettere questi impianti dentro la struttura,
questo è il punto! Allora o questa Direzione USL diventa più
trasparente, oppure così com'è è una gestione personalistica, che
fa sorgere dei dubbi; probabilmente qui non c'è nessun problema, ma
dei dubbi sorgono soprattutto quando ci sono delle esclusioni di
soggetti, che dovevano essere esclusi, perché da un bando di
evidenza pubblica quel progetto era più oneroso, invece così è
un'esclusione decisa a titolo arbitrario dalla Direzione
dell'USL.
