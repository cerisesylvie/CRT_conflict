Classificazione
TRASPORTI E VIABILITÀ
Viabilità



Oggetto del Consiglio n. 969 del 13 gennaio 2010 - Resoconto
OGGETTO N. 969/XIII - Interpellanza: "Programma per il
recupero funzionale ed ambientale di strade regionali
dismesse".
Interpellanza
Richiamata la mozione del 14 novembre 2008, con la quale si
chiedeva l'impegno del Governo regionale a promuovere il censimento
dei tratti di strade dismessi in seguito alla realizzazione di
varianti sulla rete viaria statale e regionale, e predisporre
successivamente un programma che ne favorisse il recupero
funzionale ed ambientale;
Considerato che tale mozione è stata ritirata in seguito
all'impegno assunto dall'Assessore di approfondire la problematica
e successivamente informare il Consiglio degli eventuali sviluppi
nei primi mesi dell'anno e comunque entro la primavera;
Preso atto che siamo ormai prossimi alla primavera dell'anno
successivo e che l'impegno assunto è stato tranquillamente
disatteso;
il sottoscritto Consigliere regionale
Interpella
il Presidente della Regione per conoscere:
1) quali sono gli intendimenti del Governo regionale in
merito ai contenuti della richiamata mozione e degli impegni
assunti.
F.to: Giuseppe Cerise
Presidente
- La parola al Consigliere Giuseppe
Cerise.
Cerise G. (VdAV-R)
- Merci, M. le Président.
Prima avevo rivolto l'interpellanza all'Assessore Zublena, ha
risposto l'Assessore Marguerettaz; qui, invece, è indirizzata al
Presidente della Regione, ma è evidente che è un errore di
battitura, l'interpellanza è rivolta all'Assessore alle opere
pubbliche.
Era per dire all'Assessore che ci rammarichiamo di dover
nuovamente tornare su un argomento che avevamo sollevato con una
mozione il mese di novembre del 2008, mozione che metteva in
evidenza il serio rischio che corrono i ciclisti che percorrono le
strade regionali e la statale, in particolare in tratti in
galleria, rischio che si ridurrebbe notevolmente con un ripristino
funzionale dei rispettivi tratti dismessi; ripristino che
servirebbe, inoltre, per un recupero ambientale del degrado che
caratterizza anche alcuni tratti di strada: è sotto gli occhi di
tutti che alcuni di questi tratti sono adibiti a discariche
abusive. Già il fattore rischio richiede un'attenzione particolare,
ma con la nostra iniziativa sollecitavamo l'esigenza di conoscere
le condizioni di tutti quei tratti di strada dismessi, in seguito
alla realizzazione di varianti al tracciato originario, per poter
poi, in seguito, promuovere gli interventi necessari ad un loro
recupero funzionale ed ambientale, come dicevo prima. Parecchi di
questi tratti sono facilmente collegabili alle piste ciclabili
esistenti o in fase di realizzazione, per le quali si è utilizzato
principalmente strade poderali e comunque tracciati esistenti,
interventi che hanno riscosso l'apprezzamento sia dei locali che
dei turisti: questo per andare ad integrare ancora questa offerta.
Eravamo consapevoli che questi tratti di strada nella nostra realtà
regionale dismessi sono numerosi, di proprietà di enti diversi, con
tutta una serie di problematiche, lo avevamo sottolineato, dunque
c'erano state delle difficoltà ad intervenire in tempi rapidi su
tutta questa rete.
La nostra mozione chiedeva di impegnare il Governo regionale a
promuovere un rilievo e un censimento per conoscere la quantità e
le condizioni di quei percorsi, e di attivare successivamente un
programma di interventi di ripristino con degli ordini di priorità,
come dicevo prima, essendo impossibile intervenire simultaneamente
in tutto il contesto regionale. Questa priorità la individuavamo in
relazione al contenimento dei possibili rischi e al miglioramento
ambientale che ne derivava. Mozione che abbiamo responsabilmente
ritirato in seguito alla dichiarata condivisione da parte
dell'Assessore del problema esposto e al suo conseguente impegno di
approfondire la situazione e di riferire al Consiglio nei primi
mesi dell'anno.
Siamo ormai al primo mese, ma dell'anno successivo, nulla
abbiamo percepito in merito; siamo dunque a chiedere quali sono gli
intendimenti del Governo regionale in merito a questa questione, se
trattasi di un ritardo dovuto a cause di forza maggiore, semplice
dimenticanza o ripensamento dell'impegno assunto. Grazie.
Presidente
- La parola all'Assessore alle opere
pubbliche, difesa del suolo e edilizia residenziale pubblica, Marco
Viérin.
Viérin M. (SA-UdC-VdA)
- Grazie, Presidente. Ringrazio
anche il collega Cerise, con il quale mi scuso perché avrei dovuto
mandargli qualche mese fa i dati. In occasione della discussione
della mozione come ben ricordato dal collega, riguardante i
reliquati stradali, poi ritirata dai proponenti, avvenuta proprio
nel Consiglio regionale del novembre 2008, avevo assunto l'impegno
di far svolgere un censimento dei reliquati stradali correlati a
strade statali e non solo regionali, quindi ampliare di più il
concetto, senza ricorrere al conferimento di incarichi a tecnici
esterni, per evitare spese, perché secondo il sottoscritto trattasi
di lavori effettuabili direttamente dai servizi, e successivamente
sollecitare le iniziative delle parti interessate nei casi in cui
si fossero riscontrate delle opportunità di intervento: questo era
il quantum.
Il lavoro è stato fatto, il censimento è stato eseguito
direttamente dalle strutture nostre e dalle strutture dell'ANAS per
la parte di competenza, che voglio ringraziare per la
collaborazione data a livello informativo essendo sempre puntuale a
darci il sostegno della ricerca dei dati. Il tutto è stato eseguito
senza costi per l'Amministrazione regionale; quindi oggi abbiamo un
censimento. Dopo farò avere copia al collega sia del censimento
ANAS, sia del censimento interno senza alcun problema, quindi,
perciò che attiene il primo punto di quella mozionepossiamo dire
che quel lavoro, lo abbiamo realizzato.
Sulle opportunità di intervento è bene precisare alcune
questioni. Per quanto attiene le strade statali, l'ANAS ha censito
12 interventi fra tutti quelli che ha, sottesi da variante, e per
tutti ha completato la procedura di dismissione e di cessione ai
Comuni territorialmente competenti, procedura prevista ai sensi del
codice della strada che dispone che "
un tratto di strada sotteso
da variante perde il diritto di classifica di strada statale ed è
obbligatoriamente trasferito al Comune
". Con il trasferimento
ai Comuni cessa ogni competenza dell'ANAS ad intervenire sui
reliquati e la stessa è trasferita in capo al Comune ricevente; di
conseguenza, è il Comune competente che deve promuovere o assumere
eventuali iniziative per la riqualificazione o riconversione dei
tratti interessati.
Per quanto attiene le strade regionali, la Direzione viabilità
ha censito 23 tronchi dismessi a seguito di costruzione di
varianti, spesso in galleria naturale o artificiale, e di questi il
40 percento riguardano ex strade statali ora trasferite alla
Regione, come ha ricordato il collega. Il 60 percento dei tronchi
censiti è interessato da fenomeni calamitosi naturali quali:
valanghe, frane, crolli di pareti rocciose. Tali situazioni
pregiudicano la possibilità di interventi di riqualificazione sia
per ragioni di sicurezza - come ha ben detto prima il collega -
dell'utenza, che per la rilevanza economica dei frequenti
interventi necessari al ripristino ed al mantenimento del piano
viabile delle barriere stradali. Su questo non do nessuna novità.
In conseguenza ciascun tronco stradale ha peculiarità proprie, sia
per quanto riguarda le modalità di conduzione degli interventi di
riqualificazione, sia per quanto concerne le necessità da
soddisfare, il contenimento eventuale della funzione stradale al
fine di transito ciclo-pedonale, dell'espletamento delle funzioni
agricole, ovvero di riconversione per fruizione di spazi a verde o
piazzali. È questo l'obiettivo che presumo il collega si era
prospettato con la sua iniziativa, cioè vedere se è possibile
utilizzare questi tratti per destinarli a queste tipologie.
Come intento dell'Amministrazione, con questo censimento,
possiamo dire che dove si possono realizzare degli opportuni
interventi si procede, e abbiamo già dato contezza di questo, le
cito l'ultimo caso: l'accordo raggiunto con il Comune di Perloz di
procedere, a carico della Regione, alla sistemazione e messa in
sicurezza della vecchia strada di Rechantez con costruzione di un
piazzale di sosta. Questo è l'ultimo degli esempi sui quali abbiamo
agito. Quindi la volontà - per ribadire il concetto - è che
l'Amministrazione, dove si può, tenendo conto dei livelli di
sicurezza e delle situazioni, in accordo anche con i Comuni, fa gli
interventi dove si possono fare.
È chiaro che adesso con questo censimento abbiamo chiesto anche
a livello politico alla dirigenza di verificare, direttamente con
le nostre strutture, quelle che potrebbero essere le possibili aree
dismesse, che potrebbero essere oggetto di intervento, in accordo
con i Comuni. Il tutto è subordinato al rispetto delle più
elementari norme di sicurezza che devono assicurare al luogo
oggetto dell'intervento una fruibilità senza incorrere in pericoli
per l'incolumità di chi vi transita. Questo è l'indirizzo che è
stato dato alla dirigenza.
Presidente
- La parola al Consigliere Giuseppe
Cerise.
Cerise G. (VdAV-R)
- Ringrazio l'Assessore per la
risposta. Avevamo messo in conto che poteva essere una possibile
dimenticanza. Ci rallegriamo che la dimenticanza è solo di
trasmissione di un lavoro già eseguito e non di non aver attivato
il lavoro, che sarebbe molto più grave, e su questo tutta la mia
comprensione, sulla dimenticanza, perché mi trovo spesso in queste
condizioni; certo che la mia dimenticanza dell'ombrello ha un peso
diverso rispetto a quella che lei può avere nel suo impegno di
Assessore!
Avevamo messo in evidenza che ci sono una serie di difficoltà su
questi interventi. Mi felicito anche per il fatto che il lavoro è
stato eseguito all'interno, dunque c'è stata anche un'economia,
anziché incaricare professionisti esterni per questo censimento e
per questo rilievo. Qui vorrei fare un inciso: credo che questi
interventi potrebbero rientrare a pieno titolo in quella legge il
cui il programma è venuto in discussione per la riapprovazione, non
so se nell'ultimo o nel penultimo Consiglio: quello della
riqualificazione ambientale, questi finanziamenti ai Comuni proprio
per riqualificazione ambientale. Credo che sarebbe opportuno
finanziare adeguatamente questa legge per poter attivare un
programma e su questo credo sia opportuno anche attivare un tavolo
di confronto con il Consiglio permanente degli enti locali, perché
la maggior parte di queste proprietà ormai sono comunali. Di
conseguenza, con un'intesa con il Consiglio permanente degli enti
locali, rafforzando il finanziamento regionale e anche aumentando -
lo avevo già detto l'altra volta -, per responsabilizzare i Comuni,
la quota di partecipazione dei Comuni, ma con un'intesa generale,
si potrebbe dare soluzione ad un problema che riteniamo importante
e qualificante per la nostra realtà regionale.
