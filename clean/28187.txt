Classificazione
(Nessuna classificazione presente)


Trascrizione informale del dibattito dell'aula
Oggetto del Consiglio n. 85 del 30 aprile 1970 - Resoconto
OGGETTO N. 85/70 - Proposta di elezione del Presidente della
Giunta e di nomina degli Assessori.
Pollicini (D.C.) -
Signor Presidente, signori
Consiglieri, ai fini della soluzione della crisi in atto debbo
informare il Consiglio che ...
Montesano (P.S.D.I.)
- Consigliere Pollicini, io volevo
soltanto annunciare, così, anche per il pubblico, qual è l'oggetto
che noi stiamo per trattare.
Pollicini (D.C.)
- Lei aveva terminato le comunicazioni,
quindi ....
Montesano (P.S.D.I.) -
Avevo terminato, ma volevo
annunciare l'oggetto, cioè l'oggetto unico di quest'oggi, che è
l'elezione del Presidente della Giunta e degli Assessori. Apro,
quindi la discussione su questo argomento e dò la parola al
Consigliere Pollicini.
Pollicini (D.C.)
- Grazie, la credevo già aperta....
Signor Presidente, Signori Consiglieri, ripeto che, ai fini
della soluzione della crisi in atto, debbo informare il Consiglio
che vi sono contatti in corso tra l'attuale maggioranza di Governo
regionale e l'Union Valdôtaine. Pertanto, al fine di consentire la
conclusione di questi contatti che attualmente sono ancora in fase
interlocutoria, chiediamo il rinvio della riunione a data da
destinarsi e comunque non oltre il 15 di maggio.
Dolchi (P.C.I.)
- Signor Presidente e colleghi
Consiglieri, se non fossimo già preparati dalle notizie dei
giornali e della radio ci sarebbe da rimanere stupefatti di fronte
ad una richiesta di rinvio, perché ancora ricordiamo le
preoccupazioni manifestate in occasione delle molteplici votazioni
che hanno messo in minoranza la Giunta, il 13 e il 20 marzo. Il
Presidente, gli Assessori, a seguito di quelle votazioni si
preoccupavano della paralisi, della paralisi amministrativa se non
fosse passato il bilancio e fummo proprio noi - lo ricordo per
dovere di cronaca - fummo noi da questi banchi a proporre subito la
proroga dell'esercizio provvisorio al 30 aprile 1970.
Eravamo forse, e i fatti ce lo confermano, degli illusi e degli
ingenui: credevamo che entro il 30 aprile si sarebbe giunti ad una
soluzione, soprattutto ad una soluzione positiva per cambiare
metodo di amministrazione, per recuperare l'abbondante tempo
perduto, in crisi, verifiche e immobilismo.
Invece, nulla di tutto questo; siamo arrivati ad oggi, al
paventato ultimo giorno dell'esercizio provvisorio, con la
richiesta da parte del collega Pollicini, a nome dell'attuale
maggioranza che, io lo vorrei ricordare, non è più tale, alla
richiesta di rinvio dell'elezione del Presidente della Giunta e
degli Assessori. Questa è l'ennesima riprova della fine, del
fallimento di una formula: il centrosinistra, ma è anche la
dimostrazione dell'incoscienza politica e amministrativa che
contraddistingue la posizione, le posizioni dei Partiti della
maggioranza e soprattutto del Partito della Democrazia Cristiana.
Oltre a non sapere uscire da una crisi permanente, si dimostra un
assoluto disprezzo per l'elettorato, per gli interessi economici
della Regione, per quella "amministrazione", tra virgolette, se
volete, di cui ci si riempie così frequentemente la bocca.
Dal 13 marzo, giorno della prima votazione negativa sul
bilancio, sono passati ben 57 giorni, senza che serie soluzioni
siano state avanzate per la costituzione di un Governo regionale
che corrisponda alle aspettative della gente, visto che l'attuale
dimissionario Governo regionale non ha corrisposto nemmeno alle
aspettative di tutti i Consiglieri della maggioranza.
Il voto, anzi, le votazioni del 20 marzo, avevano chiaramente
indicato che bisognava cambiare, che gli stessi contrasti
nell'interno della maggioranza erano arrivati ad un punto tale per
cui era indispensabile rivedere gli orientamenti politici e
amministrativi per adeguarli alle necessità poste dalle lotte
operaie e giovanili. Invece di trarre insegnamento dalle bocciature
del bilancio e procedere con la dovuta celerità alla richiesta
delle misure necessarie, cosa è stato fatto? Si è gridato, sì, si è
scritto, contro i franchi tiratori, e i Partiti della maggioranza
si sono palleggiati l'un l'altro la responsabilità dei due, tre e
anche cinque voti contrari su un emendamento. Addirittura si è
cercato di coinvolgere i Partiti dell'opposizione, facendo ricadere
su questi le responsabilità della tanto paventata paralisi. Ma chi
è responsabile di questa paralisi che, con la proposta odierna di
rinvio, si vorrebbe aggravare ed ancora continuare? La risposta è
indubbia: i responsabili sono quelli che si incaponiscono a non
voler ricercare le soluzioni che noi abbiamo indicato e che si
trovano in un documento del nostro Partito, del Partito comunista,
che io vi rileggo nella sua parte conclusiva: "Noi indichiamo come
soluzione alla crisi la costituzione di Giunte orientate a
sinistra, appoggiate dalle forze di sinistra, dai Partiti e
movimenti autonomisti, laici e cattolici, con l'emarginazione delle
destre democristiane, socialdemocratica e liberale, come unica via
per governi efficienti, capaci di riprendere con decisione la via
del progresso sociale e autonomistico come è aspettativa dei
lavoratori della Valle d'Aosta".
I responsabili sono ancora quelli che non hanno voluto accettare
la lezione della crisi dell'anno scorso, e hanno imposto, con
l'intervento romano, come ci ricorda lo stesso Corriere della
Valle, la Giunta Bordon, Giunta che non ha affrontato, nei mesi in
cui è rimasto al banco del governo, né il suo stesso programma,
quello che ci aveva annunciato qui, in questa sala, ai primi di
ottobre, ma che non ha nemmeno preso in considerazione il programma
unitario avanzato dalle Organizzazioni sindacali che indicavano in
alcuni punti fondamentali le possibilità di rinnovamento della vita
politica e amministrativa della nostra Regione.
I responsabili della paralisi amministrativa, dei licenziamenti
allarmistici, e ricattatori, sono i Partiti del centrosinistra, gli
Assessori del centrosinistra che, a parole, dicono di preoccuparsi
dell'amministrazione, del bilancio, ma che, alla prova dei fatti,
non vogliono cambiare nulla, lasciano passare i giorni, ne sono
passati 57 ad oggi, oggi che sarebbe quell'ultimo giorno di
esercizio provvisorio - che sembrava il limite massimo a cui
un'amministrazione avrebbe dovuto giungere - questa amministrazione
avrebbe potuto giungere, ebbene, essi dicono che è necessario un
ulteriore rinvio, che altri quindici giorni sono indispensabili per
portare avanti quelle trattative che dovrebbero essere la panacea,
la soluzione di tutti i mali che affliggono l'amministrazione
regionale, soprattutto il centrosinistra, il defunto centrosinistra
all'Amministrazione regionale.
Ma allora, tutte le preoccupazioni circa l'immobilismo e la
paralisi vengono a cadere! Siete voi che richiedete un ulteriore
rinvio, siete voi, siete voi tutti assieme e mi spiace dover
rilevare come la stessa sinistra democristiana rinunci, in questo
momento importante per la vita della Regione, rinunci a giocare un
suo ruolo, come invece avviene in altre parti d'Italia. Per
esempio, tutti voi sapete come in Sicilia esiste una grave crisi e
"La Stampa" dell'altro ieri ci annunciava, ci riportava
l'intervento dell'On.le democristiano D'Angelo che, in risposta ad
una proposta di collaborazione dei comunisti, dell'On.le Macaluso,
riteneva possibile una discussione sul programma e sulle riforme da
attuare nella Regione; ed anche in quella occasione, come abbiamo
fatto molte volte qui, "La Stampa" ci ricorda che la risposta dei
comunisti è stata che, se c'è una grave crisi nella Regione, - e si
riferisce alla Regione siciliana - ebbene questa crisi dobbiamo
risolverla oggi se non vogliamo che l'incontro storico al quale si
riferisce l'Onorevole democristiano D'Angelo, si realizzi sulle
ceneri della Regione.
Noi diciamo ai colleghi Consiglieri, agli amici della sinistra
democristiana, che hanno a cuore l'avvenire della Regione, le
stesse cose che dice Macaluso in Sicilia all'On.le D'Angelo.
Facciamo in modo che questi incontri, che le discussioni sui
programmi, sulle riforme, avvengano, non sulle ceneri
dell'amministrazione della Regione e non possiamo tacere che anche
i compagni del Partito socialista italiano si assumono grosse
responsabilità quando, dopo le posizioni critiche assunte sul loro
giornale e con manifesti polemici, non fanno nulla per uscire dal
centro-sinistra in cui rimangono ingabbiati.
Ma perché un rinvio? Ci si è detto: "Per portare avanti delle
trattative, trattative che sono già in corso". Ma perché non sono
state concluse in questi 57 giorni, se veramente, da parte della
Democrazia Cristiana, c'è una volontà di concluderle. Noi mettiamo
in dubbio che ci sia questa volontà, e pensiamo che la richiesta di
rinvio sia ancora una volta per tentare la riedizione del
centrosinistra: ma allora, tentatela subito questa riedizione del
centrosinistra.
Ancora una volta, dopo gli otto mesi persi l'anno scorso,
registreremo altri due mesi persi nel 1970, con l'unica prospettiva
di ritrovarci qui, fra poco tempo, ad affrontare le stesse cose.
Perché è indubbio che i fautori, i sostenitori del centrosinistra
se ne devono rendere conto: questa formula è fallita, bisogna
cambiare. Il Paese, la Regione, si aspettano questi cambiamenti
nell'amministrazione, nella politica. Come cambiare? Noi abbiamo
già detto: non poniamo prerogative di partecipazione al Governo, ma
indichiamo, ad esempio, come un fatto positivo di questo
cambiamento la presa di contatto con tutte le forze politiche,
superando gli steccati e le preclusioni che ancora la destra
democristiana, soprattutto, mantiene in Valle d'Aosta. Prospettate
soluzioni, corrette amministrativamente, innovatrici, che non
possono essere che condensate, compendiate nell'unica generale,
direi, aspirazione, di cambiare metodo nell'amministrazione e nei
rapporti fra le forze politiche che siedono in questo Consiglio
regionale.
Mettiamoci, e mettetevi, soprattutto, al passo con le esigenze
che crescono nella classe operaia, e nei giovani, nella popolazione
valdostana, in modo che da un'amministrazione corretta e rinnovata
si possano soddisfare le esigenze che vengono dalle fabbriche, dai
paesi della Regione. Questo è il dovere non solo dei Consiglieri
della maggioranza, ma la ricerca di soluzioni innovatrici, la
ricerca di un'amministrazione che sia all'altezza delle aspettative
è un dovere, un compito di ogni Consigliere regionale qualsiasi
sedia occupi in questa sala, non è con la ricerca di combines, o
altri pasticci al vertice che degradano la vita politica che si
potrà veramente giungere alla soluzione della crisi. Più in fretta
sparisce il centrosinistra, con la sua incapacità di amministrare,
più in fretta si potrà ricominciare sulla via del progresso in
Valle d'Aosta.
Milanesio
(P.S.I.)
- Il Consigliere Pollicini ha
chiesto, a nome della Democrazia Cristiana, il rinvio di questa
seduta; il Consigliere Dolchi, a nome del Partito Comunista, ha
svolto diverse e molteplici considerazioni per negare l'opportunità
di questo rinvio.
Io, a nome del Partito Socialista, devo dire che noi
concordiamo, per delle ragioni che mi pare siano evidenti a tutti,
sulla necessità di procedere ad un ulteriore rinvio. Perché?
Cercherò di essere il più breve possibile, però mi sento obbligato
a dire perché noi concordiamo su questo rinvio.
Ebbene, innanzitutto il Partito socialista si è dichiarato
estraneo alla crisi che ha coinvolto la Giunta regionale sin
dall'inizio, però da questa crisi, come ogni altro Partito e
movimento della coalizione, è stato travolto. E ha fatto di tutto
per evitare che questa crisi, da crisi politica si trasformasse in
crisi amministrativa, quale essa è.
Quindi, è stato d'accordo inizialmente alla ripresentazione
della Giunta, con la richiesta di fiducia da parte del Consiglio e
alla ripresentazione del bilancio. L'avevamo già detto in quella
sede che questa procedura poteva essere anche attaccata sotto il
profilo della correttezza e che noi ce ne assumevamo la
responsabilità in quanto poteva essere il tentativo di risolvere
l'attuale situazione. In realtà, non solo non si è risolta la
crisi, ma la si è anche aggravata, perché, evidentemente, se, per
così dire, questa era la tesi che veniva sostenuta da alcuni
esponenti della maggioranza, se errare era umano, perseverare
sarebbe stato diabolico.
Noi abbiamo dovuto constatare che la maggioranza di
centrosinistra era venuta a mancare per ben due volte e quindi,
certamente, non poteva trattarsi di un errore. Di qui la necessità
che le forze politiche cercassero, all'interno del Consiglio, una
soluzione atta a dare un governo stabile ed efficiente alla Valle
d'Aosta.
Le soluzioni che si prospettano a questo punto possono essere
molteplici e ciascun Partito le può vedere sotto una propria
particolare angolazione e prospettiva; il Partito Comunista,
giustamente, indica in una svolta a sinistra questa prospettive; io
devo dire, però, che non ho ancora capito esattamente in che cosa
consista questa svolta a sinistra che Dolchi ci sottopone e che ci
sollecita di fare ad ogni piè sospinto. E non per amore di
polemica, ma non ho ancora capito se questa svolta a sinistra
significa cambiare alcuni uomini, cambiare qualche etichetta, e
dire che, invece del centrosinistra, si tratta di una Giunta
orientata a sinistra e poi tutto può andare bene come prima. Non
vorrei che si tentasse quell'operazione che, invece, si è
verificata a livello nazionale e cioè, ad un certo punto, il
Partito Comunista, nel bel mezzo della crisi governativa che è
stata lunga, più lunga delle precedenti, più drammatica delle
precedenti, ha saputo dare una sola indicazione: un Governo
orientato a sinistra, un Governo che facesse le Regioni, tanto è
vero che "L'Unità" di Roma è uscita con un titolo in cui si diceva
"il Partito Comunista vuole un governo che faccia le Regioni".
Ora, noi saremmo tentati di dire, non per amore di paradosso, di
polemica, che questo Governo che fa le Regioni sarebbe un Governo
orientato a sinistra; però mi pare che il Partito Comunista non
arrivi a dire questo poi nei fatti e nella realtà in questi ultimi
tempi.
Quindi, il discorso del Consigliere Germano che per certi
aspetti condivido, per altri è molto fumoso, a mio avviso, nelle
indicazioni concrete della svolta che deve essere fatta e delle
indicazioni che se ne devono trarre.
Comunque, il Partito Socialista ha avuto un atteggiamento e ha
un atteggiamento molto responsabile e molto concreto, e voglio
ricordare al Consigliere Dolchi, ad esempio, che è nostra, è stata
nostra, è stata mia, quella proposta che poi non è stata accolta
dal Consiglio, forse, così, perché non faceva comodo a nessuno, lo
dobbiamo riconoscere, quella proposta che tendeva all'approvazione
di un bilancio assembleare, cioè di un bilancio che avesse
acconsentito di togliere quegli aspetti che Dolchi continua a
chiamare allarmistici e ricattatori e che erano sottointesi sin
dall'inizio di questa crisi. Noi l'avevamo detto, io l'avevo detto,
personalmente, in questo Consiglio, cioè, quegli aspetti di
carattere amministrativo, quegli aspetti molto dolorosi sul piano
umano e sul piano politico e sul piano sociale, che, ad esempio,
questa Giunta è stata costretta ad assumere.
Caro Dolchi, tu ti riferisci ai licenziamenti, e li chiami
allarmistici e ricattatori, e da un incontro avuto proprio l'altro
ieri sera con le Organizzazioni Sindacali e con l'Ufficio del
Lavoro, le Organizzazioni Sindacali e l'Ufficio del Lavoro hanno
dovuto convenire, con la Giunta, che allo stato attuale dei fatti i
licenziamenti erano inevitabili; si è arrivati a proporre un
provvedimento di sospensione a zero ore, e a chiedere che fossero
messi in Cassa integrazione guadagni; questa è una procedura a cui
ho aderito immediatamente, anche se tutti coloro i quali hanno
chiesto questo sanno benissimo che si tratta di un espediente che
non si sa se potrà avere una felice conclusione.
Ora, quando noi proponemmo - noi socialisti proponemmo - il
bilancio assembleare, noi paventavamo una situazione di questo tipo
perché sapevamo che le crisi quando nascono, come è nata questa
crisi, cioè crisi nate al buio, crisi nate da delle motivazioni che
non sono chiare, che non sono palesi, che non sono evidenti, crisi
nate da voti che palesemente ci sono e segretamente scompaiono,
sono crisi, evidentemente, il cui significato sfugge ad una
valutazione chiara. Si sa solo che c'è una crisi, non si sa quali
sono le ragioni per cui questa crisi c'è.
Era evidente che sarebbe stato difficile ed è difficile trovare
un assetto diverso; è evidente che il Partito Socialista che non
crede al toccasana delle elezioni anticipate, vuole fare di tutto
per cercare di risolvere la crisi nell'ambito di questo Consiglio:
è evidente ancora che, se questa crisi non potrà trovare soluzione,
una soluzione politica degna, accettabile, nell'ambito delle forze
che attualmente ci sono in questo Consiglio, è evidente che il
Partito Socialista, a questo punto, sosterrà - come altre forze
hanno già sostenuto in altre circostanze - sosterrà la necessità di
arrivare ad una nuova consultazione elettorale.
Però mi pare che nella dignità del Consiglio, nella dignità
delle forze politiche che sono qui rappresentate e nella dignità
delle stesse istituzioni valdostane, occorre fare tutti gli sforzi
possibili, per cercare dentro questo Consiglio la risoluzione della
crisi, perché noi sappiamo che il ricorso al corpo elettorale può
diventare necessario, ma deve essere considerata l'
ultima
ratio
, e non la prima soluzione che si può abbordare, così, a
cuor leggero.
Quindi, noi socialisti aderiamo alla proposta di rinvio perché
ci sono delle trattative in corso, dei
pourparler
in corso.
Noi ci auguriamo e chiediamo fermamente che questi
pourparler
aperti con l'Union Valdôtaine, con la Democrazia
Cristiana, con il PSU e con il MAV, possano portare ad una
risoluzione. Per risoluzione noi intendiamo uno sbocco positivo o
negativo.
Ce lo auguriamo perché è chiaro che questa situazione non può
perdurare: è chiaro che questa crisi non può continuare se non
sulla pelle degli amministrati, se non sulla pelle dei valdostani,
e noi lo sappiamo benissimo questo.
Ora, quale può essere lo sbocco di questa crisi? Ci sono diverse
soluzioni numeriche: basta sommare le forze che rappresentano
determinati Partiti e movimenti in questo Consiglio e sono
possibili diverse maggioranze: da maggioranze molto larghe, a
maggioranze risicate, a maggioranze che c'erano e non ci sono più.
Però mi pare che lo sforzo che deve fare il Consiglio, onestamente,
serenamente, sia quello di ricercare una possibile maggioranza
politica, una maggioranza che possa dare delle garanzie di
stabilità e delle prospettive. Se questo non sarà possibile, il
Partito Socialista è favorevole al ricorso anticipato alle
elezioni.
Quindi oggi, nello spirito della richiesta fatta da Pollicini, e
poiché esistono queste trattative in corso, noi riteniamo che si
possa accedere al rinvio dell'elezione del Presidente della Giunta
e degli Assessori.
Del resto, sarebbe ridicolo buttare, in questo momento,
qualunque nome, quando si sa che dietro a qualunque nome che si
possa fare in questo momento, non ci sarebbe un accordo politico e
ripeteremmo quella tragicommedia che si sta svolgendo in questo
momento all'Assemblea Siciliana che, però, è molto simile,
purtroppo, anche alla nostra.
Quindi io aderisco alla proposta di rinvio.
Tonino (P.S.I.U.P.)
- Solo poche parole per dire ai
Signori Consiglieri che componevano la maggioranza di
centrosinistra che tutto mi sarei aspettato all'infuori della
proposta fatta dal Consigliere Pollicini per il rinvio di questa
seduta.
Credevo di dover venire qui a dirvi che avevate aggiunto a circa
un anno di crisi e di paralisi amministrativa della Regione, altri
20 o 25 giorni, per tentare di rimettere assieme quel
centrosinistra che era già fallito prima di nascere; ma che poi
infine, visti gli inutili tentativi, che si fosse posto fine a
questa assurda ostinazione di voler governare per forza in spregio
alle norme più elementari della democrazia, e che vi foste poi
finalmente decisi a consultare il corpo elettorale, come più volte
ebbi a dire a nome del Partito Socialista di Unità Proletaria che
rappresento in questa sede. Invece, no: altra proposta di rinvio,
altro immenso danno alla Valle d'Aosta, altro tentativo di
rattoppo, anche a costo di portare la Valle d'Aosta in una crisi
che paralizza tutta l'attività della Regione, cose che non erano
mai capitate dacché esiste il Consiglio regionale.
È un anno che chiedo che venga sciolta questa assemblea e che si
vada a nuove elezioni. Spetta agli elettori giudicare quello che
avete combinato in questi ultimi due anni; spetta agli elettori
smascherare i risultati elettorali del 21 aprile del 1968, voi non
siete più in grado di governare, né in questa formula, né in altre
formulette che non contengono le indicazioni di genuinità. Non sto
più qui a ripetervi tutte le cose che ho già avuto modo di dirvi
nei miei diversi passati interventi, dirò solo che ora, signori del
centrosinistra, avete passato tutti i limiti, non potete fare altro
che rivolgervi al corpo elettorale. La vostra ulteriore proposta di
rinvio è un insulto, per conto mio, che non fate solo a noi, ma a
tutto il popolo valdostano. È ora che questa farsa finisca, è ora
che ognuno si prenda sulle spalle le proprie responsabilità.
Quindi ancora una volta, a nome del Partito Socialista di Unità
Proletaria della Valle d'Aosta, vi invito a smetterla con questo
pericoloso gioco che si trama alle spalle dei cittadini valdostani;
c'è in Valle un corpo elettorale, quindi lo si chiami perché
chiarisca e indichi la strada di chi e di come si deve governare la
cosa pubblica che è di tutti e non solo di qualcuno.
Caveri
(U.V.)
- Le Comité Exécutif de l'Union
Valdôtaine avait approuvé le 19 avril un ordre du jour dont je ne
donnerai pas lecture parce que tout le monde le connaît, tout le
monde connaît cet ordre du jour, parce que les journaux l'ont
publié et parce que nous même nous l'avons publié sous forme
d'affiche.
Successivement, c'est-à-dire mardi dernier, le Comité exécutif a
approuvé un deuxième document qui dit:
a) incompatibilité: tous les Conseillers régionaux enverront au
Président des Sociétés financières, industrielles et touristiques
leurs démissions par lettre recommandée, dont une photocopie sera
envoyée au bureau de l'"Union Valdôtaine";
b) les directions régionales de la DC, du PSU, du PSI, du MAV
signeront une déclaration par laquelle ils s'engageront à demander
aux Présidents des sociétés la convocation des organes des sociétés
susdites, pour l'acceptation des démissions. Une photocopie sera
envoyée au bureau de l'Union Valdôtaine;
c) à la première séance le Conseil régional votera par levée de
main l'ordre du jour suivant, signé par les Chefs de groupe de la
DC, du PSI, du PSU, du MAV et de l'UV: "Le Conseil régional déclare
l'incompatibilité absolue et sans exception des mandats de
Conseiller régional et des charges de conseillers d'administration
et d'administrateurs des sociétés financières, industrielles, et
touristiques et invite tous les Conseillers qui se trouveraient en
telle situation à vouloir bien présenter sans délai leurs
démissions";
d) les clauses dont aux lettres précédentes a, b, c, sont
essentielles pour la validité de tout accord: leur violation, même
partielle, déterminera la résiliation de tout accord éventuel;
e) les représentants des Partis et des mouvements susnommés
devront rédiger le budget 1970 de la Vallée selon le programme de
l'Union Valdôtaine de l'automne 1969;
f) l'Union Valdôtaine confirme, à son tour, ses engagements dont
à l'ordre du jour du Comité exécutif du 19 avril 1970.
Telle est la position, telles sont les thèses de l'Union
Valdôtaine. Les thèses de la Démocratie Chrétienne sont bien
différentes: elle persiste à vouloir distinguer les charges
financières de nomination régionale, et celles de nomination des
groupes privés ou publics ou demi-privés ou demi-publics. Cette
distinction qui n'admet pas et qui exclut l'incompatibilité des
charges financières, de nomination privée, est absurde, et
irrationnelle, puisque l'incompatibilité est bien plus nécessaire
lorsque les charges financières proviennent de la désignation de
groupes des monopoles financiers privés.
En ces conditions, dans l'absence d'un accord, il est évident
que l'Union Valdôtaine ne peut pas voter à faveur de la requête
faite par la Démocratie Chrétienne d'un renvoi et l'Union
Valdôtaine votera contre cette requête de renvoi de la question de
l'élection du Président de la Junte et des Assesseurs.
Pedrini
(P.L.I.)
- Signor Presidente, Signori
Consiglieri, io ho la fortuna di parlare dopo aver sentito i
massimi esponenti degli altri Partiti, la richiesta del Capogruppo
della Democrazia Cristiana, Pollicini, la risposta dell'amico
Dolchi, e la giusta, ironica, intelligente risposta, del mio
avversario politico Avv. Caveri.
Mi sia consentito, come Liberale, di fare, senza atteggiarsi,
naturalmente a censori, né creare, né volere polemiche, di
puntualizzare un attimo solo alcune parole dell'amico Dolchi, a cui
sono legato veramente da affettuosa amicizia, ma al quale contesto,
io Liberale, alcune sue affermazioni che veramente danno una
sensazione di freddo a chi, come me, col sangue nelle vene,
piuttosto caldo, si sente dire che solo e solamente con il Partito
comunista, vi sono dei Governi efficienti.
La battuta che sa veramente di estrema demagogia, la battuta che
potrebbe richiamare una polemica lunghissima e violenta con nomi
diversi da Praga ed altri, la battuta che potrebbe addirittura
richiamare lo stesso stato interno dell'Unione Sovietica, dove, in
questo momento, - e questa è un'indagine economica finanziaria che
non ha nulla a che vedere con la politica, sta a dimostrare come
quel popolo sta ancora, checché se ne dica, checché la demagogia
faccia dire, - l'URSS sta in un'arretratezza che fa spavento.
Io non posso con tutto il mio io sentire che solo e solamente
con il Partito Comunista, si possono fare dei Governi
efficienti.
Io, a questo punto, dovrei dire - anche se lo dico solo "en
passant" - che i Liberali hanno dietro di loro decenni di anni di
sana amministrazione, dimostrata sulla pelle del popolo italiano,
non già di un altro popolo, una sana amministrazione che ha
concesso, ad un dato punto, di fare valere la nostra lira a peso
oro; questa è l'amministrazione liberale, che ha concesso, ad oggi,
a coloro che parlano di sindacati, a noi Liberali, di fare il primo
passo verso quella classe operaia, verso cui noi Liberali ancora
oggi siamo, checché se ne dica, all'avanguardia. L'azionariato
operaio, non è dei sindacati, è una proposta fatta in Parlamento
dal Partito Liberale, affinché, veramente, la classe lavoratrice
entri in quello che è il meccanismo finanziario di ogni
stabilimento. Ma qua, evidentemente, per demagogia, si vuole
creare, si vuole fare, si vuole dire di fare, ma, in concreto, si
vuole solamente il sovvertimento dello Stato, il caos,
l'inadempienza dei contratti.
L'avvocato Caveri, l'On.le Avv. Caveri, deve avere da me - e io
non sono mai stato, né lo sono, né lo sarò, tenero verso l'avvocato
Caveri ed egli ne sa bene i motivi - deve avere da me, anche se non
gli interessa, non richiesto, il 10 con lode sulla pagella. Egli
sta conducendo la sua battaglia politica in una maniera più che
perfetta, e questo, ripeto, non è né il professorino, né il
Professore, ma un semplice cittadino, Consigliere regionale
valdostano che esprime le sue idee dove le deve esprimere, ossia
nel Consiglio regionale, e dà atto a questa forza politica, guidata
dall'avvocato Caveri, di saper prendere, veramente, per i fondelli
molto bene la Democrazia Cristiana e i Partiti a lei
agganciati.
Giù il cappello, se l'Union Valdôtaine, con l'On.le Caveri in
capo, riuscirà a fare questo, giù il cappello! Io mi cospargerò il
capo di cenere, andrò a Canossa, non già per chiedere scusa, si fa
per dire: "Faccio atto di penitenza, alle parole che oggi dico", ma
io mi vergogno di pensare che, ad un dato punto, vi sia una
Democrazia Cristiana, sia essa di destra o di sinistra, una
Democrazia Cristiana con 13 consiglieri, una Democrazia Cristiana,
partito di maggioranza relativa, che diventa succube veramente di
un qualcosa che, al di fuori del piano morale, è prettamente
portato su un piano politico e amministrativo.
Sappiamo tutti come stanno le cose, sappiamo le ambizioni degli
uomini e non degli uomini, sappiamo che, evidentemente, ognuno tira
l'acqua al suo mulino; io dico che l'acqua che tira al mulino
dell'On.le Caveri è un'acqua che, evidentemente, secondo lui, è più
che limpida e pulita. Io dissento e contesto ancora una volta, come
i giovani contestatori liceali o delle medie, contesto anche questa
affermazione, ma, pur tuttavia, sono curioso, curioso di vedere
come va a finire questa piccola farsa o tragedia.
Io mi stupisco soltanto di una cosa: che un Partito Socialista
laico, così come è stato sempre il Partito Socialista, in questo
momento si lasci trascinare e sia succube - checché il Partito
Socialista, con abile demagogia, specie del suo Assessore
Milanesio, voglia fare apparire - sia succube di questo
centrosinistra. Io mi stupisco come l'Assessore Colombo, che ha
un'esperienza di decenni nell'Amministrazione regionale, continui
anche lui a sperare in questa apertura unionista, io mi stupisco
che il Prof. Balestri, Assessore, ex Assessore al Turismo, anche
lui rimanga lì, pavido, seduto al suo posticino, senza levare il
ditino ed esporre quelle che sono le sue tesi, tesi che
evidentemente possono collimare o non, ma che, pur tuttavia,
darebbero un contributo a questa Assemblea.
Io, all'amico Bordon, io all'amico Bordon, io sono stato il
primo qua dentro a fare notare come ti chiamarono Presidente quando
non lo eri più, va bene, ossia, ti avevano appena, appena disfatto
e ti dissero ancora "Presidente" e io con la mia solita, diciamo,
impulsività, dissi: "No, non è più Presidente", però per me è
rimasto un amico, per me è rimasto un amico.
Ora, io dico al Presidente Bordon che egli subisce supinamente,
ma fino a quando? Questa è la domanda che io pongo: io non vorrei
che andassimo alle calende greche, io non vorrei che, ad un dato
punto, la Democrazia Cristiana subisse questo gioco all'infinito o,
almeno, fino al 7 di giugno. E allora viene logica una conseguente
risposta e un finale, ma Signori del centrosinistra, che siete
stati biffati due volte, vi volete portare la terza volta?
Benissimo, noi siamo qua ad aspettare che voi facciate questo
passo: volete andare con l'Union Valdôtaine? Benissimo: prendete
con voi l'Union Valdôtaine; non la volete? Lasciatela! Ma,
comunque, sia chiaro: qua noi giochiamo - veramente, ripeto, come
ho detto prima - sulla pelle del popolo valdostano, ed allora è
necessaria una rapida conclusione: fate quello che volete, ma
arrivate ad una conclusione, questo è quello che il Partito
Liberale vi chiede. Da soli, non da soli, con chi volete,
evidentemente con i miei amici comunisti, questo è evidente, fate
tutto quello che volete, ma sbrigatevi; in caso contrario io sono
costretto, come primo - e questo lo dico, come primo, come altri
dicono, noi per primi, - il Partito Liberale, per primo, ha chiesto
nuove elezioni in Valle d'Aosta, quando già si stava delineando
quello che sarebbe poi successo.
Ed allora, ripeto, noi, come l'esecutivo del PLI ha detto, siamo
a disposizione per continuare la vita politica e amministrativa
della Regione, e solo e solamente per questo scopo. È evidente che,
in caso contrario, il Partito Liberale chiederà nuove elezioni,
così come le ha chieste per primo affinché la popolazione giudichi
chi ha fatto veramente l'interesse della nostra Regione.
Manganoni
(P.C.I.)
- Presidente, Lei ci ha
convocati oggi con un ordine del giorno su cui ci sta scritto
"Elezione del Presidente della Giunta e nomina degli Assessori".
Noi ci presentiamo in Consiglio e ci sentiamo dire: "Rinvio".
Poteva scrivercelo all'ordine del giorno il rinvio. Ora, noi di
rinvii ne abbiamo una lunga esperienza: la passata, ma recente
crisi che si è tramandata per sei mesi; ebbene, sono stati sei mesi
di rinvii, di rinvii addirittura con la diserzione delle sedute da
parte dei Consiglieri di maggioranza. Quelli erano i rinvii: dopo
sei mesi avete rappezzato una Giunta, sono passati pochi mesi,
quattro o cinque, e siamo punto daccapo: crisi e rinvii.
Ora, voi continuate pure a litigare, azzannatevi fra voi, per la
suddivisione delle poltrone, dei posti di sottogoverno, delle
prebende, con una irresponsabilità che umilia, non solo questo
Consiglio, ma umilia la Valle d'Aosta; ma, vi rendente conto delle
conseguenze, non solo morali, che sono già gravissime, e dovreste
riflettere, ma su quelle economiche, che state creando in Valle?
Osservate: nell'altra crisi il bilancio, se non vado errato, è
stato approvato. Oggi no: voi, a partire dal primo maggio, non
pagate più salvo, vecchi stanziamenti di Giunta, vecchie delibere,
con quali conseguenze? Ce ne sarebbero da elencare per mezza
giornata. Mi limito ad alcune: non si fanno gli appalti ed allora
le conseguenze sono che le imprese non hanno lavoro, perché buona
parte delle imprese, lavorano per l'Amministrazione regionale,
dico, non interamente, ma buona parte. Le grosse imprese non
patiscono, ma delle piccole imprese molte sono oggi sull'orlo del
fallimento. Ma, a parte le imprese, e gli operai? Quegli operai che
tutti gli anni in primavera sapevano che iniziavano i lavori, ecc.
ed avevano un lavoro, avevano un'occupazione, oggi l'occupazione
non ce l'hanno, perché gli appalti non sono stati fatti. Ma, quando
li farete? Quest'autunno? D'inverno in Valle non si lavora, quindi,
praticamente, si ritardano di un anno i contributi all'agricoltura;
sappiamo che ci sono molti agricoltori che stanno aspettando dei
contributi, da sei, sette, otto mesi. Adesso a bilancio fermo,
quanti mesi dovranno ancora aspettare? Quanto ai Comuni: vi sono
dei contributi ai Comuni, per esempio, per fare un esempio, per gli
acquedotti, e i Comuni come fanno ad appaltare gli acquedotti se la
Regione non dà i contributi, ed allora, fermi anche in quel campo.
Sono dei miliardi immobilizzati, sottratti al circolo economico
normale della Regione: ma, in fondo poi, chi è che paga, chi è che
subisce le conseguenze di questo vostro comportamento? Sono ancora
e sempre i lavoratori: è di questi giorni il licenziamento di 70
operai da parte vostra, da parte della Giunta; 70 operai che
dipendevano della Regione vengono messi sul lastrico, 70 famiglie
che non piglieranno la busta, e 70 famiglie che dovranno vivere,
pagare l'affitto, vestire i bambini, mandarli a scuola, senza
busta, senza nessun introito.
Ora, scusami Milanesio, ma come socialista, quando hai esposto
la situazione di questi lavoratori, beh, io mi sarei aspettato da
te maggiore solidarietà verso questi 70 operai rispetto alla cassa
integrazione. No! Non cassa integrazione, questi operai devono
continuare a lavorare, ed io inviterei a lavorare gli operai, a
continuare a presentarsi sul lavoro e a continuare a lavorare poi
qualcuno pagherà. Ma io proporrei di più, io proporrei che se non
li si può pagare interamente, in attesa della nuova Giunta, in
attesa dell'approvazione del bilancio, si dia loro almeno un
acconto, con le indennità degli Assessori, perché quelli non è che
li mettiamo in cassa integrazione, in cassa integrazione ci
mettiamo gli operai, e se non basta l'indennità degli Assessori si
trattengano anche quelle dei Consiglieri, ma si paghino questi
operai.
Ora, diceva l'Assessore Milanesio: "Difficoltà di risolvere la
crisi nata nel buio". Ora, che sia nata nel buio, o che sia nata
alla luce del sole, questa crisi è nata nel vostro seno, è nata ed
è stata creata da voi, dalla maggioranza, ed è voi che la dovete
risolvere - non con i rinvii - risolvere presto, risolverla
oggi.
Vedete, diceva Milanesio: "Ma, i comunisti ci diano delle
indicazioni più precise su cosa intendono" ed ha accennato al
Governo nazionale, dicendo che, sì il Partito Comunista in campo
nazionale ha detto - se ho afferrato bene, scusami Milanesio - che
un Governo ha il carattere di sinistra se fa le Regioni. No. Noi
non abbiamo detto: "Solo se fa le Regioni", ed infatti il fatto di
esserci opposti alle elezioni, in campo nazionale, parlo delle
elezioni politiche in campo nazionale, lo si deve innanzitutto ad
un senso di profonda responsabilità del Partito Comunista, perché
noi abbiamo voluto evitare. Abbiamo voluto:
1) evitare queste elezioni in un clima di rissa e di odio creato
dalle destre, volutamente creato dalle destre, perché erano quelle
che volevano le elezioni e sono quelle che prima hanno creato
questo - hanno tentato di creare - questo clima in campo
nazionale;
2) le ragioni sono diverse, mi limito a citarne alcune: "Per
impedire di ricominciare daccapo quel poco che si era iniziato a
fare". Vi cito le leggi che già erano passate in un ramo del
Parlamento: statuto sullo stato dei lavoratori, legge divorzio, che
se si andava alle elezioni si doveva ricominciare daccapo, cioè per
impedire che quel poco che si era iniziato a fare fosse stato
completamente annullato. Quindi questa è una posizione di
responsabilità. In più, noi l'abbiamo detto in campo nazionale,
cosa intendiamo per un governo di sinistra: un governo che ascolti
e che si faccia portavoce, attuandole, di quelle riforme che, da
tempo, sono state richieste dai giovani, sono state richieste dai
lavoratori. Per un governo di sinistra, Milanesio, noi intendiamo,
non solo l'etichetta di sinistra, quella non conta. Noi intendiamo
degli uomini di sinistra, ma particolarmente che compiano dei fatti
di sinistra: questo è un governo di sinistra che accolga quanto vi
ho detto, cioè facendo quelle riforme richieste da tutto il Paese,
almeno dalla parte sana, dalla parte che lavora del Paese.
Mi dispiace di doverlo dire, ma mentre i socialisti in campo
nazionale, per formare di nuovo il centrosinistra hanno dovuto
subire, se non i ricatti, almeno il condizionamento dei Restivo e
dei Colombo, e per l'ennesima volta si sono fatti ingabbiare dalla
destra economica, in un Governo con l'etichetta di
centrosinistra.
Ma, ritorniamo alla nostra Valle. Ora, come uscirne da questa
crisi? Cosa propongono i comunisti? Molto semplice: che voi
vogliate risolvere questa crisi accogliendo le richieste dei
lavoratori, moralizzando l'Amministrazione. Questa è una richiesta
non solo di tutti i componenti dell'opposizione, ma perfino, almeno
a parole, da qualcuno del vostro Partito.
Riforme: quelle riforme che noi possiamo attuare con la nostra
limitata potestà legislativa; non vi chiediamo in Valle d'Aosta di
realizzare quelle riforme che si devono realizzare in campo
nazionale, realizziamo quelle per cui abbiamo facoltà, che possiamo
realizzare, che il nostro Statuto Speciale ce ne dà la facoltà.
Attuazione dei principi autonomistici: non sto qui ad esporveli,
perché ve l'abbiamo detto, in quest'aula, almeno dieci volte, i
miei colleghi ed io, ve l'abbiamo detto, ripetuto, e non voglio
farvi perdere tempo per ripeterlo un'altra volta. D'altronde voi lo
sapete tutti benissimo, anche se, alle volte, fate finta di non
aver capito. Allora avrete il nostro appoggio e quindi si risolverà
la crisi.
Non chiediamo dei posti, non chiediamo le poltrone, tenetevele,
siate onesti, smettetela di fare come avete fatto fino adesso,
amministrate con serietà ed onestà e attuate quanto noi vi abbiamo
detto.
Ma, se volete solo cambiare gli uomini, e rivedere la
suddivisione delle cariche e delle prebende, continuando come avete
fatto fino adesso, nella corruzione, nell'immobilismo, ebbene,
allora io penso che abbia ragione Milanesio: andiamo alle
elezioni.
Siamo pertanto contrari a qualsiasi rinvio, si elegga oggi la
Giunta come previsto dall'ordine del giorno.
Andrione
(U.V.)
- Devo dichiarare innanzitutto che
io ho molta simpatia personale per il Consigliere Pedrini, che
anima questa Assemblea con delle battute estemporanee, e che non
intendevo prendere la parola, ma che vi sono stato tirato da alcune
affermazioni, direi, contrarie alla morale, che il Consigliere
Pedrini ha fatto, e vorrei puntualizzare, senza nessuna volontà
polemica, su queste affermazioni.
Innanzitutto il Consigliere Pedrini ha accusato l'Union
Valdôtaine di voler prendere per i fondelli qualcuno, e in
particolare la Democrazia Cristiana. Ora, il Consigliere Pedrini,
che si dice Liberale, e che quindi conosce la storia da Cavour a
Giolitti, sa che il vizio di prendere per i fondelli è sempre
dall'altra parte, non è mai stato da questa, e se c'è qualcuno che
vuole prendere per i fondelli, non siamo noi, tutto al più potremmo
essere le vittime di questa operazione, ma non mai gli autori di
così basso disegno...
(voce di Pedrini) ...
no, no, non sia
così volgare, La prego, La prego, non trascenda...
Le nostre posizioni, già puntualizzate, sono così chiare e
limpide che credo riscuotono l'approvazione, perlomeno,
in
pectore,
di tutta l'Assemblea. Cioè, la nostra posizione è
quella di fare un passo in avanti per poter realmente amministrare
la Valle d'Aosta. Lei apprezza l'Union Valdôtaine, e questo è il
discorso politico, perché l'Union con le sue posizioni
intransigenti Le permette di diventare l'interlocutore privilegiato
della D.C.? Cioè quell'interlocutore che ad un certo momento
otterrà il prezzo del suo appoggio, solo che nessuno qui dentro è
così ingenuo, così sprovveduto da non capire che con questo sistema
noi conduciamo alla rovina l'istituto dell'autonomia, e vorrei
riprendere, rovesciandola, una frase di Milanesio, che ha parlato
di: "Ridicolo votare oggi per ripetere una situazione che si è già
verificata". Ebbene, scusatemi se con tutta franchezza, io dico che
è ancora più ridicolo di essere riuniti qui, e di potere
numericamente contare una maggioranza che non è capace di esprimere
nel proprio seno una Giunta.
Ebbene, se noi continuiamo su questa strada noi portiamo alla
rovina l'istituto dell'autonomia; l'unica via seria - che sia con,
o che sia contro l'Union Valdôtaine - ma l'unica via seria è quella
di moralizzare la vita pubblica in Valle d'Aosta. Ogni altro
discorso è un discorso da perditempo, è un discorso che vuole
semplicemente fare della bassa politica, nel senso in cui i
francesi dicono "de la cuisine politique".
Montesano (P.S.D.I.)
- Chi altro chiede la parola?
Allora, è ben vero che c'è all'ordine del giorno, dico a Manganoni,
questo oggetto importantissimo per la vita politica e
amministrativa, soprattutto amministrativa, della Regione, ma
naturalmente io ho inserito all'ordine del giorno "Elezione del
Presidente della Giunta e degli Assessori", oltre che perché io
stesso sono stato dell'avviso di mettere all'ordine del giorno di
questa seduta, in linea preventiva, un'elezione sperando che si
addivenisse ad un accordo fra i partiti, ma anche perché nella
riunione dei Capigruppo tutti i gruppi, tutti i rappresentanti dei
gruppi, furono d'accordo con me di inserire all'ordine del giorno
di oggi l'elezione del Presidente della Giunta. Però, naturalmente,
sappiamo tutti, è vero, che la Giunta viene espressa da una
maggioranza la quale, a sua volta, promana da partiti, i quali
devono ritrovare un accordo: siccome questo accordo sembra che,
alla data di oggi, non è ancora stato perfezionato, perlomeno, io,
giustifico anche la richiesta del Capogruppo della Democrazia
Cristiana, come Partito di maggioranza relativa, di rinviare la
seduta, cioè rinviare la votazione del Presidente della Giunta.
Quindi, essendoci questa richiesta, io la metto ai voti, perché il
Consiglio decida sulla richiesta stessa e prima di mettere ai
voti...io vedo il Consigliere Savioz che mi chiede la parola.
Quindi Lei ha la parola prima delle votazioni sulla richiesta di
rinvio di Pollicini.
Savioz
(P.C.I.)
- Semplicemente per chiedere la
votazione segreta a nome del Gruppo del Partito Comunista.
Montesano (P.S.D.I.)
- Allora, ci sono altre richieste?
Allora si passa alla votazione a scrutinio segreto. Un attimo,
Consigliere Pedrini?
Pedrini
(P.L.I.)
- A nome del Partito Liberale, lo
stesso dichiara che si astiene dalla votazione.
Montesano (P.S.D.I.)
- Allora, spieghiamo il significato
del "sì" e del "no", cioè, il significato delle palline. Viene
messa ai voti la proposta del Consigliere Capogruppo democristiano
Pollicini; la pallina bianca accetta, è parere favorevole
all'accoglimento della proposta; la pallina nera la respinge. Si
passa alla votazione
(votazione segreta).
Risultato della votazione: presenti 33, votanti 32 - astenuti 1
- favorevoli alla proposta 18 - contrari 14.
Il Consiglio approva
Quindi la seduta è tolta e il Consiglio sarà convocato a
domicilio.
---
Si dà atto che la seduta è tolta alle ore 17,35.
