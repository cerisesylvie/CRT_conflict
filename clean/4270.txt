Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 612 del 26 novembre 1981 - Resoconto
OGGETTO N. 612/81 - PROPOSTA DI LEGGE CONCERNENTE: "ELIMINAZIONE
DELLE BARRIERE ARCHITETTONICHE".
Presidente
- Ha chiesto di parlare il Consigliere Nebbia,
ne ha facoltà.
Nebbia (PSI)
- Finalmente si discute in aula di un D.L.
che era già stato presentato all'inizio dell'anno e che ha avuto
fino ad oggi ben sette rinvii. Questo D.L. è ormai piuttosto
conosciuto dai Consiglieri, almeno da quelli che nelle Commissioni
ne hanno discusso e che fra ieri ed oggi hanno anche esaminato un
testo concordato unitamente all'Assessore alla Sanità ed Assistenza
Sociale Rollandin. Vorrei illustrare il testo definitivo molto
rapidamente evidenziando le differenze che, rispetto al testo
originario, non sono sostanziali.
Il testo definitivo riprende i concetti che erano impliciti nel
testo originario, con una stesura più sintetica, con dei rinvii e
dei rimandi a deliberazioni o adempimenti successivi che ne fanno
una legge quadro, una legge di principi, e in alcune sue parti, di
indicazioni concrete. Il D.L. concordato non riprende la parte del
D.L. originale compresa fra l'art. 9 ed il 15, relativa agli aiuti
economici a carico della Regione per l'acquisto di motocicli,
motocarrozzette, autovetture, oppure per l'adattamento di
attrezzature ed impianti esistenti specie per quanto riguarda i
trasporti, perché già esiste una delibera di Giunta che prevede e
norma lo stesso oggetto, e non si è ritenuto - concordemente - di
modificare ulteriormente questo aspetto in un quadro legislativo.
Credo che il D.L. attuale completi nella nostra Regione la serie di
provvedimenti a favore di persone che abbiano difficoltà psichiche,
fisiche e sensoriali, che sono stati intrapresi non solo perché
quest'anno 1981 è stato dichiarato l'anno internazionale
dell'andicappato ma perché si è giunti ad una maturazione, ad una
coscienza collettiva sui problemi di queste persone che devono
essere assunti come problemi della società e da questa risolti.
Il D.L., che verrà votato, può essere perfettibile:
probabilmente nella sua applicazione se ne individueranno delle
carenze che in una fase successiva potranno essere ovviate. D'altra
parte è più opportuno e più produttivo iniziare a fare qualcosa
subito, piuttosto che tentare di perfezionare delle leggi e non
applicarle mai. Lascerei all'Assessore Rollandin che con noi ha
concordato questo D.L., eventualmente l'illustrazione di altri
aspetti che lo hanno visto attivamente impegnato nella risoluzione
di questo problema.
