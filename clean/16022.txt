Classificazione
SANITÀ VETERINARIA E ZOOTECNIA
Zootecnia


Resoconto integrale del dibattito dell'aula
Oggetto del Consiglio n. 2372 del 22 gennaio 1997 - Resoconto
SEDUTA ANTIMERIDIANA DEL 22 GENNAIO 1997
OGGETTO N. 2372/X Situazione gestionale e produttiva della
Centrale del Latte di Aosta e ritardi nella realizzazione della
nuova unità produttiva. (Interpellanza)
Interpellanza Premesso
che con deliberazione della Giunta regionale n. 1612 del 19
febbraio 1993 è stato definito il piano di riorganizzazione del
settore lattiero-caseario;
che mediante una specifica legge la Regione ha provveduto alla
ricapitalizzazione della società "Centrale del Latte" per far
fronte alla copertura delle perdite accumulate nel corso di
gestioni pregresse e per realizzare un nuovo impianto di produzione
di latte e derivati;
che nel documento finanziario previsionale per l'anno 1997 è
stato previsto un rifinanziamento della legge in oggetto;
che, nonostante le previsioni, la struttura produttiva
localizzata nel Comune di Gressan non è ancora stata ultimata;
che il trattamento alimentare e l'imbottigliamento del latte
vengono effettuati ancora fuori Valle;
Tutto ciò premesso i sottoscritti Consiglieri regionali
Interpellano
l'Assessore competente per conoscere
1) per quali ragioni si è verificato tale consistente ritardo
nel completamento dei lavori e perché è stato necessario
rifinanziare la legge;
2) se gli risulta che la gestione della società "Centrale del
Latte" subisca tuttora pesanti perdite, dovute all'esuberanza dei
costi rispetto ai modesti ricavi;
3) quale risposta trovano, presso il mercato locale e quello
esterno, i prodotti lattiero-caseari della società "Centrale del
Latte" in rapporto alle quantità di latte prodotto, raccolto e
imbottigliato.
F.to: Tibaldi - Lanièce
Presidente Ha chiesto la parola il Consigliere Tibaldi.
Tibaldi (Ind) Come si evince dalle domande che sono proposte in
questa interpellanza, l'iniziativa ha uno scopo essenzialmente
cognitivo. Ma ciò non esime che si debbano fare delle doverose
considerazioni sul piano di riordino del settore lattiero-caseario
in Valle e sulla Centrale del latte, che rappresenta il fulcro di
questo sistema lattiero-caseario valdostano.
E' diritto-dovere di ogni consigliere rendersi conto di cosa è
successo, di cosa sta succedendo da tre anni a questa parte.
In particolare, è opportuno ricordare che il Consiglio regionale
è intervenuto tre volte sulla Centrale del latte. La prima nel
febbraio '93, quando la composizione politica di quest'Assemblea
era completamente diversa, dove sono state delineate le linee
programmatiche per la riorganizzazione di questo settore e dove
sono stati stanziati i primi 10,3 miliardi per riorganizzare il
settore e completare lo stabilimento della Centrale del latte nel
Comune di Gressan.
Poi ci sono stati due altri interventi legislativi, non autonomi
ma inseriti in progetti di legge più ampi, in particolare in
materia finanziaria, che hanno previsto il rifinanziamento di
questa legge ed hanno quindi incrementato l'intervento finanziario
della Regione in materia.
Quali considerazioni si potrebbero fare sulla Centrale del latte
e sulla riorganizzazione del settore lattiero-caseario? Anzitutto
non si può negare che la Regione ha effettuato un intervento
finanziario che potremmo definire monumentale, e penso che
l'Assessore possa convenire con quanto sto dicendo. Fra il '93 e il
'99, salvo ulteriori integrazioni, sono stati impegnati e in parte
già spesi 17,3 miliardi a titolo di ricapitalizzazione del capitale
sociale della Centrale del latte S.p.A., che dovrebbero servire per
coprire le perdite di esercizio e per acquistare i nuovi impianti
di lavorazione lattiero-casearia.
A questi 17,3 miliardi si aggiungono anche altri 9 miliardi
circa di ulteriori spese in delibere di Giunta che sono state
adottate fra il '93 e il '96, in questi primi 3 anni e mezzo di
legislatura.
E' opportuno ricordare anche questo: la progettazione dello
stabilimento di Gressan 464 milioni, la riqualificazione del
personale 275 milioni, verifica statica 10 milioni, appalto dei
lavori di costruzione dello stabilimento ad opera della ditta T
& T di Torino 7.0134 milioni, fornitura del latte per l'analisi
alla SATESSA 10,345 miliardi, valori vari in economia per 47
milioni, progettazione dell'impianto sanitario per quasi 200
milioni, spese di urbanizzazione per 48 milioni circa, 361 milioni
per direzione dei lavori della costruzione dello stabilimento, 14,6
milioni per il collaudo del cemento armato, acquisto di porzione di
un terreno limitrofo e una perizia suppletiva per ulteriori lavori
per oltre 500 milioni, in totale l'intervento è di 26 miliardi
circa.
Quindi possiamo convenire entrambi, da una parte il Consigliere
Lanièce e il sottoscritto, dall'altra parte l'Assessore, che c'è
stato un impegno finanziario che dovrebbe essere o che è destinato
a perseguire questo obiettivo di riorganizzazione del settore.
Succede però che c'è un consistente ritardo nel completamento
dei lavori di quello stabilimento, che è visto come l'epicentro di
tutto il sistema di riorganizzazione.
Quali sono le motivazioni di questi ritardi, ed è la prima
domanda ovvia che si deve porre alla Giunta che ha gestito in
completa autonomia la materia. Poi, perché è stato necessario
rifinanziare la legge, e la legge è stata rifinanziata di non poco,
perché ai 10,3 miliardi iniziali, che erano secondo quanto si legge
nella relazione descrittiva del '93 ampiamente sufficienti, se ne
sono aggiunti ben altri 7. Quindi, perché è stato necessario
rifinanziare la legge, quali sono stati gli imprevisti che si sono
verificati nel corso di questi anni?
C'è poi da sottolineare che la gestione economica della Centrale
permane in crescente perdita.
E' vero, dai bilanci si evince che comunque c'è stato un
incremento delle vendite del latte e dei derivati, però d'altro
lato non possiamo nascondere che c'è stata una crescita notevole
dei costi; in particolare il consuntivo del '95 segnala che se da
una parte c'è stata una crescita di 1,2 miliardi nelle vendite, c'è
stata una crescita di quasi 1,5 miliardi nei costi, quindi è stata
più che proporzionale la crescita nei costi.
Le perdite di esercizio poi negli ultimi tre anni sono
particolarmente lievitate rispetto agli anni passati, e anche
questo l'Assessore penso lo conosca.
Se nel '94 erano di 1,5 miliardi, nel '96 sono di 1,738
miliardi, quindi sono aumentate di non poco. Quali sono le ragioni
di queste perdite continue, nonostante questi interventi da parte
della Regione a ripianamento di questi aspetti deteriori
dell'esercizio?
Altro punto, sul quale è necessario avere una risposta, è la
commercializzazione del prodotto del latte della Centrale, che
sembra avere una difficoltà di penetrazione nel mercato interno,
cioè prima di tutto di essere localizzato al solo mercato interno,
ma poi di essere poco appetibile nei confronti dell'utenza
valdostana.
Perché è poco appetibile? Perché pecca in qualità? Oppure perché
la rete distributiva è debole? Oppure perché la concorrenza delle
grosse marche nazionali è talmente forte, che impedisce uno
sviluppo minimo ma decoroso della produzione e della vendita del
latte valdostano? Sono considerazioni importanti anche a livello
strategico: se la Regione impegna 26-30 miliardi nella
riqualificazione del settore e poi si rende conto che gli
oligopolisti del settore alimentare impediscono una crescita
adeguata della Centrale del latte e della vendita dei suoi
prodotti, bisogna fare anche dei ragionamenti di tipo strategico,
può darsi che le scelte non siano adeguate.
Tant'è che anche nella stessa relazione di bilancio, che
purtroppo ho letto velocemente per scarso tempo a disposizione, in
quanto, come l'Assessore sa, il bilancio mi è stato consegnato solo
l'altro ieri, non mi sembra che ci sia un'adeguata considerazione
della concorrenza da parte degli amministratori. Mi sembra anzi che
la concorrenza sia sottovalutata, e questo non vorrei che fosse un
difetto che reca poi nocumento alle scelte di strategia aziendale
che devono essere adottate.
Mi pare che ci sia una scarsa adesione a livello locale dei
conferitori che versano il latte a favore della centrale perché
venga trattato, i quali sono in numero assai esiguo: come mai
questa scarsa affezione da parte dei conferitori nei confronti di
questo istituto, che valorizza un prodotto locale?
In linea di massima sono queste le domande, che ho esposto in
maniera più dettagliata ma che rientrano in quelle proposizioni
formulate nell'interpellanza, dalla quale si vuole conoscere qual è
lo stato di gestione della società e soprattutto avere, se
possibile, una risposta puntuale al terzo punto, dove si chiede
quale risposta trovano presso il mercato locale e quello esterno i
prodotti lattiero-caseari della società Centrale del latte, in
rapporto alle quantità di latte prodotto, raccolto e
imbottigliato.
Presidente Ha chiesto la parola l'Assessore all'agricoltura,
forestazione e risorse naturali, Vallet.
Vallet (UV) Cercherò di rispondere in maniera più organica
possibile, scusandomi sin da adesso se per lunghe parti la mia sarà
una esposizione di numeri e di cifre, per cui potrà essere
difficile per i consiglieri seguirmi fino in fondo.
Il punto di partenza - lo ha sottolineato il Consigliere Tibaldi
- è sicuramente la delibera di Giunta del 19 febbraio 1993, avente
oggetto: "Linee programmatiche per la riorganizzazione del settore
lattiero-caseario", che nei contenuti, pur essendo datata di 4
anni, mantiene tutta la sua validità anche se qualche dettaglio
deve essere aggiornato.
Tale delibera assegna alla Centrale del latte un ruolo di
fondamentale importanza all'interno dell'intero comparto
lattiero-caseario, attribuendo quindi alla Centrale dei precisi
compiti. La Centrale non è più solo uno stabilimento per la
raccolta e l'imbottigliamento di latte fresco, ma è una struttura
attrezzata per diversificare la produzione lattiero-casearia con
l'evidente intenzione di alleggerire, attraverso la
diversificazione di prodotti fatta all'interno della Centrale, il
mercato della fontina.
E' noto che una delle maggiori difficoltà incontrate dalla
Cooperativa produttori latte e fontina, che è il maggior
commercializzatore di fontina, è quello di non poter disporre o di
non poter sapere qual è la quantità più o meno precisa di fontina
da commercializzare. Negli ultimi anni il trend, tranne
un'eccezione per la campagna '93-'94, è in aumento, rispetto ad un
trend di aumento di vendite che stenta a seguire la curva fatta
dall'aumento di produzione.
Una centrale del latte, quindi, integrata nel sistema non solo
per quanto riguarda la produzione, ma possibilmente anche per
quanto riguarda la riorganizzazione della rete commerciale e
distribuitiva dei prodotti lattiero-caseari. Da qui l'esigenza di
avere a regime per la Centrale del latte un'attività positiva non
solo in termini di conto economico dell'azienda, ma con
ripercussioni evidenti e positive per l'intero comparto.
Cosa è stato fatto dal febbraio del ?93? Il '93 è stato
utilizzato per mettere a punto la progettazione esecutiva, il 30
dicembre 1993 la Giunta ha approvato un bando di pre-informazione
che doveva servire ad accorciare i tempi di pubblicazione
dell'appalto; l'11 febbraio 1994 la Giunta ha approvato l'appalto e
il progetto di completamento dello stabilimento con una delibera
che è stata ratificata il 14 marzo da questo Consiglio. Il 22
aprile è stato approvato l'elenco delle imprese da invitare, il 20
giugno è stata fatta l'aggiudicazione provvisoria e qui c'è stato
il primo problema, che ha causato allungamenti di tempi: due
imprese escluse hanno fatto ricorso al TAR, quindi abbiamo dovuto
attendere fino all'11 novembre 1994 per fare l'aggiudicazione
definitiva.
Dopo questa data c'è stato l'altro allungamento dei tempi della
procedura, da mettere in relazione al fatto che è stata alquanto
complessa la richiesta di documentazione, che doveva servire per la
certificazione antimafia dell'impresa, tenuto conto che in questo
periodo l'impresa ha avuto trasformazioni societarie. E' stata
quindi possibile la consegna dei lavori, sotto riserva di legge,
l'11 aprile 1995.
I tempi contrattuali previsti sono di 540 giorni, più 150 giorni
di proroga, che sono stati concessi in considerazione del fatto che
in quel periodo, quando l'impresa doveva fornire le strutture
prefabbricate che sono servite a chiudere perimetralmente il
fabbricato, l'impresa ha avuto grosse difficoltà a reperire queste
strutture tenuto conto del fatto che in quel periodo, per effetto
della legge Tremonti, tantissimi sono stati i nuovi stabilimenti
prefabbricati realizzati sul territorio nazionale. Quindi le
imprese fornitrici di queste strutture hanno potuto definire il
contratto di fornitura solo con tempi più lunghi.
L'ultimazione dei lavori, salvo piccole rifiniture, è prevista
per il maggio '97, il collaudo degli impianti per la lavorazione
del latte è previsto per l'aprile '97, il collaudo degli impianti
caseari per il maggio '97, inizio delle attività produttive - spero
di non essere smentito - per il primo giugno '97.
Quindi, se il ritardo a cui si fa riferimento nel punto 1
dell'interpellanza è riferito alle previsioni fatte nel '93,
effettivamente c'è stato ritardo; è chiaro che, quando nel '93 si
fece la previsione di terminare lo stabilimento entro fine '94, si
fecero delle previsioni che si sono rilevate troppo
ottimistiche.
Per quanto riguarda il punto 2, se sono al corrente che la
Centrale continua ad avere perdite, evidentemente la risposta è sì;
ho avuto modo già altre volte in questo Consiglio di rispondere
proprio a domande di Tibaldi durante la discussione del bilancio
sulle ragioni della previsione di ricapitalizzazione della S.p.A.
Centrale Laitière d'Aoste. Anche qui partirò dalla legge n. 37 del
'93 per arrivare alla finanziaria del '97.
I 10,3 miliardi previsti dalla legge n. 37/93 dovevano servire
per 4,5 miliardi a coprire perdite pregresse della società e a
coprire le perdite del '93 e del '94; 5,8 miliardi di questi 10,3
era previsto, così come poi si è avverato, che fossero utilizzati
dalla S.p.A. stessa per la realizzazione degli impianti di
lavorazione, la Regione avrebbe provveduto - così come ha
provveduto - all'appalto e alla realizzazione delle opere edili e
degli impianti idrotermosanitari. E' evidente che i tempi di
realizzazione - come dicevo prima - furono calcolati in modo forse
troppo ottimistico, per quanto riguarda gli importi è chiaro che
alla data del marzo '93, quando fu approvata la legge n. 37, non si
disponeva di progettazione esecutiva né per quanto riguarda la
parte edile, né per quanto riguarda la parte impiantistica, quindi
le stime furono necessariamente approssimative.
Queste perdite sono da mettere in relazione al fatto che la
Centrale oggi non dispone di uno stabilimento proprio per la
produzione, ma deve appoggiare le sue produzioni presso terzi con
oneri e per quanto riguarda la lavorazione e per quanto riguarda i
trasporti, ma soprattutto all'impossibilità per la Centrale di fare
produzioni alternative, e quindi casearie, se non in quantità molto
limitate. Oggi la Centrale del latte si trova in una situazione
curiosa per certi versi, perché più produce e più perde, proprio
perché non dispone di un suo stabilimento e per le sue produzioni
deve appoggiarsi a stabilimenti esterni e quindi sopportare oneri
importanti.
Mi si chiederà perché la Centrale del latte cerca di produrre di
più, anche se è costretta a perdere. Ma perché è evidente che tutto
questo è fatto in funzione di quello che dovrà avvenire dal giorno
in cui la Centrale disporrà di un proprio stabilimento, dove sarà
possibile produrre a costi normali e dove sarà possibile produrre
in quantità che dovranno essere correlate alle possibilità di
mercato, ma che comunque non avranno limiti dal punto di vista
della quantità. E' chiaro che in questa situazione non è possibile
che ci sia un miglioramento del conto economico della società.
D'altronde la società deve, per poter operare a pieno regime
dall'apertura, mantenere la raccolta e soprattutto mantenere e, se
possibile, aumentare e migliorare la rete distributiva, che dovrà
evidentemente accogliere le produzioni che potranno essere
fatte.
Altro aumento di capitale, 4 miliardi, è stato previsto con la
finanziaria del '96; questi 4 miliardi vanno a coprire per 3
miliardi le perdite del '95 e del '96. Ho già spiegato perché la
Centrale perde e perderà fino a..., e anche per qualche tempo dopo
l'apertura. Quindi 3 miliardi per coprire le perdite del '95 e del
'96 e 1 miliardo per coprire investimenti che sono stati fatti
dalla società per mantenere e per migliorare la sua attività; mi
riferisco in modo particolare alla rinnovazione del parco automezzi
sia per la distribuzione che per la raccolta. Con la finanziaria
del '97 abbiamo previsto gli ultimi 3 miliardi, di cui 1,5 nel '98
e 1,5 nel '99; questi tre miliardi andranno a coprire le perdite
che si produrranno nel '97 e in parte nel '98 e per poter
consentire alla società di disporre e quindi di appaltare le
attrezzature complementari degli arredi o comunque attrezzature
tecniche di completamento.
Dicevo che non è ragionevole pensare che le perdite possano
cessare il giorno stesso in cui inizieranno a Gressan le
lavorazioni, perché da stime e da conti che sono stati fatti da
Finaosta il punto di pareggio per la S.p.A. dovrebbe avvenire nel
momento in cui si raggiunge un fatturato di 9,5 miliardi e una
raccolta di latte di 5,5 milioni di litri. Tenuto conto che nel '96
il fatturato è stato di 6,2 miliardi e la raccolta di 3,8 milioni
di litri, siamo ancora distanti per certi versi dal punto di
pareggio, ma non così distanti da renderci pessimisti. Si tratterà
di aumentare la raccolta e di conseguenza il fatturato.
E' chiaro che l'impegno dell'Amministrazione è di notevole
entità, il Consigliere Tibaldi lo ha definito monumentale, io direi
sicuramente importante, ma giustificato a nostro modo di vedere se
partiamo ancora una volta dal ruolo che alla Centrale è assegnato
dalla delibera del febbraio '93 di riorganizzazione del settore
lattiero-caseario.
Per venire all'ultima domanda, quale risposta trovano presso il
mercato locale e quello esterno, intanto bisogna dire che al
momento il mercato è limitato alla Regione Valle d'Aosta per i
motivi che elencavo. La curiosa situazione, come dicevo prima, è
che più si produce, più si perde. Confrontando i dati della
Centrale a quelli nazionali emerge che il trend di crescita della
Centrale, escludendo il latte fresco, è molto più sostenuto delle
medie nazionali.
In particolare emergono dei dati interessanti, quali quelli
della vendita del burro che è in costante crescita, in
controtendenza rispetto al dato nazionale, della panna e dei
formaggi in generale, prodotti questi che hanno un alto valore
aggiunto. Il latte fresco è in calo di vendita, compensato comunque
dallo sviluppo del mercato del latte a lunga conservazione, che ha
raggiunto volumi notevoli in soli 4 anni. Il mix di prodotti della
Centrale si sta uniformando a quello delle altre centrali del latte
o a quello di altre aziende del settore, dove il fatturato un tempo
rappresentato quasi esclusivamente dal latte fresco, circa l'80
percento, ora si caratterizza per la crescita dei derivati: yogurt,
formaggi e burro.
Per quanto riguarda la penetrazione nel mercato, poiché i
consumi pro-capite sono statisticamente stazionari e la Centrale
limita per ora la distribuzione al solo territorio valdostano, i
dati confermano senza equivoco che è in atto un recupero delle
quote di mercato in Valle. Infatti, gli incrementi di volumi di
vendita sono positivi per tutti i prodotti della gamma, ad
eccezione del latte fresco intero, un dato questo - cioè la
diminuzione delle quantità di latte fresco intero - che è in linea
con il dato nazionale che registra una diminuzione di circa il 7
percento.
In conclusione, è chiaro che per raggiungere la raccolta
prevista per arrivare al punto di pareggio l'azienda dovrà
estendere il suo mercato anche fuori dalla Regione Valle d'Aosta.
Credo che i numeri che ho letto circa il fatturato del '96
confrontato a quello previsto per il punto di pareggio e la
raccolta '96 confrontata alla raccolta che dovrebbe portare al
punto di pareggio, non siano così distanti, e quindi credo che sia
realistico pensare che se la Centrale del latte riuscirà a
confezionare il primo litro di latte a giugno '97, è ragionevole
pensare che nel corso del bilancio '98 la società possa comunque
riuscire a pareggiare i suoi conti.
Mi rendo conto che è difficile nel corso di una risposta ad
un'interpellanza essere completo e fornire le risposte nel
dettaglio. Credo che un argomento come questo, che sicuramente
rappresenta un punto molto importante per lo sviluppo del settore
lattiero-caseario, valga la pena approfondirlo nella commissione
competente. Se i consiglieri lo riterranno opportuno, se il
Presidente della III Commissione o della IV Commissione lo
vorranno, sono a disposizione, come sono sicuramente a disposizione
gli amministratori della Centrale del latte.
Presidente Ha chiesto la parola il Consigliere Tibaldi.
Tibaldi (Ind) Accolgo favorevolmente la proposta dell'Assessore
di approfondire ulteriormente la questione, anche perché i tempi
tecnici del Consiglio impediscono una disamina approfondita.
Tuttavia, le dichiarazioni dell'Assessore mi danno lo spunto per
fare alcune considerazioni, anche queste doverose.
La prima parte della risposta è stata meramente descrittiva,
d'altronde è un'attività di informazione che anche i consiglieri
che hanno proposto l'interpellanza hanno fatto, cioè la
ricostruzione di tutte le delibere di Giunta e l'elenco degli
interventi del Consiglio in materia di Centrale del latte e del
settore lattiero-caseario. Su questo direi che c'è una piena
concordanza, perché c'è corrispondenza su quelle che sono le date e
le cifre.
Vorrei però appuntare le mie osservazioni su alcune affermazioni
dell'Assessore, che è fortemente convinto della Centrale come perno
integrato in un sistema, nonostante abbia lui stesso affermato che
ci sono alcuni paradossi economici. Il primo è quello per cui la
Centrale più produce e più perde in questa situazione, dovendo cioè
ricorrere alla trasformazione all'esterno. Potrebbe anche essere
accettabile quest'affermazione, però non penso - visto che lo
stesso Assessore non ha fatto un'analisi compiuta su questo punto -
che si possa ottenere quel punto di pareggio con la Centrale in
piena funzione.
Dico questo, perché se attualmente i costi superano di gran
lunga i ricavi, producendo quella perdita che regolarmente ad ogni
esercizio viene verificata e pagata con soldi della Regione,
bisogna tener presente che la ventina - o poco più - di persone che
sono impiegate nella raccolta e nella distribuzione del latte, un
domani devono essere o riconvertite e riqualificate come produttori
e trasformatori di latte, oppure bisogna creare una struttura umana
di supporto all'interno della Centrale, oltre a quella della rete
distributiva. Quindi non si può solo fare una valutazione monca su
quello che è il fatturato, su quelle che possono essere le vendite,
senza considerare quelli che sono i fattori della produzione. Gli
impianti tecnologici sono stati realizzati con quell'intervento che
continuo a definire monumentale da parte della Regione, però
d'altra parte ci sono costi di esercizio che lieviteranno
inevitabilmente, e l'Assessore questo lo sa.
Quest'affermazione singolare penso che non debba assolutamente
essere sottovalutata, perché se il punto di pareggio è previsto in
9,5 miliardi di fatturato e adesso siamo a circa 6, bisogna ancora
crescere del 50 percento in un mercato che è estremamente
concorrenziale e pesantemente condizionato dalla presenza di forti
produttori a carattere nazionale. Al momento oltretutto il limite
del latte commercializzato è quello della Valle, i confini sono
solo quelli della Valle, e anche questo è un punto di debolezza
perché o non si è ancora provato a vendere il latte sul territorio
extra valdostano, oppure non c'è quella necessaria richiesta al di
fuori dei confini regionali che possa permettere di vendere il
prodotto.
Bisogna ricordare che nella delibera del '93 si prevedeva una
possibilità di penetrazione ben superiore a quella che oggi mi pare
venga esplicitamente affermata dall'Assessore, una possibilità di
penetrazione in questo potenziale mercato, stimabile allora nel 30
percento circa, quindi 15 milioni di litri di latte, mentre oggi si
parlava di 5,5 milioni per raggiungere il punto di pareggio. Quindi
una valutazione notevolmente restrittiva rispetto a quelle che
erano le previsioni: prima si parlava di un 30 percento, adesso ci
attestiamo attorno ad un 10 percento se va bene, se riusciamo a
conseguire certi obiettivi, con un fatturato che dovrebbe
raggiungere almeno i 15 miliardi di lire.
Mi sembra che nel corso di questi anni si sia quindi verificata
una correzione di rotta, o perlomeno una presa di coscienza di
quelli che possono essere i limiti, per cui ritengo che sia più che
mai necessario fare degli approfondimenti sulla questione, che un
domani potranno e dovranno servire per definire linee strategiche
un po' più chiare, non così pressappochiste che alla fine
comportano molto dispendio di denaro per non ottenere nemmeno un
risultato cospicuo.
Per quanto riguarda il discorso della realizzazione degli
impianti, che sono stati ritardati per una serie di difficoltà
prevalentemente imputabili all'impresa da quello che ho capito, e
per la certificazione antimafia e per il reperimento di materiali
edilizi idonei, volevo dire che c'è anche una poco chiara
demarcazione di quelle che sono state le competenze assegnate alla
Centrale nella realizzazione dell'impianto e le competenze che si è
accollata la Regione, perché nella perizia suppletiva ad esempio la
costruzione degli impianti, che teoricamente dovrebbe essere
appannaggio della Centrale, in realtà viene realizzata in parte
dalla Regione con la fornitura e la posa in opera di un
addolcitore, di un contenitore di resine scambiatrici in acciaio
Inox, di un contenitore di sale, di un dosatore di prodotti
chimici. Questa è tutta un'impiantistica che è già specifica per il
trattamento del latte, dico bene? Anche qui c'è una demarcazione
alquanto fumosa di quelle che sono le rispettive competenze.
Per adesso mi fermo qui, mi chiedo solo: se non ci sarà una
definizione strategica per il futuro, a chi giova la Centrale?
