Classificazione
AGRICOLTURA



Oggetto del Consiglio n. 2069 del 11 maggio 2016 - Resoconto
OGGETTO N. 2069/XIV - Interrogazione: "Difficoltà delle medie
e piccole aziende agricole a diversificare la produzione e a
promuovere la loro attività".
Follien (Presidente) -
Punto n. 13 dell'ordine del
giorno. Per la risposta, la parola all'Assessore Testolin.
Testolin (UV) -
"Se è a conoscenza e se è stata fatta una
riflessione sul fatto che la nostra Regione abbia una normativa
particolarmente stringente e complicata nei confronti delle piccole
e medie aziende che vogliano innovare diversificando la produzione,
integrandosi con altri settori, e promuovere la loro attività":
questo è il quesito posto per questa interrogazione. Mi permetto di
fare una piccola e breve premessa per evidenziare come il quesito
risulti non particolarmente chiaro, in quanto l'interrogante
avrebbe magari potuto esplicitare meglio le normative e le attività
a cui si faceva riferimento, per riuscire a fornire una risposta
più puntuale alle richieste. Pertanto la risposta andrà a declinare
alcune opportunità ed elementi relativi alla diversificazione delle
attività per le aziende agricole valdostane.
L'importanza della diversificazione nell'ambito agricolo
valdostano è emersa chiaramente dall'analisi di contesto del Psr,
che evidenzia come la diversificazione rivesta un ruolo centrale
per l'integrazione del reddito e la sostenibilità delle aziende. Da
tale analisi emerge come la trasformazione dei prodotti e la
vendita diretta costituiscano un forte valore aggiunto per la
competitività. In effetti, la sostenibilità delle aziende agricole
si lega spesso ad una diversificazione produttiva e a delle
attività aziendali che integrano il reddito d'impresa. Importanti e
ben sviluppate sono inoltre le attività di diversificazione legate
al turismo con una sessantina di strutture agrituristiche attive
sul territorio, per un numero di posti letto e coperti disponibili
decisamente importante. In tale direzione il Psr 2014/2020 offre
delle possibilità alle aziende agricole valdostane di diversificare
la propria produzione agricola, e un'importante dotazione
finanziaria è stata riservata alle misure 4.1.1 rivolte agli
agricoltori, singoli o associati, che prevede una serie di
interventi fra i quali la realizzazione di fabbricati destinati
alla trasformazione e commercializzazione, l'acquisto di
attrezzature, arredi e mezzi agricoli e l'impianto di colture
specializzate. La stessa misura sotto il titolo 4.1.2 è stata
prevista anche per i giovani agricoltori e prevede le stesse
opportunità di investimento. Un'altra opportunità di
diversificazione è fornita dalla misura 6.4.1 che sostiene gli
investimenti nella creazione e nello sviluppo di attività extra
agricole. Nello specifico, essa intende favorire la
multifunzionalità delle aziende agricole, mantenere e creare nuove
opportunità occupazionali tramite il sostegno alla creazione e allo
sviluppo dell'offerta agrituristica e delle fattorie
didattiche.
La legge regionale n. 29/2006 (Nuova disciplina
dell'agriturismo) offre la possibilità di svolgere l'attività di
fattoria didattica con lo scopo di favorire la multifunzionalità in
agricoltura e la differenziazione dei redditi agricoli. Nel 2009 e
nel 2015 sono stati svolti dei corsi per operatori di fattorie
didattiche, a cui hanno partecipato circa 45 persone. Ad oggi le
aziende operanti nel panorama valdostano sono una decina e a breve
se ne aggiungeranno alcune. Un interessante supporto in ambito di
diversificazione è altresì costituito dalle attività formative. Per
citarne alcune, nel 2015 e 2016 tramite il Projet Formation è stato
organizzato un corso per la lavorazione delle carni che ha visto la
partecipazione di una decina di persone, mentre al fine di
permettere agli agricoltori di diversificare le colture sono stati
organizzati in passato interventi formativi inerenti ad esempio
l'orticoltura e le piante officinali. Nei primi mesi del 2016 si è
inoltre svolto un corso per piccoli frutti e frutta a guscio
organizzato dall'Assessorato dell'agricoltura e risorse naturali e
tenuto dall'Institut Agricole Régional che ha riscontrato un buon
interesse dei 25 partecipanti, sia per la parte pratica che per
quella teorica. Tali iniziative, unite ad altre attività formative
quale quella destinata ai giovani agricoltori, possono e potranno
senz'altro continuare a rappresentare in futuro un'interessante
occasione per gli agricoltori valdostani per esplorare nuove
opportunità e per diversificare l'attività della propria azienda. A
questo proposito, proprio per cercare di andare nella direzione di
acquisire informazioni da parte di chi dovrà essere formato nel
prossimo futuro, si è pensato di coinvolgere nella redazione del
nuovo protocollo di sviluppo dei corsi per i giovani agricoltori
anche coloro che hanno recentemente partecipato a questo tipo di
corsi, per condividere eventuali nuovi percorsi che si possono
intraprendere in questo senso, per dare delle risposte che possano
essere sempre più coerenti con le necessità che un'azienda agricola
può incontrare, soprattutto nelle prime fasi della sua
attivazione.
Presidente -
Per la replica, la parola al Consigliere
Chatrian.
Chatrian (ALPE) -
Come gruppo abbiamo presentato questa
iniziativa volutamente con le briglie più larghe e non facendo una
domanda puntuale, perché volevamo conoscere e sapere dal punto di
vista...non normativo, perché grazie all'Assessore quello ce l'ha
fornito, in qualche misura ha detto dove state cercando di
investire, ma l'obiettivo era andare un po' oltre. Pertanto "oltre"
vuol dire come poter stimolare l'innovazione su questo settore,
come poter diversificare, come poter sburocratizzare e come poter
promuovere la filiera corta, cioè il prodotto che viene prodotto
dall'azienda.
Tutto questo è racchiuso in una domanda che lei ci dice generica
e poco puntuale, ma proprio perché era voluto, Assessore Testolin,
noi vorremmo fare con lei e con il Governo qualche considerazione a
voce alta. Lei sa che gli
standard
progettuali della nostra
Regione impongono investimenti mediamente molto più alti rispetto a
tutte le altre Regioni limitrofe, e anche alpine. Provo a spiegarmi
meglio, Assessore. Come poter ammortizzare gli investimenti messi
in campo? Prima domanda. Secondo: dopo decenni di aiuti regionali e
comunitari, l'allevamento valdostano non è in grado di camminare
con le proprie gambe, questa è la criticità. Voi potete dirci
tranquillamente che ne siete a conoscenza, ma quali le azioni e
quali le soluzioni? Terza considerazione: forse non è arrivato il
momento di premiare il merito anche sui futuri investimenti,
piccoli, medi o grandi? Cioè premiare l'idea, premiare il
layout
imprenditoriale, premiare chi è più bravo di altri
per potersi mettere sul mercato e soprattutto chi merita di più?
Queste un po' le domande che abbiamo posto con questa iniziativa.
Assessore, volevamo poi provare a rimettere al centro l'allevatore
e non le misure che lei ci ha citato, volevamo fare un passo
indietro e provare a rimettere al centro l'allevatore. Io non so se
a lei queste considerazioni vengono fatte, a noi vengono fatte in
maniera giornaliera. Qui ci sono da una parte meno soldi e
dall'altra la burocrazia sta aumentando in maniera vertiginosa, e
io penso che su questo noi dobbiamo fare qualcosa. In più, dobbiamo
indirizzare le scelte nel lungo periodo almeno attraverso un
meccanismo meritocratico e non più piallare tutti allo stesso
livello. Non è forse arrivato il momento, per le piccole e medie
imprese provare a trovare dei meccanismi, anche legislativi, per
premiare le gestioni più virtuose, premiare chi è più bravo a
mettere in campo nuove idee, nuove filiere e soprattutto poi dare
anche la possibilità di promuovere quel prodotto? Da una parte
abbiamo un Assessorato lento, una macchina lenta, delle agenzie che
sono state create e che alla fine non stanno facendo le cose per
cui sono nate, diversi servizi a pagamento e, dall'altra parte, non
si trovano degli sbocchi per poter migliorare questa che è la
criticità principale, cioè l'allevamento valdostano ad oggi non è
in grado di camminare con le proprie gambe.
Cosa si può fare? Innanzitutto eliminare i carrozzoni, eliminare
i doppioni, eliminare possibilmente gli sprechi, e forse anche
andare a rivedere quegli investimenti di chi ancora oggi decide di
investire su questo settore, che non sia obbligato a spendere dal
punto di vista edilizio il doppio o il triplo rispetto ad altre
regioni perché qualcuno lo ha deciso, cioè la politica, in modo che
non ci sia la possibilità di ammortizzare subito e avere delle
rendite, delle redditività più alte in un settore dove sappiamo che
il pubblico deve dare una mano, compensando quella poca
redditività. E che non sia viceversa, che non sia un aiuto
all'edilizia ma un aiuto all'allevatore, che non sia un aiuto
diretto al progettista, ma un aiuto diretto a chi fa l'allevatore e
a chi fa l'agricoltore, in modo che al termine dell'anno il
bilancio dell'azienda sia positivo, però non solo con l'aiuto
pubblico, perché a monte c'è una redditività molto più forte e le
nostre normative non hanno obbligato certe operazioni immobiliari a
costare il doppio rispetto ad altre regioni.
