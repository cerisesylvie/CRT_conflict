Classificazione
TRASPORTI E VIABILITÀ
Impianti a fune



Oggetto del Consiglio n. 3187 del 25 gennaio 2024 - Resoconto
OGGETTO N. 3187/XVI - Interrogazione: "Notizie riguardanti
casi di danneggiamento o sabotaggio di impianti e cantieri della
Cervino SpA".
Marguerettaz (Presidente) -
Punto n. 14 all'ordine del
giorno. La parola all'assessore vicepresidente Bertschy.
Bertschy (AV-VdA Unie) -
Al consigliere Aggravi darò una
risposta ma, ovviamente, su alcuni fatti sono in corso le indagini
da parte delle autorità inquirenti, e quindi alcuni aspetti delle
iniziative è corretto mantenerli all'interno delle segnalazioni che
sono state fatte.
Ci sono stati, in questi anni, alcuni casi di danneggiamento
degli impianti e per ogni danneggiamento la Cervino ha sporto la
denuncia all'attività inquirente, dimodoché si fosse potuto
svolgere indagini e, soprattutto, valutare quali tipo di iniziative
mettere in atto per cercare di evitare tutto questo.
Per correttezza, e soprattutto a tutela di tutti coloro che
frequentano la stazione, i danni sono sempre stati prontamente
rilevati dal personale della società esercente durante i controlli
di verifica pre-esercizio e durante le attività di manutenzione,
proprio perché la società ha, come tutte le società, un attento
controllo nella fase di avvio degli impianti per evitare che ci si
possa ritrovare in situazioni di pericolo.
In generale, si è trattato di incidenti, di danneggiamenti, che
sono avvenuti attraverso l'utilizzo di seghetti, con cui si è
tentato di incidere sui trefoli e sulle funi per i vari diametri di
ognuna di queste funi. Per ogni incidente, si è provveduto
all'opportuna riparazione, si è poi fatta tutta l'attività di
verifica e di ricollaudo e, in generale, la società ha cercato, nel
corso degli anni, di trovare delle opportune modalità per provare a
scongiurare, un po' come tutte le altre società, questi fatti.
Comunque, in generale, sono tutti danneggiamenti che sono molto
simili.
Per quanto riguarda la seconda domanda, se la società Cervino
abbia provveduto a potenziare procedure e sistemi di sicurezza e
prevenzione a seguito dei fatti intercorsi, sono stati installati,
nell'autunno del 2015, sui sostegni della quasi totalità degli
impianti di Cervinia e Valtournenche dei dissuasori per evitare la
risalita, lungo la scaletta di servizio, per un costo complessivo
di circa 20 mila euro.
Al momento, la seggiovia Cielo Alto non è dotata di questi
dispositivi, ma è intenzione della società farlo nel prossimo
periodo.
In generale, la quasi totalità delle stazioni degli impianti di
Cervinia-Valtournenche è dotata di telecamere per la registrazione
delle immagini.
In relazione a questo, si continuerà ad investire in questa
direzione proprio perché, al di là dei fatti specifici e dei
ragionamenti, è utile avere un monitoraggio ed un controllo totale
del comprensorio, anche per iniziative di altra natura.
Presidente -
Per la replica, la parola al collega
Aggravi.
Aggravi (RV) -
Capiamo benissimo che ci sono delle
indagini in corso, ma era necessario, a nostro avviso, comunque,
portare all'attenzione del Consiglio una situazione che ha dei
risvolti tutt'altro che non in ombra, quindi ben venga il fatto che
ci siano state le giuste denunce e, soprattutto, anche che ci sia
la giusta implementazione di sistemi di dissuasione, se non di
controllo.
Certo è che eventi di questo tipo, soprattutto il periodo di
riferimento... dal 2006 in avanti è un periodo abbastanza
importante.
Ben venga, e ringraziamo anche gli operatori della Cervino che
si adoperano a rispettare le procedure di controllo e soprattutto
ad implementare anche i sistemi di controllo, perché ovviamente, al
di là del singolo danno tecnico, potrebbe anche avere un danno
d'immagine, ed è soprattutto questo che, in questo momento, ci
preoccupa, perché, comunque sia, la sicurezza è parte integrante
anche del sistema degli impianti a fune che, al di là del
divertimento che deve garantire, deve anche garantire
sicurezza.
Sicuramente questi fatti ci preoccupano e ci hanno preoccupato
ed è per questo che abbiamo presentato l'interrogazione.
Ringraziamo anche per le informazioni ulteriori che ci sono state
fornite.
