Classificazione
COMMERCIO
UNIONE EUROPEA E RAPPORTI INTERNAZIONALI


Resoconto integrale del dibattito dell'aula
Oggetto del Consiglio n. 1276 del 19 aprile 2000 - Resoconto
OGGETTO N. 1276/XI Intendimenti in ordine al Progetto
"Sportello per l'internazionalizzazione". (Interpellanza)
Interpellanza Richiamata la deliberazione di Giunta regionale
n. 4464 del 6 dicembre 1999 avente per oggetto "Approvazione
dell’attivazione, per l’anno 1999,
del progetto "Sportello per
l’internazionalizzazione" e della bozza di
convenzione per l’affido al centro estero delle
camere di commercio piemontesi di Torino della progettazione,
supervisione e promozione dello "Sportello". Impegno di
spesa";
Considerato il difficile momento che sta attraversando
l’economia valdostana, dovuto soprattutto alla
chiusura del Traforo del Monte Bianco;
Tenuto conto che, le aziende operanti in Valle
d’Aosta, sono per la maggior parte piccole imprese
con un volume d’affari non molto elevato;
i sottoscritti Consiglieri regionali
Interpellano
la Giunta Regionale per conoscere:
1) gli obiettivi del progetto denominato "Sportello per
l’internazionalizzazione" e le motivazioni che hanno
portato ad affidare tale progetto al Centro Estero delle Camere di
Commercio piemontesi di Torino;
2) le reali applicazioni, nello specifico, per le aziende
valdostane, di tale "Sportello per
l’internazionalizzazione";
3) quali sono le eventuali iniziative già effettuate dal Centro
Estero.
F.to: Lanièce - Comé
Presidente
La parola al Consigliere Lanièce.
Lanièce (Aut)
L'obiettivo di questa interpellanza è quello
di capire se questa delibera di Giunta, che approva e finanzia tale
iniziativa, ha lo scopo di favorire i contatti internazionali delle
aziende valdostane.
Vista l'importanza che il settore industriale dovrebbe rivestire
nella nostra Regione, l'idea è sicuramente positiva e, visto il
ruolo istituzionale che come Consigliere di minoranza rivesto, mi è
sembrato opportuno chiedere delucidazioni in merito.
Vorrei quindi capire come verrà attuato questo progetto di
internazionalizzazione sia dal punto di vista della stessa
strutturazione dello sportello, sia dal punto di vista operativo in
modo da avere un chiaro quadro di azione con obiettivi, progetti e
costi.
Spero che questa iniziativa possa aiutare qualche impresa
valdostana a meglio orientarsi nel complicato mondo economico che,
giorno dopo giorno, diventa sempre più competitivo a causa della
globalizzazione dei mercati, anche tenuto conto che ultimamente in
Valle si presentano diverse aziende che stanno vivendo momenti di
grave crisi a seguito anche della tragedia del Traforo del Monte
Bianco.
Credo che non sia del tutto sbagliato cercare di gettare un
"coup d'?il" al di là dei nostri limiti geografici, culturali ed
economici: le mie uniche perplessità sono rivolte alla divulgazione
di questo servizio che di primo acchito potrebbe essere un'ottima
occasione per migliorare il settore ma che poi, se non portato a
conoscenza di tutte le imprese attraverso un'accurata campagna
divulgativa e informativa, non potrebbe effettivamente apportare
particolari e significativi vantaggi.
In questa ottica chiedo alla Giunta regionale quali sono gli
obiettivi dello sportello per l'internazionalizzazione, le
motivazioni che hanno portato ad affidare tale progetto al Centro
Estero delle Camere di Commercio piemontesi di Torino e inoltre
quali sono le reali applicazioni di tale progetto per le aziende
valdostane.
In conclusione, visto che alcune voci non confermate, ma non
negate danno per certa l'istituzione di una struttura gemella dello
sportello, vorrei sapere, anche se non è scritto
nell'interpellanza, se effettivamente queste voci corrispondono a
realtà. Una struttura di questo tipo è utile, due sicuramente
creerebbero confusione e finirebbero per dare un servizio
minore.
Presidente
La parola all'Assessore all'industria,
artigianato ed energia, Ferraris.
Ferraris (GV-DS-PSE)
Ringrazio il Consigliere Lanièce per
l'interpellanza che mi consente di anticipare che proprio domani si
terrà una conferenza stampa su questo tema che va nella direzione
di quanto auspicava il Consigliere interpellante.
Nell'interpellanza si pongono alcune questioni legate agli
obiettivi che si vogliono raggiungere con lo sportello per
l'internazionalizzazione, le motivazioni dell'affido di questo
progetto al Centro estero della Camera di commercio di Torino, le
applicazioni che sono consentite dallo sportello e le eventuali
iniziative che già sono in corso o effettuate sempre dal centro
estero.
Vorrei ricordare intanto che nel 1982, 18 anni fa, la Giunta
regionale aveva approvato l'adesione dell'Assessorato industria e
artigianato, allora era anche commercio e trasporti, al Centro
estero delle camere di commercio piemontesi in considerazione del
fatto che questo Assessorato svolgeva gran parte delle funzioni
camerali sul territorio regionale e che si voleva già rispondere
allora ai problemi legati alla penetrazione delle imprese
valdostane sui mercati stranieri.
La Valle d'Aosta, così come tutte le altre camere di commercio
del Piemonte, risulta socio fondatore del centro stesso.
Il centro estero svolge attività di consulenza, di formazione e
di promozione finalizzata agli scambi commerciali con l'estero. In
tutti questi anni le imprese valdostane, rivolgendosi al Centro
estero di Torino, hanno potuto usufruire di questi servizi, con un
limite però: le imprese delle province piemontesi lontane da Torino
avevano problemi logistici per utilizzare i servizi del centro.
Questo vale sia per le imprese piemontesi e a maggior ragione per
le imprese valdostane, proprio per le caratteristiche della
Valle.
Si è pertanto deciso di realizzare sul territorio delle due
regioni, in particolare della Valle d'Aosta, uno sportello
periferico del centro estero.
Mentre questo progetto si stava sviluppando, l'esigenza di
questo tipo di struttura capillare è sorta anche in diversi altri
ambiti e sono stati coinvolti il Ministero per il commercio estero
e l'Unioncamere nazionale, pertanto si è riusciti, in fase di
realizzazione del progetto, ad usufruire di un contributo del fondo
di perequazione 1998 di Unioncamere - si tratta di fondi che sono
utilizzati nella delibera citata nell'interpellanza del Consigliere
Lanièce - che finanzia l'iniziativa in Valle. Lo sportello sarà
operativo quattro giorni alla settimana, gestito da uno
sportellista multilingue che ha compiuto un corso di formazione
trimestrale presso il centro estero ed è in grado di dare
assistenza e consulenza immediata alle imprese su molti e
importanti temi legati all'internazionalizzazione e fare da tramite
fra l'impresa valdostana e il centro estero relativamente a
richieste di maggiore intensità.
Le funzioni dello sportello sono di interfaccia non solo fra le
imprese e il centro estero, ma anche con tutte le realtà regionali
che si occupano di internazionalizzazione, quindi non solo gli
uffici dell'Amministrazione regionale, ma anche le associazioni
industriali e le altre associazioni di categoria.
Per quanto riguarda la questione posta dal Consigliere Lanièce,
legata al fatto di creare una duplicazione del Centro sviluppo,
assolutamente non si tratta di fare questo.
Il centro estero ha un'unica ubicazione che è presso le funzioni
camerali dell'Assessorato dell'industria, il suo lavoro sarà in
sinergia con altre strutture, quindi ovviamente anche con il Centro
sviluppo per la parte riguardante questioni legate ai servizi alle
imprese (delle quali Centro Sviluppo si occupa), quindi legati
anche a problemi di internazionalizzazione.
Il centro estero svolge da più di 18 anni assistenza alle
piccole e medie imprese in materia di internazionalizzazione con
alcune tipologie di servizio: una di queste è la promozione
commerciale con partecipazioni a fiere e mostre internazionali,
iniziative delle quali hanno beneficiato alcune imprese valdostane;
indagini di consulenze, "marketing", ricerche di partners
commerciali e committenti, missioni economiche, grande
distribuzione, "trading" - nel 1999 due imprese valdostane hanno
partecipato a presentazioni a grandi compratori; - cooperazione
industriale - in due sono state le imprese partecipanti -, incontri
con delegazioni e managers stranieri, - tredici sono le imprese
valdostane coinvolte -, e trasferimento di tecnologie.
Ci sono poi i progetti d'area. Questi sono nati dalla
collaborazione del centro estero con partners istituzionali e
privati presenti sul territorio dei paesi interessati, che
intervengono come consulenti e forniscono informazioni sui dazi
doganali, sulle agevolazioni finanziarie per le imprese estere,
sugli sgravi fiscali piuttosto che usanze, tradizioni e quindi
domanda e offerta di prodotti, merci, tecnologia, opportunità di
creare business, eccetera.
Queste iniziative servono alla ricerca di partners per incontri
d'affari, per vendita di prodotti, per collaborazioni industriali,
per creare reti di distribuzione, "joint venture", eccetera.
I progetti d'area coprono diverse aree: l'area dell'Europa
centro-orientale, l'area dell'Estremo Oriente, Cina, Corea, India,
l'America latina; sono un valido sostegno per la penetrazione su
mercati poco conosciuti, ma dall’accentuato
potenziale economico.
C'è poi un'attività di consulenza; il centro estero dispone di
numerosi consulenti di grande esperienza professionale che possono
fornire, a titolo per lo più gratuito, assistenza personalizzata e
qualificata in diverse aree.
Questo è un servizio di grande importanza per imprese di piccola
e media dimensione, che sono la stragrande maggioranza delle
imprese valdostane, che non dispongono di risorse proprie per
questo tipo di attività.
In questo caso, nel campo della consulenza, nel 1999 sono state
prestate a imprese valdostane 51 consulenze di tipo doganale, 10 di
tipo fiscale, 10 di tipo contrattuale, 3 relative a forme di
pagamento, 1 sui trasporti, 2 per i finanziamenti, 23 relative a
norme tecniche, 4 sulla normativa europea, 11 relative al
"marketing", per un totale di 115 consulenze.
I settori di consulenza riguardano quindi il "marketing", la
contrattualistica internazionale, la normativa doganale e i
trasporti internazionali, la fiscalità internazionale, i pagamenti
internazionali, i finanziamenti per operare con l'estero.
La formazione si articola in tre aree: area di impresa relativa
a corsi, seminari, convegni, presentazioni di paesi per operatori
inseriti in aziende; area disoccupati, relativa a corsi di
specializzazione per l'avvio al lavoro di laureati e diplomati;
area manager e funzionari stranieri, relativa a programmi che
abbinano formazione e promozione per la creazione di occasioni di
incontro con potenziali partners di affari.
Nel 1999 36 imprese valdostane sono state coinvolte in attività
di formazione.
C'è poi una parte relativa all'informazione. Il centro estero
pubblica una rivista che si intitola "Richieste e offerte dal
mondo" contenente le iniziative in corso e le opportunità di affari
che vengono promosse a livello internazionale; la distribuzione di
tale rivista è gratuita per le imprese.
C'è un'attività di ufficio stampa e quindi di contatto con i
maggiori organi di informazione, attività informative per le
imprese tramite un sito Web, pubblicazioni relative al commercio
internazionale, banche dati ed informazioni di dati per le
imprese.
Il progetto, come indicato in delibera, si svilupperà in due
anni con inizio a luglio 1999, luglio 2000 e luglio 2001.
Il primo anno è stato redatto un progetto di 176 milioni, di
questi 105 sono finanziati dal fondo di perequazione di
Unioncamere, pertanto l'onere a carico della Regione è di 64
milioni, di cui 40 sono oggetto di una convenzione fatta con il
centro estero.
Per quanto riguarda il periodo 2000-2001, ovviamente non sono
ancora stati assunti provvedimenti, ma la previsione è di avere una
spesa di 190 milioni.
Questo progetto è stato inviato a Unioncamere per l'ammissione a
contributo, sempre con fondo perequativo, e quindi procedere alla
conclusione di questo progetto.
Si dà atto che, dalle ore 12,10, presiede il Presidente
Louvin.
Président
La parole au Conseiller Lanièce.
Lanièce (Aut)
Prendo atto della risposta che ci ha fornito
l'Assessore, infatti avevamo presentato l'interpellanza proprio per
avere delucidazioni in merito a questo progetto che riteniamo un
progetto valido, ma occorre, come avevo anticipato
nell'illustrazione, che venga divulgato al massimo, che ci sia una
forte informazione. Sappiamo che domani ci sarà la presentazione
ufficiale di questo progetto, vuol dire che abbiamo un po'
anticipato i tempi, d'altronde la delibera è di fine dicembre,
quindi abbiamo ritenuto opportuno presentare l'interpellanza
proprio per capire bene come funzionava questo progetto e quali
erano le reali applicazioni in Valle d'Aosta.
Invito l'Assessore a far sì che questo progetto venga divulgato
al massimo e che questo servizio possa essere utilizzato
completamente dalle nostre aziende anche perché è comunque un mezzo
che può servire a migliorare i rapporti e ad aumentare dal punto di
vista economico il fatturato delle stesse aziende, a creare delle
"partnership" con aziende che si trovano in altri paesi
europei.
In base ad una delle pubblicazioni di cui prima parlava
l'Assessore, che riguardano il programma 2000 del Centro estero
delle Camere di commercio piemontesi, dove vengono indicati tutti i
vari passaggi del progetto, quindi promozione, progetti d'area,
consulenza, formazione, informazione, e poi ci sono i settori dove
vengono indicate le iniziative delle varie camere di commercio o in
questo caso della Regione autonoma, lì per adesso fra tutte le
iniziative presentate ce n'è solo una da parte della Regione
autonoma e riguarda la partecipazione ad "Anuga Spezial" che è la
fiera delle specialità gastronomiche regionali europee.
L'input è quello di fare in modo, visto che tutte le altre
camere di commercio hanno fatto numerose proposte, che da parte
dell'Assessorato ci sia una maggiore offerta di proposte proprio
per dimostrare che anche la Regione autonoma ritiene perseguibile e
ottimale questo progetto e quindi è anche in grado di indicare
delle proposte da effettuare proprio nell'ambito di questo progetto
di internazionalizzazione, progetto che riguarda le imprese
valdostane che hanno bisogno senz'altro di un servizio come
questo.
