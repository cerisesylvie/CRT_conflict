Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.



Oggetto del Consiglio n. 2923 del 20 settembre 2017 - Resoconto
OGGETTO N. 2923/XIV - Interpellanza: "Bozza di piano di
riorganizzazione dell'azienda USL".
Rosset (Presidente) -
Punto n. 12 all'ordine del giorno.
Per l'illustrazione ha chiesto la parola il Consigliere Guichardaz;
ne ha facoltà.
Guichardaz (PD-SIN.VDA) -
Con questa interpellanza
parliamo di metodo e di contenuti. Solo una piccola premessa per
spiegare a chi ci ascolta l'argomento della nostra
interpellanza.
Noi chiediamo innanzitutto all'Assessore di spiegare
l'
iter
che ha condotto alla redazione della bozza di atto
aziendale che, qualche tempo fa, è stata inviata alle
organizzazioni sindacali per un parere, che io ho ricevuto per
amicizia con alcuni sindacalisti i quali me l'hanno girata
chiedendomi che cosa ne pensavo io (non pensavo nulla, perché non
mi è stato inviato). Che cos'è questo atto aziendale? È un
documento che genera modifiche organizzative all'interno dell'USL
della Valle d'Aosta. Per capirsi, è un atto che per diventare
operativo deve essere recepito con apposita delibera, mi sembra
della Giunta regionale (forse in passato veniva recepito con
delibera del Direttore generale, non ricordo bene questi passaggi).
Questo atto aziendale corregge, modifica, innova o mantiene
indirizzi operativi e organigrammi aziendali. In estrema sintesi, è
quel documento che toglie o crea primariati, che trasforma
strutture dirigenziali in strutture ad alta specializzazione che ad
esempio non sono più dirigenziali, che ridefinisce cioè il governo
operativo dell'Azienda sanitaria locale.
Dicevo che in questo caso non vogliamo tanto entrare nelle cose
scritte dentro l'atto aziendale, Assessore, ma vogliamo capire
perché avete deciso di effettuare un percorso direi poco condiviso
con il Consiglio, per non dire per nulla condiviso. Lei, Assessore,
potrà dire - o qualcuno potrà affermare - che l'atto aziendale è
una sorta di emanazione tutta interna all'ASL, che le modifiche
organizzative sono innanzitutto degli aggiustamenti endogeni, se li
vogliamo chiamare così. Io le dico, con tutta l'umiltà possibile,
che non c'è niente di più politico dell'atto aziendale. Assessore,
non so se ricorda il dibattito sul DERA, sul 118, sui poteri del
primario, ci eravamo addirittura addentrati a parlare di potere
della cosiddetta "posizione organizzativa". Quante riunioni abbiamo
fatto per arrivare a una quadra su questo argomento? Si ricorderà i
grandi ragionamenti fatti in occasione dei precedenti atti
aziendali, quando si parlava di semplificare la filiera gerarchica,
ossia i passaggi della catena di comando. Quante volte abbiamo
rilevato che, per assumere una decisione, si dovevano consultare il
direttore di dipartimento, i primari, i primarietti, i dirigenti, i
funzionari, ciascuno che aveva il suo potere di interdizione e di
veto, ciascuno doveva dire qualcosa! Quella semplificazione che
rendeva più chiare le responsabilità in capo ai singoli dirigenti e
che, al tempo stesso, si proponeva di ridurre i costi delle
indennità... sicuramente, ma una riorganizzazione significa
riportare comunque anche maggiore efficienza, riportare a ruoli
operativi i medici che magari prima facevano solo i dirigenti, o
addirittura svolgevano funzioni amministrative, che si dedicavano a
fare altro.
L'atto aziendale dovrebbe semplificare e, al tempo stesso,
ridurre i costi recuperando risorse utili alla
mission
aziendale, che è principalmente quella di organizzare e fornire
prestazioni sanitarie. A volte l'atto aziendale fa ciò che in
apparenza possa sembrare il contrario: prevede nuove strutture,
quindi nuove figure dirigenziali; ma ciò, se ben giustificato, ha
delle forti ricadute in termini di maggiore efficienza. Vi
ricorderete il dibattito sulle strutture complesse che si volevano
declassare a strutture semplici. Faccio l'esempio della Medicina
nucleare, dell'Oculistica o di altre strutture semplici a valenza
dipartimentale che si volevano trasformare in strutture semplici
tout court
. Ricordo la Terapia antalgica, per esempio, e la
Pneumologia; con ciò, riducendo sicuramente spazi di autonomia dei
singoli dirigenti, complicando enormemente gli iter burocratici
operativi. Ricordo il caso di una struttura che in una prima bozza
sarebbe stata declassata e sottoposta alla direzione di una
struttura complessa, che nulla c'entrava con le caratteristiche di
quelle strutture. Ricordo ancora il dibattito sulla Dermatologia,
che si decise - per motivi anche nobili - di declassare; decisione
che poi, a posteriori, vediamo aver comunque influenzato decisioni
di professionisti che, in alcuni casi, si sono licenziati e se ne
sono andati intraprendendo strade diverse dal pubblico. Ricordo di
aver sollecitato ad esempio l'ex Assessore Fosson a non
depotenziare settori che - ed è possibile dimostrarlo analizzando i
dati - portano in Valle d'Aosta la cosiddetta "mobilità attiva", i
pazienti di fuori Valle, il che vuol dire soldi freschi, per
capirci, ma anche prestigio: è il caso della Medicina nucleare, ma
potrei citare il FIVET, la Pneumologia, la Chirurgia bariatrica ed
altro. Decisioni, certo, apparentemente tecniche, ma fortemente
politiche per il tipo di modello sanitario che vogliamo mantenere,
potenziare o modificare.
Gli accordi politici con le Regioni limitrofe - uno era in
allegato all'invio che è stato fatto a luglio - entrano a pieno
titolo nel processo di modifica dell'atto aziendale, anzi, nel
dibattito politico. Fare un accordo bilaterale tra due Regioni
confinanti vuol dire prendersi in carico alcune attività - per
esempio è il caso della Centrale unica del soccorso - o decidere di
delegare attività che richiedono particolari bacini d'utenza per
una loro sostenibilità economica, ma anche qualitativa. Sappiamo
quanta influenza hanno le casistiche, la pratica quotidiana sui
pazienti e come numeri piccoli possono penalizzare anche la qualità
della prestazione: è il caso per esempio della Cardiochirurgia e
della Neurochirurgica.
Questa lunga premessa è per spiegare che, al di là delle
procedure che possono dare anche la sensazione che l'atto aziendale
sia un fatto più che altro interno all'USL, di tecnico c'è ben poco
dentro un documento di riorganizzazione. Modificare organigrammi e
mission
significa modificare la natura stessa dell'azienda e
quindi del Servizio sanitario regionale. Io dico - e non ho timore
di scandalizzare nessuno - che la visione organizzativa e di
prospettiva del nostro Servizio sanitario regionale non può
prescindere dall'esplicitazione di che tipo di sanità vogliamo,
della sua complessiva sostenibilità. È un problema anche pensare di
avere tutto, non è solo economica, ma è anche in termini di risorse
umane. Se si vuole mantenere funzionante un settore, si deve
prevedere anche una politica incentivante da parte della Regione.
Si veda ad esempio solo il mantenimento dello
status
di
struttura complessa dell'Oculistica, che oggi pare sia diventato il
fiore all'occhiello della nostra sanità. Sono decisioni che
presuppongono investimenti considerevoli, peraltro assunti
dall'investitore, dalla Regione, dall'USL.
Dicevo che l'organizzazione - anche quella spicciola - della
nostra ASL non può prescindere da una visione di prospettive
progettuali, visione che non può avere solo l'azienda, ma che deve
essere negoziata, mediata e interloquita quantomeno con la
politica. È per questo che non ci sono piaciuti i passaggi: l'invio
della bozza alle organizzazioni sindacali, bozza quasi finale (se
vogliamo dirlo), elaborata sette/otto mesi dopo l'entrata in vigore
del precedente atto aziendale. Certo, noi a luglio abbiamo ricevuto
in via ufficiosa un malloppo di documenti con delle considerazioni
riportate del cosiddetto "gruppo interistituzionale", gruppo che
volle il precedente Assessore per monitorare, nell'arco di un anno,
se ben ricordo, gli esiti della riorganizzazione operata con il
precedente atto aziendale. Il gruppo era formato - per chi non lo
sapesse - dal collega Fosson, in rappresentanza della V
Commissione, dal Coordinatore dell'Assessorato, da due componenti
dell'USL e da rappresentanti del comparto. La relazione datata
giugno 2017, collega Bertschy, a mio parere avrebbe dovuto essere
quantomeno condivisa con la V Commissione prima che assurgesse a
documento di sintesi finale, almeno per quanto attiene le
considerazioni che il nostro rappresentante (il dottor Fosson) pare
a volte in piena intesa con il dottor Peinetti, che è uno dei
rappresentanti dell'USL, relativamente ad una serie di tematiche
che personalmente io ritengo - e l'avrei detto in Commissione -
piuttosto delicate, di non scarso rilievo. Ad esempio nel documento
si legge che i direttori di struttura complessa dovrebbero poter
fare libera professione
extramoenia
(oggi hanno il vincolo
dell'esclusività), affinché siano stimolati a rimanere nella nostra
area. Il nostro rappresentante di Commissione ritiene che qualunque
primario possa effettuare libera professione non più solo in
intramoenia, come stabilito dai contratti di lavoro e dalle norme,
ma anche o in via esclusiva - e questo non l'ho capito, quindi era
il caso di chiedere - in extramoenia. Io dico molto umilmente che
la regolamentazione attuale assicura, pur con tutte le sue
debolezze, quel necessario rapporto di fedeltà e di esclusività del
direttore di struttura complessa che, se non ci fosse, potrebbe
portare a situazioni poco chiare ad esempio potrebbe indurre ad
effettuare prestazioni specialistiche in cliniche concorrenti.
Colleghi, se ne può parlare. Avete deciso che il Primario
dell'Oculistica per un certo periodo dovesse continuare a svolgere
attività in extramoenia e l'Assessore mi ha mandato un articolato
"116" in risposta a un mio dubbio, a una mia domanda. Avete detto
che era un provvedimento temporaneo e previsto dalle disposizioni
contrattuali legislative, ma da lì ad aprire, in questo caso - ci
sono però molti altri argomenti, ma finisco qua, Presidente - in
modo indiscriminato la libera professione dei primari fuori dalla
cerchia dell'ASL, io su questo avrei qualcosa da dire, anche al
collega Fosson; mi sarebbe poi piaciuto poterlo dire in
Commissione, ma prima di vedere una relazione finale e una bozza
che poi è stata presentata quasi come l'atto finale del lavoro
della Commissione.
Presidente -
Per la risposta ha chiesto la parola
l'Assessore Bertschy; ne ha facoltà.
Bertschy (UVP) -
Collega Guichardaz, credo ci sia tutto
il tempo per discutere di tutte le cose che lei ha illustrato. A
meno che non ci sia un equivoco di fondo o una cosa che io non ho
capito, ritengo che il percorso che stiamo facendo è quello
politicamente più corretto per mettere tutti in condizione di
esprimere il proprio ruolo. Tra l'altro devo dire che, oltre a
sollecitarmi, quindi di mettere in condizioni anche più volte il
Consiglio regionale di parlare di sanità (e penso sia una cosa
positiva, vista l'importanza che riveste per la vita dei cittadini
valdostani), lo fa in maniera precisa, preparata, articolata,
quindi lo dico in senso costruttivo. Secondo me abbiamo
un'impostazione di fondo probabilmente diversa in questo momento,
ma l'obiettivo è comune: costruire dei percorsi in cui l'azienda
sia azienda, la politica svolga le sue funzioni attraverso la V
Commissione e l'Assessorato, infine, dica se questo atto funziona e
lo adotta oppure no. Il percorso è esattamente questo.
Cosa è successo però nell'ultimo anno? Secondo me, se non ce lo
ricordiamo, rischiamo anche di andare un po' tutti in confusione:
siamo nella situazione in cui avevamo approvato un atto, avevamo
una Direzione strategica e un Direttore generale che, alla fine
dello scorso anno, è cambiato. Abbiamo avuto sei mesi di tempo per
rinominare un Direttore generale e rifare una Direzione strategica.
Al Direttore generale abbiamo affidato, oltre che un incarico molto
delicato, degli obiettivi di mandato che abbiamo condiviso insieme
in V Commissione con il Collegio di direzione, e abbiamo costruito
un documento con otto obiettivi declinati poi in ventisette
capitoli di dettaglio. Con questi obiettivi credo che la politica
abbia espresso in maniera chiara la missione di sanità e di
servizio che vuole affidare a questa Direzione strategica per i
prossimi tre anni. In tale documento di incarico abbiamo anche
detto che tra diciotto mesi verificheremo il lavoro dell'attuale
Direttore generale, gli faremo la sua pagellina e verificheremo se,
rispetto a questi otto obiettivi e ventisette capitoli, sta
realizzando la missione che il Governo e - mi permetto di dire - il
Consiglio regionale gli hanno affidato nell'interesse dei
valdostani. Il Direttore generale e la sua Direzione strategica -
concludo, e mi scuso se non vado esclusivamente dietro alle domande
che mi ha posto, ma sto cercando di provare ad articolare il
pensiero - hanno preso in mano questi obiettivi, verificato
l'organizzazione dell'azienda e, insieme ai vari componenti (attori
sindacali, rappresentanti della V Commissione e responsabili
politici), hanno concluso i lavori del gruppo interistituzionale
dando una propria impostazione, per far capire come vorrebbero
raggiungere gli obiettivi e la missione di servizio che gli abbiamo
dato a livello organizzativo e lo hanno fatto nell'ambito delle
attuali norme. Deve essere chiaro che la politica non ha
assolutamente nessun limite - da ieri in avanti, perché l'atto ci è
arrivato lunedì - per fare tutto il suo percorso, per dire come la
pensa distinguendo bene i ruoli tra V Commissione e Assessorato,
perché l'Assessorato interverrà addirittura in una terza fase.
Domani inizierà il dibattito politico in Commissione. La
Commissione esprimerà il suo parere e, una volta espresso, se sarà
negativo lo sarà evidentemente su come la Direzione generale
intende realizzare gli obiettivi di mandato, non sui nomi e sui
cognomi dei primari, immagino, perché - per fortuna - ci stiamo
allontanando tutti da impostazioni che non vogliamo fare nostre.
L'organizzazione deve essere legata a che tipo di sanità possiamo
sostenere, come possiamo svilupparla, e l'Assessorato, alla fine,
quando la Commissione si sarà espressa e quando l'azienda avrà
adottato l'atto, avrà trenta giorni di tempo per dire se quanto è
stato fatto è legittimo e coerente. Arriveremo quindi ancora in una
fase successiva. Dico questo perché o io non vedo in questa maniera
il problema oppure abbiamo un'impostazione diversa. Certamente non
le direi questo se fosse rimasta la stessa Direzione strategica e
se fossero rimasti gli stessi obiettivi. L'atto era quello di
giugno 2016, bisognava andare avanti. Mi pare sia cambiato un po'
il mondo intorno alla sanità e mi pare anche giusto che una
Direzione strategica, che verrà valutata tra diciotto mesi, dica la
sua su come vorrebbe organizzarsi in azienda per rispondere agli
obiettivi che le sono stati assegnati.
Mi permetto anche di dire una cosa, ma è una particolarità: noi
ci siamo riservati (io credo giustamente, perché è troppo
importante questa missione e questo ruolo politico) di dire la
nostra in V Commissione sul lato aziendale. Nulla diciamo rispetto
all'organizzazione della Dirigenza della struttura e della Regione,
che vengono fatte e disfatte, tra l'altro, ad ogni cambio di
Governo. La politica ha inteso: le Commissioni consiliari nulla
dicono rispetto a questo, ma giustamente ci siamo riservati un
ruolo in questo senso e un giorno dovremo anche dircele queste
cose. Da un lato ci siamo "ingessati", se così si può dire, perché
il ruolo politico potrebbe essere anche quello di affidare a chi
gestisce tutti i suoi compiti e fermarsi lì, e dall'altro abbiamo
lasciato massima libertà di azione. È una scelta.
Dico anche che, tra gli obiettivi di mandato affidati, l'ultimo
punto (H2) era molto chiaro: rivedere l'atto aziendale. Si può
discutere evidentemente sui tempi, si poteva fare in tempi diversi.
Io credo che la necessità del dottor Rubbo, del dottor Nebiolo e
del dottor Ottonello sia anche quella di intervenire su tutte le
sollecitazioni partite proprio da questo Consiglio, che hanno una
natura di carattere organizzativo in termini ospedalieri,
territoriale in termini di sanità, ma soprattutto l'esigenza di
dare una risposta in termini amministrativi ad un'organizzazione
che, probabilmente, nel tempo non ha avuto tutte le attenzioni che
avrebbe dovuto avere. Più volte ne abbiamo parlato.
Sono tranquillo nel dirle che non c'è volontà di togliere
spazio, anzi, c'è la volontà di aprire il dibattito e renderlo
trasparente. Credo fortemente che la Direzione dovrà motivare le
proprie scelte, soprattutto dove ve ne sono di nuove. Se rispondono
alle soluzioni adottate o previste all'interno dei lavori del
gruppo interistituzionale, saranno sicuramente più coerenti con
quello che è stato fatto; se non rispondono a questo, dovranno
essere tali da farci capire qual è la scelta per raggiungere dei
risultati.
Il gruppo interistituzionale si è riunito cinque volte e ha
concluso i suoi lavori, che probabilmente avrebbero potuto essere
anche discussi. È vero anche che a volte non sempre le cose e i
tempi collimano. Nel periodo estivo noi siamo un po' più fermi con
le Commissioni, altri sono andati avanti e la necessità che si è
manifestata è stata proprio quella di presentare alla politica un
lavoro finito, discusso. Il documento è stato inviato a tutte le
organizzazioni sindacali e visto insieme al Collegio di direzione;
sono state fatte delle osservazioni e, mi dicono, gran parte di
queste osservazioni sono state accolte. L'azienda ha quindi fatto
l'azienda e ha completato il suo lavoro per dare risposta agli
obiettivi che abbiamo definito insieme. Ora la politica esprimerà
le sue considerazioni e soprattutto dovrà rendere coerenti (le do
assolutamente ragione in tal senso) gli obiettivi definiti al
modello di sanità che possiamo, vogliamo e vorremmo sostenere in
futuro per i bisogni e le necessità di servizio ai quali dobbiamo
dare risposta ai nostri cittadini.
Concludo dicendo anche che dovremo lavorare su una cosa e
dovremo decidere insieme (lo presenterò in V Commissione e poi
decideremo come procedere), perché a monte di tutto ci manca un
piano sociosanitario che legittimi i percorsi. Questo ce lo
ricordiamo tutte le volte, è un problema italiano, per una buona
parte delle Regioni. Noi dobbiamo decidere se vogliamo chiudere il
percorso (io ho i documenti anche pronti in questo senso con il
vecchio piano) o se vogliamo piuttosto, visto quanto sono cambiate
le condizioni negli ultimi anni di Servizio sanitario e
sociosanitario, aprirci ad una progettazione partecipata su un
piano che dia degli indirizzi di visione per i prossimi anni, e non
semplicemente legato ai prossimi tre anni. Avremo modo di discutere
e di parlare di questo.
Presidente -
Per la replica ha chiesto la parola il
Consigliere Guichardaz; ne ha facoltà.
Guichardaz (PD-SIN.VDA) -
Assessore, credo che, rispetto
alle vostre modalità, io ho proprio una visione diversa di metodo.
Ci avete infarcito di richiami alla trasparenza e al metodo, e
questo pomeriggio ne discuteremo ancora, con altre
interpellanze.
Per quello che mi riguarda, Assessore, manca davvero la volontà
di condividere. Questo percorso avrebbe dovuto intercettare,
quantomeno contestualmente, la politica, le organizzazioni
sindacali e gli operatori, tant'è che avete fatto un gruppo
interistituzionale, peraltro di monitoraggio. Se poi lei legge la
relazione, in molte parti mi sembra che qualcuno dentro quel gruppo
parlasse di tutto meno che di dati, non monitorasse proprio nulla,
ma portasse proprie considerazioni personali, spesso legate ad
altre dinamiche: di potere, o anche di tipo politico.
Questa discussione avrebbe dovuto quindi innescare un processo
di concertazione dove tutte le parti in causa, individuate
all'interno di quel gruppo interistituzionale, avrebbero dovuto
trovarsi nella stessa condizione. Invece voi avete optato per un
passaggio con le organizzazioni sindacali e con il gruppo
istituzionale. Il nostro rappresentante non ha avuto neanche la
cortesia di venire in V Commissione a dirci: "abbiamo finito i
lavori; questa è la bozza di relazione e mi piacerebbe condividerla
con voi". Non era lì perché si chiamava Fosson, era lì perché la V
Commissione, unanimemente, aveva deciso di mandare lì Fosson! E
Fosson ha scritto o condiviso delle cose lì dentro che io non
condivido per niente. Ha rappresentato la questione della libera
professione
extramoenia,
ma ci sono altre situazioni sulle
quali bisognerebbe rimettere ordine.
Non sono neanche d'accordo sul ruolo di "notaio"
dell'Assessorato. Io non sono un nostalgico degli Assessori che
tutti i giorni chiamavano i Direttori generali a prendere ordini o
a confrontarsi, e l'Assessorato della sanità non può dire: "io
demando semplicemente degli obiettivi di mandato, dopodiché
decidono loro, poi me li rimandano e, a quel punto, do un'occhiata
di cosa succede". Perché, ripeto, poi succede (come sempre è
capitato) che l'Assessore riceve l'atto aziendale, dopodiché
cominciano i
peones
che si muovono, quelli che vanno a dire:
"no, tu avresti abbassato la struttura, ma qua sarebbe invece da
riclassificarla", e quindi giungiamo con una serie di modifiche. Mi
hanno detto che l'ultima bozza di atto aziendale è addirittura
stata modificata, l'USL avrà fatto dei ripensamenti... non lo so,
magari qualcuno li ha sollecitati a ripensare qualcosa.
Ripeto: questo aspetto del coinvolgimento e della condivisione
non è così indifferente. L'Assessore Viérin aveva creato un gruppo
interistituzionale che si sarebbe dovuto prendere un anno per
monitorare, tra l'altro con una serie di mandati. La libera
professione extramoenia non c'è qua dentro! C'è la valutazione se
il SITRA si sta comportando bene e se è corretto, se la Direzione
strategica è nei rapporti con il SITRA, i rapporti tra le strutture
organizzative, la verifica dell'opportunità della graduazione delle
posizioni organizzative. Non c'è quello che io leggo nella
relazione del gruppo interistituzionale, che è andato fuori dai
suoi compiti! Se poi mi si dice che tante cose del gruppo sono
state recepite nell'atto aziendale io mi scandalizzo, perché il
gruppo interistituzionale aveva un compito di monitoraggio, non di
dare indicazioni che portassero delle modifiche difficili poi da
elaborare, rielaborare e rimodificare!
L'ho ribadito prima e lo ribadisco adesso: io penso che questo è
un atto, sì, organizzativo, ma dice anche di un modello sanitario
che vogliamo, dice se vogliamo i primari in libera professione
extramoenia. Guardate che quella è una rivoluzione completa! Vuol
dire che i primari possono andare ad operare in perfetta
concorrenza altrove, in cliniche. Distruggiamo completamente il
modello dell'esclusività, che avrà avuto degli svantaggi e delle
pecche, ma che ha permesso poi, a regime, di non avere i "grandi
baroni" che venivano lì, facevano le visite in libera professione
magari dentro la struttura o, peggio, dentro la struttura la visita
istituzionale e poi ti mandano il paziente nelle cliniche!
Assessore, io capisco benissimo che c'è il sogno che dall'altra
parte ci sia il tecnico in grado di organizzare e di pianificare
con cognizione di causa, magari interpretando anche le indicazioni
della politica, ma la politica non può rinunciare ad essere
protagonista, soprattutto in campi così delicati come quelli della
sanità e del
welfare
.
Presidente -
Vista l'ora, sospendo qui i lavori
mattutini. I lavori pomeridiani riprenderanno alle ore 15:30.
---
La seduta termina alle ore 12:52.
