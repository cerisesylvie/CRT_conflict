Classificazione
CASA DA GIOCO



Oggetto del Consiglio n. 3461 del 8 aprile 2008 - Resoconto
OGGETTO N. 3461/XII - Rigetto della proposta di legge:
"Modificazioni alla legge regionale 30 novembre 2001, n. 36
(Costituzione di una società per azioni per la gestione della Casa
da gioco di Saint-Vincent)".
Articolo 1
(Modificazioni all'articolo 6)
1. Il comma 1 dell'articolo 6 della legge regionale 30
novembre 2001, n. 36 (Costituzione di una società per azioni per la
gestione della Casa da gioco di Saint-Vincent), è sostituito dal
seguente:
"1. La Casino de la Vallée s.p.a. è amministrata da un
consiglio di amministrazione composto da tre membri, due dei quali
nominati dal Consiglio regionale.".
2. Il comma 3 dell'articolo 6 della l.r. 36/2001 è sostituito
dal seguente:
"3. Gli amministratori non possono essere nominati per un
periodo superiore a tre esercizi. La durata del mandato è stabilita
di volta in volta all'atto della loro nomina.".
Articolo 2
(Inserimento dell'articolo 6bis)
1. Dopo l'articolo 6 della l.r. 36/2001 è inserito il
seguente:
"Articolo 6bis
(Amministratore unico)
1. In alternativa a quanto previsto dall'articolo 6, la
Casino de la Vallée s.p.a. può essere amministrata da un
amministratore unico nominato dal Consiglio regionale.
2. L'amministratore unico non può essere nominato per un
periodo superiore a tre esercizi. La durata del mandato è stabilita
di volta in volta all'atto della nomina".
Articolo 3
(Modificazione all'articolo 7)
1. Al comma 4 dell'articolo 7 della l.r. 36/2001 sono
inserite, all'inizio, le seguenti parole: "Nell'ipotesi di cui
all'articolo 6".
Articolo 4
(Disposizioni transitorie)
1. Il Consiglio di amministrazione in carica alla data di
entrata in vigore della presente legge continua ad esercitare le
proprie funzioni sino all'insediamento del nuovo organo di
amministrazione nominato ai sensi della presente legge.
Articolo 5
(Dichiarazione d'urgenza)
1. La presente legge è dichiarata urgente ai sensi
dell'articolo 31, comma terzo, dello Statuto speciale per la Valle
d'Aosta ed entrerà in vigore il giorno successivo a quello della
sua pubblicazione nel Bollettino ufficiale della Regione.
Presidente
- La parola al Consigliere Frassy.
Frassy (PdL)
- Diamo per letta la relazione.
Presidente
- Viene data per letta la relazione del
collega Tibaldi. Dichiaro aperta la discussione generale.
La parola al Consigliere Frassy.
Frassy (PdL)
- Cercherò di essere sintetico su questo
argomento, che non ha bisogno di grandi presentazioni, soprattutto
se la memoria dei Consiglieri - in particolare di maggioranza - non
tradisce l'evento di una serie di vicende che hanno portato a
bruciare in questa legislatura 2 Consigli di amministrazione e ad
insediarne recentemente un terzo. È evidente che 2 Consigli di
amministrazione che abbiano fallito rispetto al loro mandato
politico lasciano spazio per alcune riflessioni su quali possano
essere le cause di questo fallimento.
Non vorrei ricordare, andando a rileggere le dichiarazioni
ottimistiche fatte dall'Assessore Marguerettaz e dai Presidenti di
Giunta che si sono susseguiti: l'allora Presidente Perrin e
l'attuale Presidente Caveri, in merito alle aspettative riposte nei
nuovi Consigli di amministrazione ogni qualvolta gli stessi
venivano nominati. Una volta si puntava sui professionisti locali,
sostenendo che erano quelli che meglio potevano interpretare la
realtà del casinò, e dopo averli liquidati senza molti convenevoli
a seguito anche di risultati gestionali disastrosi, si è puntato
sui professionisti di fuori Valle, sostenendo che bisognava avere
dei nomi autorevoli per poter rilanciare la casa da gioco e, preso
atto del secondo fallimento, la stessa maggioranza politica è
tornata a fare la scelta dei candidati di casa; così, questo terzo
Consiglio di amministrazione è una riedizione del primo rispetto
alla scelta di privilegiare le professionalità locali.
Siamo convinti che il problema non sia tanto nei soggetti che
vengono individuati, quanto e soprattutto nel metodo con cui si
procede, metodo che è l'oggetto di questo disegno di legge:
cambiare sistema nella definizione delle nomine per il
funzionamento della casa da gioco. Allora cosa proponiamo?
Proponiamo di fare anzitutto una riflessione sui costi e sulle
esigenze di gestione di una casa da gioco; per gestire una casa da
gioco serve una struttura dirigenziale e un Consiglio di
amministrazione che non necessariamente deve essere una pletora di
5 persone che hanno sempre rappresentato l'estrema difficoltà di
mediazione - per non dire di lottizzazione - nell'ambito della
maggioranza. Cinque nomine che dovevano dare garanzia alle varie
anime componenti politiche della maggioranza, con quelle che poi
sono le predominanti esigenze del partito di maggioranza relativa,
l'"Union Valdôtaine", che ha l'esigenza di dare spazio non solo
alla rappresentanza politica della sua area, ma anche alle sue
anime molteplici interne al movimento stesso.
Prendiamo atto con rammarico che oggi arriva in aula, ormai a
chiusura della legislatura, una proposta di legge che porta la data
del 23 gennaio 2008, senza che abbia avuto la possibilità di essere
discussa quando aveva senso discuterla, ossia prima che venisse
nominato l'ennesimo Consiglio di amministrazione, anche perché
c'era stato un mezzo impegno in questo senso da parte del
Presidente Caveri, il quale poi ha argomentato che il suo impegno
era riferito all'esame in commissione e non all'approdo in aula del
disegno di legge. Se così fosse stato quell'impegno, era un impegno
privo di senso, Presidente, perché lei sa bene che il fatto di
subordinare le nomine al passaggio in commissione è ininfluente,
perché il senso era di mettere l'aula in condizione di fare una
valutazione politica. Valutazione politica che, ammesso e non
concesso che si abbia mal capito quanto lei aveva detto, era stata
da lei condivisa sull'esigenza di ridurre il numero dei componenti
quel Consiglio di amministrazione.
Andando a discutere... non di questa, ma della precedente
finanziaria regionale, lei si era impegnato a ridurre il numero dei
componenti del Consiglio di amministrazione del casinò, tanto che
il disegno di legge che oggi presentiamo riduce da 5 a 3 i
componenti del Consiglio di amministrazione, e lascia la
possibilità in alternativa alla nomina di un amministratore unico;
amministratore unico che aveva caratterizzato la vita della
gestione speciale della "Casinò S.p.a.". Un periodo sicuramente
infausto quello della gestione speciale, ma raffrontato alle
vicende successive, meno infausto di quanto non lo sia il periodo
attuale; è il caso di dire che al peggio non vi è mai fine!
Che dire? Dire che molte volte l'ostruzionismo lo fa la
maggioranza mi sembra il minimo, perché quando una legge che è
stata licenziata dalla Giunta il 13 marzo ed è il disegno di legge
n. 216, che ridefinisce le tematiche delle linee funiviarie, viene
approvata 20 giorni dopo il suo licenziamento in Giunta, mentre un
disegno di legge depositato il 23 gennaio viene portato in aula
solo 3 mesi dopo, è evidente che l'ostruzionismo è più brava a
farlo la maggioranza di quanto non lo sia l'opposizione:
sicuramente non la nostra opposizione, che si è basata su proposte
concrete, come quella che stiamo illustrando. Una proposta che
durerà lo spazio della votazione del primo articolo, perché non
avendo trovato un accordo in merito siamo consapevoli che questa
proposta decadrà alla votazione del primo articolo, ma siamo
convinti che i principi e le idee vadano affermati anche quando
sono ancora maturi i tempi per vederne concretizzare i risultati
auspicati. Con questa consapevolezza, ma con questo spirito
consegniamo al giudizio politico dell'aula un'esigenza che, a
parole, tutti avevano condiviso: la riduzione dei costi della
politica, la riduzione dei componenti del "Cda", ma che poi, come
spesso accade in politica, alla prova dei fatti le parole rischiano
di essere smentite dalle azioni politiche.
Pensiamo di poter chiudere questa legislatura con la coerenza
del messaggio che nel 2003 avevamo speso nei confronti degli
elettori che ci avevano dato fiducia. Dubito che questa maggioranza
possa ripresentarsi al proprio elettorato con la stessa coerenza
rispetto al messaggio politico che aveva voluto lanciare, e mi
riferisco all'"Union Valdôtaine" - ma non solo -, alla quale mi
sembra evidente come quella maggioranza assoluta acquisita nel
maggio 2003 non abbia portato bene, in quanto ha segnato l'inizio
di una lunga vicissitudine e di una faida interna che ha
paralizzato questa Amministrazione. Una faida interna che ha preso
ad ostaggio le istituzioni con un'alternanza di Presidenze, con un
rimpasto di alcune cariche istituzionali che, alla fine, hanno reso
questa legislatura come la legislatura più inutile della storia di
questo Consiglio e sicuramente la più problematica. Coerenza che
sarà difficile anche per gli amici della "Stella Alpina", che si
erano presentati con una coalizione inedita insieme ai loro cugini
- dal punto di vista politico - di "Fédération" e che avevano
intonato l'altra Valle d'Aosta. Vediamo bene qual è l'altra Valle
d'Aosta! L'altra Valle d'Aosta, a distanza di 5 anni, è la
ritrovata unitarietà di intenti con soddisfazione di governo da
parte di "Fédération", che esprime un assessore, e con il solito
invece fare prono, supino, e... qui mi fermo, altrimenti dovrebbe
intervenire la censura di chi presiede l'aula, di "Stella Alpina",
che in assenza di alcun ragionamento politico ha deciso di andare a
servir messa all'altra Valle d'Aosta, perché l'altra Valle d'Aosta,
paradossalmente, è quella dell'"Union"! L'altra Valle d'Aosta è
quella alla quale "Stella Alpina" sta servendo in questo momento
messa, è la stessa Valle d'Aosta, è la Valle d'Aosta di sempre!
Per tornare al tema, vorrei che su questo disegno di legge ci
fosse un confronto e che qualcuno avesse il coraggio di sostenere
che scherzava quando parlava di "altra Valle d'Aosta", che
scherzava quando parlava di gestire il casinò in una maniera
diversa, che scherzava quando diceva che si dovevano tagliare i
costi della politica. Presidente Caveri, lei prima ha parlato di
fatti ai quali non è stato presente e in maniera provocatoria ha
detto: ci sembra di poter dire che l'esponente di "Alleanza
sociale" o di "Azione sociale" avesse ragione nel sostenere che il
candidato Gambardella...
(interruzione del Presidente della Regione, fuori
microfono)
... questo lei ha detto... noi le diciamo, pur non essendo
presenti, che da telespettatori abbiamo avuto un'altra sensazione,
ma le diciamo che per quanto riguarda il casinò parliamo di cose
che conosciamo, che abbiamo visto, che abbiamo sentito e che
avevamo concordato fino a qualche tempo fa, ovvero durante la
riunione dei Capigruppo dove maggioranza e opposizione avevano
concordato di trovare un accordo che tagliasse i costi e i numeri
del Consiglio di amministrazione della "Casinò S.p.a.".
Prendiamo atto che quell'accordo nel volgere di questo fine
settimana è saltato, prendiamo atto che fino alla prossima
legislatura il "problema casinò" rimane sul tavolo delle tante
questioni incompiute e non affrontate, ma riteniamo di non
sottrarci al giudizio dell'aula, anche perché quello che ci
interessa di più è il giudizio della comunità valdostana, rispetto
alla quale effettivamente iniziamo ad avere qualche difficoltà a
capire gli atteggiamenti di altre forze politiche che stanno
all'opposizione... mi riferisco al "PD", che fa delle proposte per
poi ritirarle e rinviarle in commissione sapendo che, con domani,
finisce l'attività istituzionale!
Noi non abbiamo il timore di proporre al voto dell'aula una
proposta che riteniamo non solo coerente, ma fatta nell'interesse
della Valle d'Aosta e della "Casinò S.p.a.", che è una realtà
importante della nostra regione. Mi piacerebbe che qualcuno
spiegasse dai banchi della maggioranza quali sono i motivi politici
e sostanziali che vi hanno impedito negli ultimi 2 anni - parto da
quella famosa legge finanziaria nella quale il Presidente Caveri si
era impegnato a fare quello che abbiamo concretizzato - di andare a
modificare i meccanismi di nomina della "Casinò S.p.a.", perché se
quello che ve lo ha impedito è il collante che vi ha portato
faticosamente a concludere questa legislatura, non abbiamo timore
di dire che sarebbe stato di gran lunga migliore per i destini
della "Casinò S.p.a." e della comunità valdostana che quel collante
fosse venuto meno 2 anni fa!
Presidente
- La parola al Consigliere Bortot.
Bortot (Arc-VA)
- Sarò breve, ma molto duro. Siamo stufi
di passare il tempo qui dentro a chiedere, prima per 2 anni, le
dimissioni di un Consiglio di amministrazione del casinò, e... ci
sono voluti 2 anni per capire che erano incapaci e incompetenti;
poi abbiamo chiesto tramite questi 2 provvedimenti di legge in una
riunione dell'opposizione la possibilità di nominare un commissario
e non un nuovo Consiglio di amministrazione, un commissario che
traghettasse il casinò dopo le elezioni regionali con 4 compiti
precisi: applicazione totale del disciplinare, telecamere,
contratto unico, definire le vertenze in corso. Tutto questo non è
stato fatto ovviamente perché questo Consiglio di amministrazione
nominato come forma di lottizzazione non è in grado di porre fine e
risolvere questi problemi; quindi all'Assessore va bene, perché
siamo a fine legislatura, perché abbiamo iniziato il Consiglio
regionale precedente a questo a chiedere le sue dimissioni. In
questo chiediamo le sue dimissioni, perché ancora una volta è
responsabile di non averci ascoltato, non aver risolto un problema
del casinò, aver nominato un nuovo Consiglio di amministrazione
lottizzato, ripetendo lo stesso errore del vecchio Consiglio di
amministrazione, con il casinò che si sta affossando, con 750 posti
che cominciano ad andare a rischio! Ripeto: all'Assessore va bene
perché siamo all'ultimo Consiglio regionale, perché avremmo
iniziato la "solfa" non solo di chiedere le dimissioni a questo
Consiglio di amministrazione, ma anche le dimissioni a questo
Assessore!
Presidente
- La parola al Consigliere Lattanzi.
Lattanzi (PdL)
- Visto il silenzio assordante dai banchi
della maggioranza, mi sembra opportuno di non lasciar passare sotto
silenzio questo provvedimento, ma di fare una breve riflessione che
vorrei rimanesse agli atti della politica, visto che siamo alle
ultime battute di questa legislatura e su questa vicenda del casinò
sono state spese molte ore del nostro lavoro. Sapevamo che questo
provvedimento avrebbe avuto qualche difficoltà a passare, né ci
siamo illusi quando la maggioranza qualche giorno fa, preoccupata
dell'ostruzionismo, aveva lasciato intendere che si poteva trovare
un accordo...
(interruzione dell'Assessore Marguerettaz, fuori
microfono)
... abbiamo preso atto che con la sinistra avete un "feeling"
maggiore che con il Centro-Destra, che con il Consigliere Sandri
una quadra la si trova... basta presentare 1.200 emendamenti che vi
facciano venire un po' di paura e qualcosa si molla!
Noi non volevamo portare a casa un rinvio di un problema che
dovrà essere affrontato e il termovalorizzatore saremo a votarlo
perché ci sia, avete sbagliato a rinviare una cosa che prima o poi
bisognerà accettare. Capisco l'imbarazzo elettorale, voi che non
avete mai deciso di stare né a Destra, né a Sinistra su tali
questioni... non è una questione neanche di tipo politico, il
termovalorizzatore è una questione di tipo risolutivo di un
problema, qualcuno prima o poi ci spiegherà, se avete l'idea di
stare al Governo per i prossimi 5 anni, cosa fate dell'immondizia
di Brissogne. Siccome ve lo siete già detti: faremo il
termovalorizzatore, ma avete sotto ricatto del Consigliere Sandri
mollato sulla questione, capisco che le vostre convinzioni durano
il battito di un ciglio!
Le nostre convinzioni continuano invece ad essere ferme, cioè
che è vero, forse l'amministratore unico poteva non essere la
scelta risolutiva, ma almeno limitava i danni ai bilanci della
"Casinò", perché il fatto di nominare un solo amministratore
unico/commissario invece che 5 mangiatori di parcella, avrebbe
alleviato i conti del futuro bilancio 2008 della "Casinò" che
saranno in perdita, nonostante le riqualificazioni dei parametri,
perché non avete compreso ancora - o forse avete compreso, ma non
ve ne frega nulla... - che non è dando più soldi alla gestione che
risolvete i problemi. Infatti, i soldi che ha avuto la gestione in
questi anni, non li ha avuti mai nessuno, le tonnellate di miliardi
che hanno divorato quei Consigli di amministrazione che avete
nominato, non li ha divorati nessuno!
Sapevamo perfettamente che questa legge era un palliativo,
evidentemente andava a limitare i danni finanziari che sono i
denari dei nostri cittadini; ma la soluzione... lo abbiamo detto
per 10 anni qual è: è la privatizzazione della casa da gioco;
quindi l'amministratore unico aveva l'opportunità di ridurre i
costi di gestione... tanto, vista la qualità delle gestioni,
bastava metterne uno, che avrebbe fatto meno danni che 5, che non
pensano e non fanno: non solo questi, anche quelli di prima e di
prima ancora, i grandi "baroni dell'Amministrazione" che avete
sempre nominato e che erano assolutamente fuori luogo, in quanto
persone che nel loro campo avevano espresso grandi professionalità,
ma che come amministratori di una casa da gioco non potevano
esprimere che il nulla!
Ribadiamo, a fine legislatura, che la soluzione per la casa da
gioco è che la politica e questo palazzo facciano un passo indietro
sulla gestione, perché non c'è azienda sul mercato che possa
resistere quando al Consiglio di amministrazione di una s.p.a., che
dovrebbe essere un ente che anche se pubblico - abbiamo visto
recentemente "Autostrade" - ha il dovere civile di fare utili o di
mirare a fare utili, subentrano le pressioni di tipo politico
(assumi quello o non cacciare quello perché è amico mio). Questo è
il cancro che sta facendo morire la casa da gioco e le metastasi
sono ormai sparpagliate in tutta la casa da gioco e si sono
allungate anche sul "Billia" - come ieri mi sono permesso di far
vedere al Presidente Caveri -, perché quando i dipendenti di quella
struttura sono diventati dipendenti regionali l'encefalogramma è
piatto! E se tu devi andare a fare un rinfresco e chiedete un
preventivo, andrete a ridere, così come quando dovete organizzare
una manifestazione al Casinò di Saint-Vincent andate a ridere
perché il dilettantismo burocratico è allo stato puro! Potete
veramente avere l'elenco di tutto quello che un'azienda non deve
fare per stare sul mercato, e l'elenco invece di quel che deve fare
per fallire, ma qui non fallisce, perché voi, per conto e in nome
di una parte di Valdostani, continuate a rimpinguare le casse
dissanguate del casinò, adesso avete modificato anche le
percentuali di incasso, ma non servirà! Tempo qualche anno, quelle
risorse non basteranno più, come non basteranno i bilanci regionali
per far fronte alle spese correnti che avete messo in piedi e che
continuate a mettere in piedi... vi ricordo che siamo partiti con
il 70% di spesa corrente di questa amministrazione 5 anni fa di un
bilancio che era quasi la metà di questo, oggi non ci basta il 70%
di spesa corrente dell'attuale bilancio, che è doppio rispetto a 5
anni fa! Abbiamo raddoppiato le spese correnti, perché abbiamo
raddoppiato il bilancio e la percentuale è rimasta la stessa! Se
tanto mi dà tanto, la matematica non è un'opinione... Vi
ringraziamo a nome di quell'altra parte di 70% di cittadini
valdostani che non è d'accordo su questa cosa, ma siccome in
democrazia anche una minoranza come la vostra detiene il potere
assoluto sulla Regione, a nome dell'altro 70% che non vi vota, ma
per effetto dei vostri giochi di potere voi eravate alternativi,
eravate contro, adesso siete insieme, non è d'accordo sulla
gestione del casinò in questa maniera! Questa era la finalità
politica di questo provvedimento... voi lo respingete, ancora una
volta respingete e rimandate l'assunzione di responsabilità per
quanto riguarda i bilanci della "Casinò S.p.a." che, vi ricordo, è
denaro pubblico e non nostro!
Presidente
- Se non vi sono altri interventi, chiudo la
discussione generale.
La parola al Consigliere Frassy per dichiarazione di voto.
Frassy (PdL)
- Penso che si possa far di tutto e dire di
tutto, quando poi è l'opposizione che fa ostruzionismo, ci si
straccia le vesti perché l'opposizione non deve fare
ostruzionismo.
Prendiamo atto che su un problema che non è marginale, che è il
"Casinò S.p.a." - anche se vedo che molti colleghi sono in piedi
con una mano sulla sedia e l'altra che mira alla porta -, su un
problema che non ci siamo inventati perché è un problema su cui
voi, da 2 anni a questa parte, avete dato delle false risposte,
facendo delle grandi promesse, non c'è stata una voce che abbia
dato una motivazione a quel voto che, sappiamo, sarà negativo.
Questa è la dimostrazione di come questa maggioranza non abbia più
la dignità politica per governare la Regione, perché liquida
problemi che sono non secondari rispetto alle scelte politiche ed
economiche di questa Regione, li liquida con l'orologio in mano,
con la scadenza della legislatura, con un pulsante, respingendo una
proposta di legge che non era risolutiva, ma che era un tentativo
di confrontarsi.
Prendiamo atto del vostro silenzio; ci auguriamo che nella
prossima legislatura il vostro silenzio sia più assordante per la
diminuzione di consensi che la comunità valdostana sicuramente
saprà riconoscere!
Presidente
- La parola al Consigliere Bortot.
Bortot (Arc-VA)
- Voteremo a favore di questo disegno di
legge, era un po' lo sbocco di una iniziativa concordata
assieme.
Volevo solo aggiungere, rispetto alle cose che ho detto prima,
che quello che stiamo discutendo oggi è di un'estrema gravità,
perché sono 2-3 anni che continuiamo a ripetere a questa
maggioranza come avrebbe dovuto intervenire. Quando si dice che
siamo quelli del "no", allora riassumo: contratto unico, non è mai
avvenuto, trasparenza e inserimento delle telecamere, non è stato
fatto, "marketing", non è stato fatto, superamento della "STV"
perché crea un conflitto di interessi fra casinò, decisioni occulte
prese all'esterno del Consiglio regionale e della maggioranza, ma
da una componente della maggioranza, mai stato fatto, diminuzione
della conflittualità, mai stata fatta, gestione interna, gente che
non si sa a cosa serve se non per affossare il casinò, era da
rimuovere, mai stato fatto, un dirigente è intervenuto pesantemente
sulle attività del Consiglio regionale con una lettera scritta, è
al suo posto e non è mai stato rimosso!
Qui ci sono delle responsabilità che fanno paura e la
maggioranza queste responsabilità, per non aver rimosso l'Assessore
o chi è responsabile anche fuori da qui di questa situazione,
averlo emarginato, è quello che oggi decide le assunzioni e le
dimissioni e i premi e le riprese e le consulenze nella casa da
gioco: non so quando, a nome del popolo valdostano, vi farete
carico di questa gestione occulta! Continuate a non farlo, e vi
prenderete la vostra responsabilità per essere stati zitti e aver
permesso a persone che non c'entrano niente con il Consiglio...
Caveri
(fuori microfono) ... non gridare!
Bortot (Arc-VA)
- ... come... non gridare! Non riesco a
farmi sentire da voi, per questo grido! Voi state affossando una
struttura produttiva che dal dopoguerra ha buttato soldi per questa
Regione, permettendoci di fare investimenti e dare lavoro, e non
per incapacità, ma per malafede, perché... non dite che non siete
stati avvisati! Siete stati ampiamente avvisati e vi è stato anche
consigliato il modo di intervenire.
Quando abbiamo scoperto che non avevate la forza per
intervenire, perché qualcuno è più forte di voi, abbiamo chiesto di
prendere delle risoluzioni come Consiglio regionale per dire:
telecamere, il Consiglio regionale, contratto unico, il Consiglio
regionale, finire con la conflittualità interna, decisione del
Consiglio regionale, non della maggioranza o del Governo! Avrei
voluto essere Assessore, presentarmi al casinò con queste
risoluzioni votate all'unanimità dal Consiglio, e vedere se non si
riusciva a mettere a posto le cose in quella struttura! Non avete
voluto farlo, nonostante la nostra disponibilità; adesso
raccogliete quello che avete seminato!
Presidente
- La parola al Consigliere Vicquéry.
Vicquéry (UV)
- Voteremo contro questa proposta di legge,
ma permettetemi di dire che ci limitiamo a respingere tutte le
accuse che sono state formulate.
Prendiamo atto che il "Popolo della Libertà" ha sposato la causa
della s.p.a. pubblica, perché la proposta di legge mira a
modificare l'attuale Consiglio di amministrazione, per cui è
un'inversione di tendenza di 180° rispetto alla privatizzazione del
Casinò e ne prendiamo atto, perché è esattamente quanto abbiamo
scritto nel nostro programma di legislatura. Prendiamo atto che la
Sinistra contesta tutto quanto c'è da contestare all'interno del
casinò, ma l'unico interesse della Sinistra è entrare a far parte
del Consiglio di amministrazione della s.p.a., perché questo è il
contenuto della proposta di legge. Prendiamo atto dei vostri nobili
intenti che sono chiaramente esplicitati in 2 proposte di
legge...
(vivaci proteste dai banchi del "Popolo della Libertà" e
dell'"Arcobaleno")
Presidente
- ... calma, calma... silenzio! Sta parlando
il Consigliere Vicquéry...
Vicquéry (UV)
- ... sono nobili intenti che possiamo
anche condividere, ringraziamo perché avete presentato in Consiglio
regionale...
(voci che si sovrappongono)
Presidente
- ... Consigliere Bortot! Consigliere Frassy,
può intervenire dopo...
Vicquéry (UV)
- ... vi ringraziamo per aver presentato
queste 2 proposte di legge, che avremmo voluto discutere se le
opposizioni si fossero messe d'accordo, la maggioranza regionale
avrebbe portato a termine questi disegni di legge... Grazie per
aver esplicitato le vostre volontà!
Presidente
- La parola al Consigliere Lattanzi.
Lattanzi (PdL)
- Amico Vicquéry, Capogruppo
dell'"Union"... mi sarei aspettato che, visto che questo è uno
degli ultimi suoi interventi dopo una lunga carriera passata in
questo palazzo, almeno volasse un po' più alto della manipolazione
della comunicazione, perché venire a dire che siamo per la s.p.a.
pubblica è veramente una manipolazione della comunicazione! Mi
sarei aspettato che lei non solo non dicesse questa cosa, sapendo
di mentire, ma sostenesse le ragioni del perché "no privata" la
gestione. E 10 anni che vi chiediamo gestione privata e voi no, e
noi... è da 10 anni che vi chiediamo: perché no? Perché non lo dite
con franchezza... perché riteniamo che la gestione del casinò
pubblica sia migliore... Siccome non lo potete dire perché avete 15
anni di fallimenti, qualcos'altro vi dovrete inventare!
Ci saremmo aspettati che qualcos'altro vi sareste inventati, e
che alzandosi in quest'aula in uno degli ultimi interventi della
sua lunga e gloriosa carriera da Consigliere regionale avesse
detto: sono convinto che per la Valle d'Aosta, per le casse
regionali sia meglio questo tipo di gestione... al che ci saremmo
fatti una risata, visto i risultati, ma almeno non ci sarebbe stata
la demagogia e la manipolazione che lei ha tentato - ma sorridendo
-, perché sa perfettamente che siamo totalmente contrari alla
gestione pubblica!
(interruzione del Consigliere Bortot, fuori
microfono)
Presidente
- ... ha chiesto la verifica del numero legale
il Consigliere Bortot... invito il Consigliere Segretario a fare
l'appello per la verifica del numero legale.
Procedutosi all'appello nominale dei Consiglieri da parte del
Consigliere Segretario Maquignaz, il Presidente, ai sensi
dell'articolo 40 del Regolamento interno, constata che sono
presenti 18 dei 35 Consiglieri e che pertanto è presente la
maggioranza dei componenti del Consiglio; dichiara quindi valida la
seduta ed invita il Consiglio a continuare la trattazione
dell'ordine del giorno dell'adunanza.
Presidente
- Esiste il numero legale, quindi procediamo
all'analisi del testo della proposta di legge n. 200.
Pongo in votazione l'articolo 1:
Consiglieri presenti e votanti: 22
Favorevoli: 5
Contrari: 17
Il Consiglio non approva.
Presidente
- In base all'articolo 77, comma 2, del
Regolamento interno del Consiglio, nel caso in cui il 1° articolo
di un progetto di legge sia respinto, si intende respinta l'intera
proposta.
Il Consiglio respinge pertanto la proposta di legge n.
200.
Presidente
- Con questo oggetto concludiamo i lavori
dell'odierna giornata. I lavori riprenderanno domani mattina alle
ore 9 con la discussione del punto 37 dell'ordine del giorno.
La seduta è tolta.
---
La seduta termina alle ore 20,43.
