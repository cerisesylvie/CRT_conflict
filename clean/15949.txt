Classificazione
ENTI LOCALI
Comuni


Resoconto integrale del dibattito dell'aula
Oggetto del Consiglio n. 2282 del 18 novembre 1996 - Resoconto
SEDUTA POMERIDIANA DEL 20 NOVEMBRE 1996
OGGETTO N. 2282/X Disegno di legge: "Concessione di
finanziamento al comune di Aosta per la ristrutturazione
dell'immobile destinato a dormitorio pubblico".
Articolo 1 (Finalità)
1. La Regione concede al Comune di Aosta un finanziamento, per
l'esercizio finanziario 1996, a copertura delle spese per la
progettazione ed esecuzione dei lavori di ristrutturazione
dell'immobile da adibire a dormitorio pubblico, sito in Via
Stévenin n. 2, nonché per l'acquisto degli arredi e la sistemazione
dell'area verde esterna, per un importo comunque non superiore a
lire 1.000.000.000.
Articolo 2 (Modalità di erogazione e di liquidazione)
1. Il finanziamento è liquidato su presentazione di stati di
avanzamento per quanto concerne i pagamenti parziali, mentre il
saldo, nella misura non inferiore al dieci per cento dell'ammontare
complessivo del contributo, è erogato previa presentazione dei
certificati di collaudo e di agibilità della struttura. I
provvedimenti di liquidazione dei contributi sono adottati dal
dirigente della struttura regionale competente in materia di
assistenza sociale entro trenta giorni dal ricevimento della
richiesta.
Articolo 3 (Divieto di cumulo)
1. Il contributo di cui alla presente legge non è cumulabile con
altre provvidenze erogate dallo Stato e dall'Amministrazione
regionale per interventi sulla struttura oggetto di contributo ai
sensi dell'articolo 1, comma 1.
Articolo 4 (Disposizioni finanziarie)
1. Alla copertura di lire 1.000.000.000 si provvede:
a) mediante prelievo di lire 500.000.000 dal capitolo 69000 del
bilancio di previsione della Regione per l'anno 1996 a valere
sull'accantonamento previsto all'allegato 1 al bilancio stesso, al
punto D.4. (Interventi in materia di assistenza sociale);
b) mediante riduzione di lire 500.000.000 dal capitolo 20510 del
bilancio di previsione della Regione per l'anno 1996.
Articolo 5 (Variazioni di bilancio)
1. Alla parte spesa del bilancio di previsione della Regione per
l'anno 1996 sono apportate le seguenti variazioni:
a) in diminuzione:
capitolo 69000 "Fondo globale per il finanziamento di spese
correnti"
competenza lire 500.000.000
capitolo 20510 "Trasferimenti regionali agli enti locali per
l'ammortamento di mutui"
competenza lire 500.000.000
cassa lire 500.000.000;
b) in aumento:
programma regionale: 2.1.1.02
codificazione: 2.1.2.3.2.3.8.7.
Capitolo 49450 (di nuova istituzione) "Contributi al comune di
Aosta per la ristrutturazione nonché per l'acquisto di arredi ed
attrezzature inerenti l'immobile destinato a dormitorio
pubblico"
competenza lire 1.000.000.000
cassa lire 500.000.000.
Articolo 6 (Dichiarazione d'urgenza)
1. La presente legge è dichiarata urgente ai sensi dell'articolo
31, comma terzo, dello Statuto speciale per la Valle d'Aosta ed
entrerà in vigore il giorno successivo a quello della sua
pubblicazione nel Bollettino ufficiale della Regione.
Presidente Ha chiesto la parola il relatore, Consigliere
Squarzino Secondina.
Squarzino (VA) Non posso dare per letta la relazione perché non
ho fatto in tempo a scriverla.
Con questa legge si intende dare una risposta ad un bisogno che
si manifesta in modo principale nella città di Aosta, ma che denota
un malessere presente anche in altre parti della Regione.
Non è che attualmente non esista un dormitorio, c'è; ma
l'attuale situazione va perlomeno rivista perché bisogna rimediare
alle carenze strutturali che ci sono, ricordo che fin dal 1987 c'è
stato un rilievo da parte di tecnici dell'Assessorato della sanità
per questo tipo di carenze. L'attuale sistemazione va rivista anche
per offrire un servizio più adeguato alle richieste che via via
aumentano.
Il Comune di Aosta intende ristrutturare la palazzina in cui
attualmente ha sede il dormitorio, in questo modo da una parte
risolve le carenze di tipo strutturale ed igienico rilevate,
dall'altra riesce ad ampliare anche l'offerta del servizio, nel
senso che viene prevista una parte del dormitorio che può ospitare
anche una popolazione femminile.
È una legge essenzialmente di finanziamento, che consente alla
città di Aosta di dotarsi di servizi adeguato al suo ruolo di
capoluogo regionale.
Presidente È aperta la discussione generale. Ha chiesto la
parola il Consigliere Marguerettaz.
Marguerettaz (PpVA) Due osservazioni rapide. È evidente che la
finalità di quest'intervento è condivisibile, conosciamo tutti la
realtà di queste persone che chiaramente devono essere in qualche
modo aiutate.
La perplessità per la quale mi sono astenuto in Commissione e
per la quale mi asterrò in Consiglio è determinata dal fatto che
quest'intervento mi pare di competenza del Comune, anche se, come
ha detto il Consigliere Squarzino non essendoci forse altre realtà
di questo genere, si potrebbe un po' forzare e dire che ha una
valenza di carattere regionale.
Non dimentichiamo che fare un disegno di legge specifico per un
intervento di questo genere, con tutte le leggi che ci sono, che
prevedono i trasferimenti di finanziamenti da regione a comune, più
la legge speciale per Aosta, denota una non esatta valutazione
delle rispettive competenze. Questo per dichiarare che la mia
astensione non vuole entrare nel merito del provvedimento, ma
proprio nella forma con cui viene portato avanti.
Presidente Se nessun altro chiede la parola, dichiaro chiusa la
discussione generale. Si passa all'esame dell'articolato. Ha
chiesto la parola l'Assessore alla sanità ed assistenza sociale,
Vicquéry.
Vicquéry (UV) En effet il s'agit d'un simple réaménagement d'une
structure, qui devra être utilisée pour les nécessités de la Région
entière. C'est pour cette raison qu'on a décidé à l'intérieur d'une
commission mixte Région - commune de faire cette intervention, mais
la finalité est celle-là, autrement la Région n'aurait pas mis
rien.
Presidente Pongo in votazione l'articolo 1:
Presenti: 24
Votanti e favorevoli: 22
Astenuti: 2 (Linty e Marguerettaz)
Presidente Pongo in votazione l'articolo 2:
Presenti: 24
Votanti e favorevoli: 22
Astenuti: 2 (Linty e Marguerettaz)
Presidente Pongo in votazione l'articolo 3:
Presenti: 24
Votanti e favorevoli: 22
Astenuti: 2 (Linty e Marguerettaz)
Presidente Pongo in votazione l'articolo 4:
Presenti: 24
Votanti e favorevoli: 22
Astenuti: 2 (Linty e Marguerettaz)
Presidente Pongo in votazione l'articolo 5:
Presenti: 24
Votanti e favorevoli: 22
Astenuti: 2 (Linty e Marguerettaz)
Presidente Pongo in votazione l'articolo 6:
Presenti: 24
Votanti e favorevoli: 22
Astenuti: 2 (Linty e Marguerettaz)
Presidente Ha chiesto la parola il Consigliere Chiarello per
dichiarazione di voto.
Chiarello (RC) Mi ha stupito che ci si leghi alla maniera con
cui si finanzia una struttura di questo tipo, quando ieri parlavamo
della qualità della vita; questo è un dormitorio che serve affinché
le persone che stanno peggio stiano un po' meglio. Io non guardo
come viene finanziato se i soldi vengono spesi bene.
Presidente Ha chiesto la parola il Consigliere Linty.
Linty (LNPIAP) Finora mi sono astenuto, ma dopo aver sentito
quest'intervento voto contro. Suggerirei al Consigliere Chiarello
di interpellare gli abitanti della zona limitrofa dell'attuale
dormitorio per rendersi immediatamente conto delle problematiche a
cui sono andati incontro e di cui si sono fatti portavoce presso
diverse autorità.
Penso che strutture di questo tipo...
(interruzione del Consigliere Chiarello, fuori microfono)
... no, ragiona con la testa tua, Chiarello, non con la mia...
le strutture di questo tipo a mio modo di vedere dovrebbero
garantire la quiete pubblica, la tranquillità, e a questo proposito
basta guardare i rapporti della Questura sugli interventi fatti
presso il dormitorio di via Stévenin per rendersi conto di cosa
comporta la presenza di questa struttura. Ben venga una struttura
di questo genere, però non credo che questa debba danneggiare o
portare disturbo alla quiete di una zona residenziale. Strutture di
questo tipo quindi, possono essere concepite in zone a non alta
densità residenziale e servite da mezzi pubblici. Tutto qua.
Questa è la motivazione del mio voto contrario, certo non perché
c'è un menefreghismo nei confronti di questa cosa, ma perché
sarebbe stato meglio prevederla in un'altra zona.
Presidente Pongo in votazione la legge nel suo complesso:
Presenti: 23
Votanti: 22
Favorevoli: 21
Contrari: 1
Astenuto: 1 (Marguerettaz)
Il Consiglio approva
