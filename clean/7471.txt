Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1974 del 7 maggio 1986 - Resoconto
OGGETTO N. 1974/VIII - STRUTTURE PUBBLICHE E STRUTTURE
PRIVATE PER L'EFFETTUAZIONE DI ESAMI ED ANALISI CLINICHE RICHIESTE
DAI CITTADINI VALDOSTANI.
(Interrogazione)
PRESIDENTE:
Do lettura dell'interrogazione in oggetto
presentata
dal Consigliere Aloisi:
INTERROGAZIONE
CONSIDERATO il problema di una effettiva e razionale
applicazione della legge di riforma ospedaliera del territorio
della Valle d'Aosta;
RITENUTO CHE malgrado le critiche molto documentate, vi
è
comunque un piccolo segno di miglioramento sotto il profilo
delle strutture, mentre, per altro verso, manifestansi carenze di
personale qualificato sia medico che paramedico per evitare
affollamenti, lunghe prenotazioni e interminabili attese
all'utenza;
VISTO CHE appare quantomeno paradossale che, l'esistenza di
convenzioni con l'Istituto Radiologico Valdostano, abbia come
conseguenza una sorta di dirottamento dei cittadini fuori
dall'ambito delle strutture vere e proprie, con quantificazioni che
rendono minima l'incidenza dei servizi pubblici erogati, a completo
vantaggio, anche economico di professionisti privati;
il sottoscritto Consigliere regionale del M.S.I. -
D.N.
INTERROGA
l'Assessore alla Sanità ed Assistenza Sociale per
sapere:
a) quali propositi manifesta la pubblica amministrazione al fine
di limitare il ricorso alle strutture private, attivando appunto
una funzionale erogazione di servizi pubblici capaci di soddisfare
le esigenze dei cittadini;
b) nel caso della radiologia: cosa intende fare la Giunta
regionale per potenziare il servizio, garantendo la completezza
degli organici e degli assistenti paramedici - viste le lunghe ed
estenuanti attese, che si possono evitare se si accetta l'invito a
ricorrere al servizio privato, risparmiando tempo si, ma non sempre
denaro, poiché in taluni casi l'alternativa non è
convenzionata;
c) se non sia il caso di indagare su eventuali possibili
connivenze tra quanti, operando all'interno della struttura
ospedaliera, facilitano l'esodo dell'utenza verso strutture private
a pagamento e/o convenzionate, allo scopo dichiarato di accelerare
l'esito diagnostico - e non dichiarato - di promuovere interessi
nel contesto di parentele facilmente ravvisabili comparando sia le
persone che prestano la loro opera all'interno della U.S.L., sia
quelle che ritroviamo elencate nel Consiglio di Amministrazione,
nonché negli Organi di consulenza e di controllo dell'Istituto
Radiologico Valdostano cui si è accennato, oppure in taluni
ambulatori privati a pagamento;
d) se risponde al vero che, medici dipendenti dell'U.S.L. ed in
particolare impegnati nel settore radiologico - siano azionisti
dell'I.R.V. e nel caso affermativo perché verrebbe tollerata una
situazione di tale illegittimità.
PRESIDENTE:
Ha chiesto la parola l'Assessore alla Sanità
ed Assistenza Sociale, Voyat; ne ha facoltà.
VOYAT (U.V.):
Questa interrogazione non è da discutere
insieme alle altre, in quanto pone tutta una serie di domande sulla
questione delle convenzioni con gli Istituti privati. Stando a
quanto si potrebbe capire dalle sue premesse e cioè che si
farebbero delle convenzioni con degli Istituti privati per mancanza
di personale nelle strutture pubbliche, voglio sottolineare che, in
genere, le convenzioni non vengono fatte per mancanza di personale,
ma perché la struttura pubblica, in quel momento, non è in grado di
offrire un certo servizio oppure perché l'istituzione di un certo
servizio all'interno dell'Ente pubblico sarebbe più costosa di
un'eventuale convenzione stipulata con Istituti privati.
Alla prima domanda del Consigliere Aloisi, che chiede: "Quali
propositi manifesta la pubblica Amministrazione al fine di limitare
il ricorso alle strutture private, attivando appunto una funzionale
erogazione di servizi pubblici capaci di soddisfare le esigenze dei
cittadini", possiamo rispondere dicendo che nulla è cambiato negli
intendimenti della Giunta Regionale che è rimasta fermamente
intenzionata a ricorrere il meno possibile, e solo in casi
assolutamente straordinari, alle strutture private. Si cerca quindi
di potenziare il servizio pubblico per fare in modo che l'U.S.L.
sia messa in condizione di soddisfare le necessità della
popolazione in campo sanitario.
Per quanto concerne il punto b) dell'interrogazione, che fa
riferimento alla radiologia ed in specie alle convenzioni con
l'I.R.V., rispondo con quanto mi è stato scritto dall'Unità
Sanitaria Locale, perchè nulla risulta all'Amministrazione
regionale, così come nulla risulta anche in riferimento a quanto
chiesto in altra parte dell'interrogazione, su eventuali connivenze
tra dipendenti dell'U.S.L. e strutture private. Già nello scorso
mese di agosto l'Assessorato aveva chiesto, a mezzo lettera,
all'U.S.L. come procedeva il rapporto tra questo ente e
l'I.R.V.
L'Unità Sanitaria Locale allora ci rispose, tenendo anche conto
della documentazione che ci era stata fornita dall'Ufficio di
Direzione e cioè dall'organo tecnico dell'U.S.L., dicendo che non
era ancora possibile e neppure pensabile rinunciare alla
convenzione in quanto, sia per una questione di spazio che per una
questione di prestazioni, si voleva continuare ad offrire
all'interno della struttura pubblica ed in tempi piuttosto
ristretti tutta una serie di prestazioni. Occorre poi tener conto
del fatto che l'I.R.V. copre il 12% del totale delle prestazioni
radiologiche effettuate in Valle d'Aosta e cioè una percentuale
piuttosto limitata. Su 76.714 prestazioni, l'I.R.V. ne ha fornite
9.246.
C'è da dire, inoltre, che il cittadino non può recarsi
direttamente all'I.R.V., ma deve esservi indirizzato dall'U.S.L.
con una prenotazione. Infatti quando qualcuno chiede una certa
prestazione, viene indirizzato all'I.R.V. solo se vi sono dei
problemi all'interno dell'Ente ospedaliero, altrimenti le
prestazioni vengono effettuate all'interno della Piastra e cioè in
Radiologia. Attualmente, non si verificano quelle estenuanti attese
citate nell'interrogazione, perchè le prestazioni vengono espletate
velocemente entro 8 o al massimo 10 giorni, con esclusione
dell'ecografia per la quale occorre attendere 15 giorni. Per il
momento non si ritiene di dover aumentare il personale perché tutti
i posti previsti dall'organico del personale sono coperti.
Per quanto concerne il punto c) dell'interpellanza, che chiede
di indagare su possibili connivenze tra quanti operano all'interno
della struttura pubblica e quanti operano all'interno della
struttura privata, posso dire che le stesse a noi non risultano.
L'U.S.L. in merito ci dichiara: "Per quanto concerne l'esistenza di
studi privati e attività lecite e consentite a dipendenti medici a
tempo definito, si esclude che vi siano mai stati, da parte degli
operatori, facilitazioni o suggerimenti per approfondimenti
diagnostici presso tali studi. In merito ai paventati interessi nel
contesto di parentele, si fa osservare che la convenzione con
l'I.R.V. è basata su un accordo di carattere forfetario e che
l'accesso all'utente è di norma effettuato da apposito servizio di
prenotazione dislocato presso l'U.S.L.".
L'ultimo punto dell'interrogazione chiede: "Se risponde al vero
che, medici dipendenti dell'U.S.L. - ed in particolare impegnati
nel settore radiologico - siano azionisti dell'I.R.V. e, nel caso
affermativo, perché verrebbe tollerata una situazione di tale
illegittimità". A noi non risulta questa eventualità e l'U.S.L. ci
risponde: "In merito a quanto richiesto nell'ultimo punto
dell'interrogazione, premesso che l'I.R.V. è una società per
azioni, per cui chiunque può acquistare azioni, si esclude che
medici dipendenti dell'U.S.L. siano azionisti dell'Istituto
Radiologico Valdostano". Come ho già detto, quindi, ai
nostri uffici non risulta questa eventualità ed anche
l'U.S.L., interpellata in merito, ci ha risposto il 6 maggio nel
modo che ho appena detto.
PRESIDENTE:
Ha chiesto la parola il Consigliere Aloisi;
ne ha facoltà.
ALOISI (M.S.I.):
Io ringrazio l'Assessore Voyat per le
esaurienti risposte che mi sono state date, anche se esse non
corrispondono ad alcuni dati in mio possesso. Probabilmente, e
giustamente, l'Assessore non è a conoscenza di certi fatti e si
basa esclusivamente su delle dichiarazioni che gli sono state
fornite dai responsabili dell'U.S.L. e pertanto vorrei illustrare
brevemente la situazione. Da alcuni mesi, il Laboratorio di
Radiologia dell'U.S.L. di via Guido Rey ha chiuso i battenti. Il
medico convenzionato di allora, che era il dottor Noviero, avendo
cessato l'incarico presso l'Ambulatorio Polidistrettuale di Aosta
dall'1/2/1986, sempre in via Guido Rey, è diventato azionista e
legale rappresentante dell'I.R.V. e gli esami radiologici, che
prima erano eseguiti presso l'Ambulatorio dell'U.S.L., sono ora
dirottati all'I.R.V., salvo 2 esami al giorno che vengono inviati
in Ospedale.
In merito a questo specifico problema, l'Assessore ha dichiarato
che gli esami vengono fatti esclusivamente nelle strutture
dell'U.S.L. e che soltanto il 12% vengono fatti all'I.R.V. A me
risulta, invece, che soltanto 2 esami al giorno vengono fatti
all'Ospedale, con le strutture dell'U.S.L., mentre il resto viene
dirottato all'I.R.V.
In ogni caso, procedendo nella esposizione, diciamo anche che si
tratta di sostituire il personale paramedico attualmente addetto
alle prenotazioni presso lo sportello dell'U.S.L. con personale
amministrativo, di cui per altro si lamenta la carenza, in
occasione di ogni episodio di disservizio. Questi fatti meritano
alcuni commenti.
L'effettuazione di esami radiologici presso l'Ambulatorio
dell'U.S.L. non richiede, per legge, la presenza del medico e
questi esami, in realtà, sono sempre stati eseguiti in assenza del
sanitario che compilava il referto successivamente. Questo è
prescritto dalla legge e non sto a citare il relativo articolo. La
compilazione del referto, infatti, può anche essere fatta in altra
sede, proprio come avviene nel Poliambulatorio di Donnas.
Esiste, quindi, una certa disponibilità di sanitari all'interno
dell'U.S.L. che è sufficiente alle necessità, per cui il problema
potrebbe essere risolto in seno all'U.S.L. stessa con una più
razionale distribuzione del lavoro, senza ricorrere alla struttura
privata che è la sola a trarne vantaggio a spese dell'ente
pubblico.
Per il 1986 è stato stanziato un importo di 517 milioni e 736
mila lire a favore dell'I.R.V.
Stranamente l'U.S.L. ha aperto un nuovo Ambulatorio radiologico
a La Thuile e si appresta ad installare anche la Medicina Nucleare.
Non siamo assolutamente contrari all'inserimento della Medicina
Nucleare, visti i tempi in cui viviamo e la pericolosità di questa
epoca nucleare. Ma quale programmazione sanitaria è mai quella che
prevede l'installazione di apparecchiature sofisticate e
costosissime, senza aver prima risolto i problemi più elementari
della diagnostica corrente, che, oltretutto, riguardano fasce molto
più ampie di popolazione?
Ci accorgiamo, infatti, che non solo l'attività di radiologia
dell'U.S.L. passa all'I.R.V., ma che vi passano anche altre
attività devolute, per legge regionale, all'U.S.L. È il caso, per
esempio, della medicina sportiva e della medicina del lavoro. In
merito a questo problema ho presentato anche una interrogazione con
risposta scritta.
La legge regionale n. 19 dei 21/4/1981 stabilisce espressamente
che l'attività di medicina del lavoro sia svolta dal Servizio di
igiene pubblica e ambientale dell'U.S.L. con la collaborazione di
altri servizi e strutture. Perché, allora, questi accertamenti
radiologici e di laboratorio vengono devoluti all'I.R.V., quando la
struttura pubblica è perfettamente in grado di assorbire tale
carico di lavoro?
In merito a ciò, io penso che sia giunto il momento che
l'Assessore valuti se vi siano in gioco degli interessi personali,
che sono ben diversi da quelli che si propone un ente pubblico.
Chiedo solo alla Presidenza se posso fare dei nominativi.
PRESIDENTE:
Se non ci sono apprezzamenti può procedere
tranquillamente.
ALOISI (M.S.I.):
A me risulta che nella società
dell'I.R.V. ci sarebbero: come rappresentante legale, il dottor
Noviero; come sindaci, Lorenzo Laurencet, Giovanni Gatti e Daniele
Bormida; come sindaci supplenti, Cesare Celesia e Gianluigi
Bormida. Se non sbaglio e se non c'è qualche caso di omonimia, il
dottor Bormida è il primario del Reparto radiologico dell'Ospedale
di Aosta. C'è quindi una "parentela" in atto tra il primario del
Reparto radiologico dell'Ospedale di Aosta ed i sindaci degli
azionisti dell'Istituto Radiologico Valdostano. Tra gli altri soci
vi sarebbero: Gabriella Assirelli, Giorgio Trentaz ed il dottor
Pierluigi Thiebat che è urologo all'Ospedale e quindi è un
dipendente dell'U.S.L. Nelle dichiarazioni fatte or ora
dall'Assessore si dice che nessun medico, dipendente dell'U.S.L., è
contemporaneamente azionista dell'I.R.V., mentre a me risulterebbe
esserci il dottor Pierluigi Thiebat. Ho fatto questa
interrogazione, perché i responsabili della Sanità valutino
attentamente queste notizie che io ho posto all'attenzione
dell'opinione pubblica, per accertare se vi siano, o meno,
incompatibilità tra i responsabili dell'U.S.L., e quindi del
Reparto specifico di radiologia, e l'attività dell'I.R.V.
Prendo atto delle risposte dell'Assessore, ma sono insoddisfatto
del loro contenuto perché, secondo me, esse non rispecchiano la
situazione di cui io sono a conoscenza. Prego l'Assessore di voler
considerare con attenzione questo fatto specifico. Grazie.
