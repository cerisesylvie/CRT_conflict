Classificazione
TRASPORTI E VIABILITÀ
Trasporti



Oggetto del Consiglio n. 2261 del 5 aprile 2023 - Resoconto
OGGETTO N. 2261/XVI - Interpellanza: "Azioni poste in essere
per scongiurare l'abolizione del servizio di autobus
Aosta/Martigny".
Bertin (Presidente) -
Punto n. 34. Illustra
l'interpellanza la consigliera Minelli.
Minelli (PCP) -
Torniamo sulla questione dei trasporti.
L'Assessore che ha assunto questa delega avrà del lavoro, come ha
rilevato pochi minuti fa, e come sa il collega Lavevaz, anch'io e
molte altre persone. In questo caso torniamo sul servizio di
pullman tra Aosta e Martigny, che è cessato il 1° gennaio 2023. Già
durante il corso del 2022 c'erano state alcune criticità in quanto
il servizio era gestito solo più dalla società svizzera TMR e non
anche dalla società Arriva, come invece era accaduto
precedentemente. Questo servizio è stato nel tempo ridotto da tre a
due corse settimanali, limitando di fatto la possibilità per chi
vuole usufruire dei mezzi pubblici di recarsi a Martigny, una
possibilità che però oggi è del tutto preclusa. Sul sito della
società Svizzera Transports de Martigny et Régions compare un
comunicato, che è datato 22 dicembre 2022, in cui si informa che:
"la ligne de bus Martigny/Aoste était initialement exploitée
conjointement entre TMR et son partenaire italien Arriva. La
société italienne ne souhaitant pas poursuivre l'exploitation du
trajet Martigny/Aoste, l'autorisation internationale n'a pas été
renouvelée". Già questa frase che ho letto nel comunicato ha
destato non poche perplessità, considerata quella che dovrebbe
essere l'importanza di un collegamento transfrontaliero.
Oggi per raggiungere Martigny con dei mezzi pubblici ci sono
soltanto due modi, due possibilità: uno utilizzando un pullman di
linea che arriva a Chamonix e poi ci si deve trasferire o con il
treno o con l'autobus a Martigny; oppure tramite il FlixBus, che
però fa la tratta Aosta/Ginevra, e quindi poi da Ginevra bisogna
con l'autobus arrivare a Martigny. Questo comporta sia un aggravio
dei costi ma soprattutto tempi molto più lunghi.
Noi crediamo che una Regione come la nostra, che si definisce e
che è
carrefour d'Europe
- tra l'altro, una Regione che
parla e sostiene la necessità dei collegamenti viari -, dovrebbe
avere più a cuore la mobilità condivisa e sostenibile, una mobilità
anche transfrontaliera e una mobilità sostenibile che noi riteniamo
essere tanto più necessaria in un ambiente montano come il nostro,
che è fragile ma è votato al turismo. Sappiamo benissimo che il
trasferimento a Martigny è utile sia per turisti, sia per
lavoratori, penso anche a molte persone che - ce lo hanno
segnalato, poi sono queste che lo hanno segnalato - fanno delle
cure mediche in Svizzera.
La società TMR, nel comunicato che ho citato, affermava anche un
altro aspetto: "de son côté TMR, en partenariat avec le Canton du
Valais et l'Office fédéral des transports, va travailler à
l'élaboration d'une nouvelle offre entre Martigny et Aoste",
evidenziando quindi un interesse delle istituzioni pubbliche
elvetiche, l'Amministrazione del Canton Valais appunto e l'Ufficio
federale del turismo, e la Valle d'Aosta?
De son côté?
Che
cosa pensa di fare la Valle d'Aosta? A nostro avviso, bisogna
attivarsi al fine di ripristinare un servizio di trasporto che è
importante sia per i cittadini valdostani, sia per i turisti ed è
per questo che chiediamo di sapere: "quali azioni ci siano state -
azioni pregresse - da parte dell'Amministrazione nei confronti
della società Arriva e TMR per scongiurare l'abolizione di questo
servizio di autobus Aosta/Martigny"; secondariamente "se si
condivide la necessità di promuovere la mobilità transfrontaliera
sostenibile e condivisa interloquendo con le società dei trasporti
che operano sul territorio per organizzare dei servizi anche di
trasporto pubblico locale". Infine "se c'è l'intenzione, da parte
della Regione, di collaborare con il Canton Valais e l'Office
Fédéral des Transports svizzero per garantire un adeguato servizio
di trasporto nell'interesse di entrambi i territori".
Presidente -
Risponde l'assessore Bertschy.
Bertschy (AV-VdA Unie) -
Collega Minelli, immagino che
lei sappia meglio di me, perché l'ha studiato, è stata anche
Assessore per qualche mese, che un conto è l'indicazione politica,
un conto sono le possibilità che abbiamo, poi ci sono gli aspetti
pratici e su quello ci arriverò alla fine.
Le racconto cosa è stato fatto, perché è corretto che almeno ci
sia un'informazione al Consiglio dei mesi passati. Il collegamento
Aosta/Martigny si qualifica quale trasporto internazionale, è una
linea a libero mercato ed è soggetta a concessione ministeriale. È
ovvio che gli uffici competenti hanno condotto una seria
interlocuzione con la società italiana esercente il servizio,
finalizzata ad approfondire le motivazioni sottese alla decisione e
a proporre eventuali suggestioni. La società ha chiarito come la
linea internazionale Aosta/Martigny sia una delle linee considerate
storiche di Savda, ora Arriva Italia S.r.l., e la decisione di
interrompere il servizio è stata quindi maturata dopo attente
riflessioni. Negli ultimi anni, infatti, le analisi tecniche ed
economiche sull'andamento del servizio hanno restituito risultati
per nulla confortanti in termini di traffico passeggeri e quindi
anche di resa economica. Nonostante tali criticità e nonostante per
normativa non sia possibile erogare alcun corrispettivo
chilometrico da parte dell'ente concedente, Arriva Italia ha
ritenuto comunque opportuno continuare a mantenere attivo tale
servizio. Ultimamente però, e in particolare nell'ultimo anno, è
emersa l'ulteriore e perdurante criticità comune a tutt'Italia
riguardante la carenza di personale di guida che ha obbligato e
obbliga tuttora l'azienda a predispone azioni sulla propria
programmazione dell'esercizio tali da dare priorità e copertura ai
servizi minimi di trasporto pubblico locale al fine di soddisfare e
soprattutto non pregiudicare le esigenze di mobilità più
essenziali, quali gli spostamenti casa-lavoro e casa-scuola e nei
periodi di alta stagione, invernale ed estiva, gli spostamenti a
carattere turistico nei principali comprensori serviti da Arriva
Italia, che sono Courmayeur, La-Thuile e Valtournenche. Ciò
purtroppo ma necessariamente a scapito di collegamenti di altra
natura ritenuti, seppure importanti, meno indispensabili in
relazione alla domanda di trasporto correlata. Da qui, essendo
l'autorizzazione ministeriale della linea Aosta/Martigny in
scadenza il 31 dicembre 2022, Arriva Italia ha ritenuto opportuno
non procedere al rinnovo di tale autorizzazione.
"Se condivido la necessità di promuovere la mobilità frontaliera
sostenibile e condivisa, interloquendo con la società di trasporti
operanti sul territorio al fine di organizzare servizi anche di
TPL": alle norme attuali lei sa bene che questo non è trasporto
pubblico locale, che è attribuito alle Regioni e agli Enti locali,
il rilascio della concessione dell'esercizio della linea è
appannaggio del Ministero dei trasporti e non è prevista alcuna
forma di emolumento.Si ricorda ancora nella nota che è stata
preparata appunto dalle strutture che ciò che è in potere di
quest'Amministrazione, ovvero il dovuto approfondimento con la
società italiana di riferimento, è stato compiuto nel rispetto
delle posizioni garantite dalla legge.Collego poi la posizione
politica alla terza domanda: "se intende collaborare con il Canton
Valais e l'Office Fédéral des Transports svizzero al fine di
garantire un adeguato servizio di trasporto nell'interesse di
entrambi i territori", non ribadiamo il tema della concessione e
anche che sarebbe considerata nulla ai sensi della legge 241/1990
senza un'interlocuzione ministeriale, e qui viene la parte più
politica, è ovvio che condividiamo tutti la necessità di mantenere,
se possibile, dei collegamenti, questi sono libero mercato, quindi
se decidessimo di andare in una direzione diversa, intanto dovremmo
capire la sostenibilità a livello organizzativo gestionale e poi
eventualmente reperire delle risorse, però il tema dei trasporti su
gomma, a differenza degli altri problemi che affronteremo nei
prossimi mesi sulla ferrovia - e sono sicuro che questa delega mi
darà tanta possibilità di confrontarmi in aula e anticipo già che
sulle mozioni rispetto al collegamento notturno ci saranno le
stesse considerazioni - ha bisogno di un momento di verifica,
perché c'è una condizione tutta nuova. Qui non è più un problema di
soldi, i soldi in bilancio ci sono, non è più un problema di
volontà e di mezzi, anzi, abbiamo i mezzi migliori che ci sono in
Italia, sono tra i più nuovi, c'è un problema pratico: gli autisti.
Da un'indagine - e stiamo cercando di completarla anche con gli
Assessori ai trasporti a livello nazionale - è un tema che non
riguarda solo la nostra Regione, ma nella nostra Regione diventa
più complesso perché la nostra comunità come sempre, essendo più
piccola, l'incidenza di queste problematiche diventa ancora più
importante, però si parla almeno di una sessantina di autisti
mancanti. Se poi andiamo a individuare anche l'attività un po' più
generale dell'azienda, addirittura una novantina di autisti, che,
in un momento in cui c'è necessità anche di dare la possibilità
alle persone di collocarsi e inserirsi nel mondo lavoro, mettendo
assieme le due deleghe, è lavoro per me. Eppure, pur avendo
stimolato l'attività attraverso i
voucher
, c'è anche qui un
tema che riguarda la Motorizzazione sul quale stiamo cercando di
fare tutto il possibile poi per completare in maniera efficiente il
completamento dei percorsi teorici e pratici che ti portano a
ottenere la patente... però, pur avendo questa possibilità, pur
avendo una disponibilità, oggi questo non è un lavoro che stimola
l'interesse delle persone per tanti motivi, come altri settori.
Sono delle questioni nuove che riguardano il mondo del lavoro nel
dopo Covid, che incidono anche nella produzione e nello sviluppo
economico, che vanno analizzati insieme a tutti i soggetti perché
questa è una carenza che non riguarda tanto gli sviluppi delle
imprese, riguarda i servizi pubblici essenziali e rischia di avere
delle forti ricadute sulle linee che riguardano il trasporto delle
persone, il trasporto degli studenti, il trasporto dei lavoratori.
Io quindi, prima di prendermi degli impegni su argomenti nuovi,
vorrei avere un quadro complessivo, presentarvelo in Commissione,
qui siamo al solito tema, o magari inviarvi delle relazioni che
possiate leggere, perché è inutile che ci impegniamo a fare delle
cose nuove se non riusciamo, per certi problemi, neanche a
mantenere quelle attuali. Ripeto: non è una questione di risorse né
di volontà politica, è una questione proprio pratica
organizzativa.
Presidente -
La parola alla consigliera Minelli per la
replica.
Minelli (PCP) -
Grazie Assessore. Lei ci ha dato un quadro
anche del pregresso, di quello che è stato fatto, cioè
sostanzialmente cercare di capire la questione del problema.Noi ci
rendiamo conto perfettamente che c'è una questione grossa e
problematica qual è la carenza degli autisti, ma quello che penso è
che, proprio perché andremo incontro a una criticità crescente nei
prossimi anni - lei ha citato la questione degli autobus
sostitutivi per la ferrovia, eccetera, e la mancanza di novanta
autisti - e non è un problema che si può risolvere in tempi
rapidissimi, tra l'altro, non è un problema che abbiamo solo noi,
noi, essendo Regione più piccola, forse siamo maggiormente
penalizzati, ma è un problema generale, lo leggiamo anche sui
quotidiani, nella rassegna stampa che riceviamo, eccetera. Io credo
che ci voglia a questo punto un'interlocuzione molto stretta in
Conferenza Stato-Regioni per affrontare un problema di questo tipo.
Credo che sicuramente non è il mestiere, chiamiamolo così, che
possa oggi catturare le maggiori attenzioni, ma penso anche che, a
fronte della possibilità di riuscire a sostenere il percorso per
avere le abilitazioni di guida, se ci fosse un sostegno di tipo
economico, sono abbastanza sicura che tutta una serie di persone,
che forse hanno necessità adesso di avere un lavoro anche a
termine, lo farebbero. Io quindi credo che ci sia necessità di una
campagna, chiamiamola così, massiccia nei confronti di una concreta
moral suasion
ma concreta, che deve essere accompagnata da
risorse economiche, perché altrimenti io non so chi va a spendere,
perché costa molto caro riuscire a fare tutto il percorso per
l'abilitazione, eccetera, quindi questa è una prima azione che va
fatta.Sulla questione della concessione è una concessione
ministeriale, ma, al di là degli impegni, lei dice: "non prendiamo
degli impegni"; quello che io chiedevo è una cosa più semplice,
cioè se la Regione intende collaborare con il Canton Valais, visto
e considerato che la società svizzera che si è occupata fino a poco
tempo fa di trasporti, in accordo con le Istituzioni elvetiche, ha
dichiarato di voler elaborare una nuova offerta tra Martigny e
Aosta. Non riusciamo quindi a farlo noi perché non abbiamo la
competenza, perché questo non è un servizio di trasporto pubblico
locale, che invece sarebbe in capo alle Regioni, però provare a
interloquire con la parte svizzera potrebbe essere una soluzione.
Faccio anche notare che non si sta parlando di un collegamento
giornaliero, plurisettimanale, eccetera, si parlava, finché è stato
in piedi, di due corse settimanali, con andata e ritorno, quindi la
società Arriva avrà fatto le sue valutazioni, ha il problema degli
autisti, credo però che nell'economia generale forse incide meno un
servizio di quel tipo con due corse infrasettimanali che non
assicurare, come giustamente ha detto, le corse del trasporto
pubblico locale giornaliere per i pendolari, gli studenti,
eccetera.
Sulla questione della mobilità sostenibile: qui stiamo facendo
un discorso sul trasporto su gomma, che teoricamente dovrebbe
essere quello in prospettiva che ci dovrebbe vedere impegnati di
meno, perché le linee europee riguardo alla mobilità sostenibile ci
chiedono di andare in un'altra direzione e la cura del ferro
l'Europa la prevede da tanto tempo. Ci troviamo ora in una
situazione contingente, e parlo per la nostra realtà regionale, di
dover invece andare in quella direzione per un periodo di tempo che
è limitato ed è per quello che dico che ci deve essere uno sforzo
congiunto, una sinergia. Certo è che per quello che riguarda in
generale la mobilità, ci sono alcune contraddizioni alle volte,
perché io vedo che, da una parte, c'è questa questione della
mobilità condivisa che non si può sostenere perché mancano le
risorse; dall'altra, invece da più parti si leva la voce di
implementare il trasporto personale, il privato, in auto, eccetera.
Dobbiamo quindi fare una riflessione e decidere una volta per tutte
da che parte andare, i per una situazione che è proiettata nel
futuro, perché l'immediato è un conto, il futuro è un altro.
