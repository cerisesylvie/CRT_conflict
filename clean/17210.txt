Classificazione
FORMAZIONE PROFESSIONALE
TURISMO E INDUSTRIA ALBERGHIERA


Resoconto integrale del dibattito dell'aula
Oggetto del Consiglio n. 569 del 28 aprile 1999 - Resoconto
SÉANCE DU 28 AVRIL 1999 (MATIN)
OGGETTO N. 569/XI Notizie in merito alle proposte formulate dal
gruppo di lavoro incaricato dell'elaborazione di proposte di
riforma della Fondazione per la formazione professionale turistica
ed iniziative per una maggiore qualificazione degli operatori del
settore alberghiero. (Interpellanze)
Interpellanza Richiamata la D.G. n. 26 del 18/01/1999 avente per
oggetto la "costituzione di un gruppo di lavoro per l'elaborazione
di proposte di riforma della fondazione per la formazione
professionale turistica";
Evidenziato che la medesima delibera fissava in sessanta giorni
il termine per la conclusione del lavoro del suddetto gruppo;
Atteso che l'argomento riveste una grande importanza per la
prospettiva turistica della Regione, come più volte sottolineato
dal sottoscritto;
i sottoscritti Consiglieri regionali
Interpellano
la Giunta per conoscere:
1) la sintesi delle conclusioni a cui è giunto il gruppo di
lavoro e le relative proposte;
2) se le proposte avanzate saranno accolte dall'esecutivo;
3) quale seguito si intende dare alle proposte del gruppo e
quali sono i tempi stimati.
F.to: Collé - Marguerettaz - Comé - Lanièce - Viérin M.
Interpellanza Rilevato che da più parti viene evidenziata
l'inadeguatezza della Scuola Alberghiera regionale rispetto alle
esigenze riscontrabili nel comparto turistico-alberghiero;
Osservato che anche gli operatori del settore valutano come
insufficiente la professionalità nel settore alberghiero della
nostra regione;
Ritenuto che tale carenza di professionalità sia un punto debole
della nostra offerta turistica, già poco competitiva;
Ritenuto altresì che un'adeguata e qualificata Scuola
alberghiera costituisca la struttura di base per ottenere operatori
del settore preparati e competitivi;
il sottoscritto Consigliere regionale
Interpella
l'Assessore competente per sapere:
1) Se condivide i rilievi di inadeguatezza mossi all'attuale
Scuola alberghiera regionale;
2) Quali sono gli intendimenti e le proposte
dell'amministrazione per qualificare maggiormente gli operatori del
settore alberghiero.
F.to: Curtaz
Presidente Siamo al punto 14 all'ordine del giorno. Chiedo se è
possibile unificare l'interpellanza 14 con l'interpellanza 15. Se
siamo d'accordo, procediamo con il punto 14 unificato al 15. La
parola al Consigliere Collé.
Collé (Aut) Il 18 gennaio di quest'anno è stata fatta una
delibera di Giunta che aveva come oggetto la costituzione di un
gruppo di lavoro per l'elaborazione di proposte di riforma della
Fondazione per la formazione professionale turistica. In sostanza,
l'Assessore riteneva di andare verso una ridefinizione del ruolo e
della struttura organizzativa della Fondazione stessa per renderla
maggiormente idonea a conseguire gli obiettivi ad essa
assegnati.
Per questo tipo di lavoro si sono fissati 60 giorni, siamo oggi
a più di tre mesi da quando si è fatta questa delibera, da quando
quest'argomento è andato in Giunta. Voglio ricordare che di questo
gruppo di lavoro facevano parte 11 persone, buona parte delle
associazioni che costituiscono un po' il tessuto
economico-turistico della Valle così come c'erano i rappresentanti
dell'Assessorato del turismo.
Questo è un argomento che da sempre ci sta particolarmente a
cuore e che in questi anni abbiamo sollevato più volte in
quest'aula e in commissione. È bene ricordare, così come abbiamo
letto dai giornali, che in questo periodo sono state fatte due
convocazioni e che a suo tempo la Giunta ha deliberato per il nuovo
Consiglio di amministrazione; due convocazioni - dicevo - che sono
andate tutte e due a vuoto, diciamo che hanno avuto un esito
negativo in quanto non c'era il numero legale. Ed è giusto anche
ricordare come degli 11 amministratori della Fondazione 6 siano di
nomina regionale, quindi per un certo verso ci verrebbe da credere
che questa mancanza del numero legale fosse per così dire pilotata
dallo stesso Assessore, invece andiamo a verificare che l'Assessore
stesso dichiarava su "La stampa" che sollecitava un suo
insediamento.
Questa credo sia la prima anomalia, nel senso che se la
Fondazione ha come maggioranza dei suoi amministratori dei
rappresentanti nominati dalla Regione, non si riesce a capire se
c'è un collegamento, se ci si parla fra amministratori designati
dalla Giunta con l'Assessore stesso oppure se questi non seguono
quelle che sono un po' le impostazioni della Regione e
dell'Assessorato.
Nei vari articoli che abbiamo avuto modo di leggere in questi
mesi si parla di diverse ipotesi. Si dice che ci sarebbero sul
futuro della Fondazione due filosofie; una è quella di mantenere le
attuali competenze e di andare avanti come si è andati avanti fino
ad oggi, l'altra invece è quella di un rilancio delle professioni
legate al turismo con possibilità di arrivare al riconoscimento di
diplomi validi per l'iscrizione all'università. Qui credo sia
giusto fare un distinguo fra il ruolo della Fondazione e la Scuola
alberghiera, fra l'altro sono contento che le due interpellanze, la
mia e quella di Curtaz, siano state messe assieme così avrò modo,
sulla base di quello che l'Assessore risponderà al Consigliere
Curtaz, di entrare più nello specifico di quella che è la Scuola
alberghiera attualmente. Dicevo che dobbiamo fare un distinguo,
perché? Perché di fatto la Fondazione è lo strumento che consente
alla Scuola alberghiera di avere i contributi della CEE, di poter
svolgere regolarmente i corsi all'interno della scuola stessa;
null'altro mi risulta, almeno dalle discussioni che finora abbiamo
avuto con l'Assessore e il Presidente, esserci fra la Fondazione e
la Scuola alberghiera.
La Fondazione in questi anni ha fatto innumerevoli corsi per gli
addetti ai lavori, non voglio ritornare sui risultati che questi
corsi hanno dato, lo sappiamo tutti, lo sanno gli albergatori, lo
sa chi in Valle d'Aosta si occupa di turismo, quindi da sempre e
nel momento in cui l'Assessore ha comunicato al Consiglio regionale
che era intenzionato a rivedere le competenze e la definizione
della Fondazione, siamo stati soddisfatti perché ritenevamo che
questo fosse un argomento da rivedere.
Ad oggi si ipotizzano diverse cose, parlavo prima delle due
filosofie, non si sa chi porti avanti l'una e chi porti avanti
l'altra. Si parla di commissariamento: sono voci fondate o sono
voci infondate? Sarebbe bene capirlo possibilmente oggi. E
dall'altro, che credo la cosa più credibile, nel senso che se la
Giunta regionale ha ritenuto di dover mettere in piedi un gruppo di
lavoro, si doveva in qualche modo aspettare le risultanze di questo
gruppo di lavoro.
Quindi il nostro ragionamento oggi in questa prima parte è molto
semplice: vogliamo sapere se a oggi, dopo tre mesi e mezzo
dall'insediamento di questo gruppo di lavoro, esistono le
conclusioni, se queste conclusioni sono accettate dall'Assessore e
dalla Giunta e quale seguito ne darà e in quali tempi.
In poche parole vogliamo capire se si è deciso sul futuro della
Fondazione e come pensa questa di andare avanti ricordando che
l'obiettivo principale, quando nacque la Fondazione per volontà di
questo Consiglio, era quello di dare alla Fondazione un compito di
coordinamento per quella che era l'attività turistica in Valle
d'Aosta, cosa che con molta sincerità credo anche da parte della
maggioranza si debba dire che in questi anni non è avvenuta. Noi
abbiamo sempre sollecitato che questo passo fosse fatto, ci
auguriamo che finalmente sia giunto il momento.
Mi fermo qui. Nella replica mi permetterò, sulla base di quello
che l'Assessore risponderà anche al Consigliere Curtaz, di entrare
nel merito della Scuola alberghiera perché in questi mesi sono
uscite sempre sui giornali, sempre con dichiarazioni fatte da
responsabili di enti che in Valle d'Aosta si occupano di turismo,
delle inesattezze. Per cui credo che il compito principale sia di
capire e di sapere cos'è la Fondazione per il turismo e cos'è la
Scuola alberghiera. Aspetto le risposte su questa prima parte
dell'Assessore.
Presidente La parola al Consigliere Curtaz.
Curtaz (PVA-cU) Anch'io eviterò di dire alcune cose perché
l'ampia illustrazione dell'interpellanza da parte del Consigliere
Collé mi permette un intervento molto più rapido concentrato
sull'oggetto della mia interpellanza che riguarda specificamente il
problema dell'adeguatezza dell'attuale Scuola alberghiera. Vorrei
subito sgombrare il campo da un equivoco: quando parlo di
inadeguatezza mi riferisco alla struttura complessiva, non voglio
certo riferirmi all'attuale struttura che di per sé potrebbe pure
funzionare bene, però non è adeguata a quelle che sono le esigenze
manifestate dagli operatori turistici.
Abbiamo bisogno di ben altro in termini di formazione
professionale anche perché se c'è un dato sul quale possiamo tutti
concordare è che nella nostra Regione ci sia una carenza di
professionalità nell'ambito turistico.
È per questo che con l'interpellanza chiedo se i rilievi di
inadeguatezza mossi all'attuale Scuola alberghiera sono condivisi
dall'Amministrazione regionale e quali sono gli intendimenti e le
proposte dell'Amministrazione per qualificare maggiormente gli
operatori del settore alberghiero.
Presidente La parola all'Assessore al turismo, sport, commercio
e trasporti, Lavoyer.
Lavoyer (FA) Diceva prima il Consigliere Curtaz che normalmente
sono sintetico, in questo caso dovrò dilungarmi maggiormente sulla
risposta alle interpellanze anche perché sono state unificate le
due iniziative che, anche se interessano lo stesso argomento,
completano il quadro della problematica.
Prendo atto della sottolineatura del Consigliere Curtaz
sull'interpretazione del termine inadeguatezza.
Fatte queste considerazioni, sottolineando che non ci sono
assolutamente da parte del gruppo di lavoro che è stato composto
due filosofie nel risultato delle linee che emergeranno, ma vi è
un'unica linea e che all'interno di questo gruppo di lavoro le
associazioni, in particolare quella degli albergatori è totalmente
coinvolta nell'esame della problematica, preciso che sul ruolo
attuale della Fondazione la cosa non è interpretativa, non è
soggettiva, ma è oggettiva. Basta leggersi con attenzione quello
che è lo statuto, parlo dell'attuale Fondazione. A me non risulta,
leggendo lo statuto dell'attuale Fondazione, che la stessa dovesse
avere un ruolo di coordinamento di tutto quello che era il settore
iniziative turistiche. È pur vero che l'attuale statuto
probabilmente prevedeva un ruolo più importante non solo legato
alla gestione della Scuola alberghiera, ma soprattutto legato
all'aspetto della formazione degli operatori del settore.
Detto questo, per cercare di fare chiarezza sull'argomento
occorre in primo luogo chiarire che le esigenze formative nel
comparto turistico, con particolare riferimento all'accoglienza,
hanno carattere complesso in quanto riguardano non solo i giovani
che per la prima volta si affacciano al mondo del lavoro, ma
altresì coloro che in esso già operano ai vari livelli di
responsabilità con l'ulteriore complicazione data dalla marcata
stagionalità dei rapporti di lavoro che soprattutto nell'ambito
delle strutture ricettive si traduce in un elevato turnover dei
lavoratori, molti dei quali - si stima circa 3500 a stagione -
provenienti da fuori Valle.
Con l'attuale Scuola alberghiera, in relazione alla quale
sarebbe forse più corretto parlare di corsi di primo addestramento
alberghiero, ci si era finora posti l'obiettivo di soddisfare le
esigenze di formazione dei giovani essenzialmente residenti appena
usciti dalla scuola dell'obbligo e seriamente intenzionati ad
inserirsi in via stabile nel settore alberghiero con una valida
preparazione di base.
È giudizio sostanzialmente unanime che sotto questo profilo la
Scuola alberghiera abbia finora risposto correttamente a tale
esigenza soprattutto per quanto riguarda la qualità della
preparazione fornita.
Sotto l'aspetto quantitativo, cioè per quanto concerne il numero
dei giovani formati, in più occasioni è stato invece sostenuto che
tale numero fosse insufficiente a soddisfare le esigenze degli
albergatori della Regione. Se si raffronta il numero degli allievi
che in media annualmente terminano i corsi, complessivamente una
quarantina nelle tre specializzazioni di sala, cucina e portineria,
con quello a cui si è fatto cenno più sopra dei lavoratori
stagionali provenienti dall'esterno della Valle, l'affermazione non
pare in effetti priva di fondamento.
Al riguardo va tuttavia considerato che l'attuale buona
preparazione di base è ottenuta mediante corsi biennali e per
cucina e portineria triennali, la cui durata e il cui impegno, pure
indispensabili per il conseguimento di buoni livelli di qualità,
mal si conciliano con le caratteristiche di scarsa stabilità e
durata dei rapporti di lavoro per i quali si ricorre ai lavoratori
esterni alla Regione.
Questa situazione, unita alla piccola dimensione demografica e
al basso livello di disoccupazione che fortunatamente caratterizza
la Valle d'Aosta, è d'altro canto alla base della scarsa
propensione della popolazione locale a lavorare nelle strutture
ricettive della Regione.
Emerge tutto ciò anche dal numero abbastanza esiguo delle
richieste di iscrizione alla scuola, normalmente di poco superiori
ai posti disponibili, nonostante la riconosciuta validità della
preparazione fornita, la gratuità della frequenza e la garanzia di
occupazione al termine del ciclo di studi.
Proprio quest'ultima constatazione rende peraltro evidente che
la soluzione dei problemi legata ad una più adeguata formazione
degli addetti e di conseguenza al conseguimento di più elevati
livelli di qualità nel settore alberghiero e più in generale
nell'accoglienza al turista della nostra Valle, non possa limitarsi
ad un semplice incremento numerico dei posti disponibili presso gli
attuali corsi della scuola di Châtillon, ma presuppone invece
risposte più articolate e calibrate sulle esigenze a cui si è fatto
cenno più sopra soprattutto sostenute dall'Associazione degli
albergatori.
Quest'orientamento è infatti emerso con grande chiarezza
nell'ambito del gruppo di lavoro incaricato dalla Giunta regionale
di formulare proposte di riforma della Fondazione per la formazione
professionale e turistica.
Benché l'entità delle problematiche esaminate non abbia ancora
consentito di concludere i lavori del gruppo - in questo senso
posso condividere il fatto che il gruppo non abbia rispettato i 60
giorni però la complessità della materia e la sua importanza, e
spiegherò dopo anche le motivazioni, giustificano ampiamente il
fatto che ci sia un ritardo e noi pensiamo poi di concludere
comunque questi lavori del gruppo entro il mese di giugno -, alcune
rilevanti indicazioni possono essere anticipate e qui passo alla
seconda parte della risposta all'interpellanza.
È stata in primo luogo sottolineata l'esigenza di realizzare un
più stretto coordinamento fra strutture scolastiche ed
organizzazione turistica in sede di elaborazione dei programmi
scolastici relativi ai corsi di istruzione professionale e a
seguito della recente riforma della scuola dell'obbligo soprattutto
di quelli degli ultimi due anni, ex primi due anni delle superiori
di tale scuola così da rendere i programmi stessi più aderenti alle
effettive esigenze del settore turistico e nel contempo di fornire
ai giovani, in fase di completamento del ciclo dell'obbligo,
maggiori elementi di valutazione in ordine alle possibili
successive scelte scolastiche o di inserimento nel mondo del
lavoro. Sottolineo che all'interno del gruppo di lavoro vi è la
presenza del Sovrintendente agli studi.
Per quanto specificatamente concerne il settore della
ricettività e dell'accoglienza turistica, fermo restando
l'apprezzamento per la qualità della preparazione assicurata dagli
attuali corsi alberghieri, è emersa la necessità di consentire ai
giovani che frequentano tali corsi di poter accedere a un diploma
di scuola media superiore, quindi - se lo ritengono -
successivamente ai corsi universitari.
Anche quest'obiettivo non può evidentemente essere attuato senza
una stretta collaborazione con gli organi della pubblica
istruzione, ma occorrerà trovare il giusto equilibrio fra la
rigidità imposta dai programmi e dalle strutture organizzative
scolastiche e la flessibilità richiesta dalla necessità di rapido
adeguamento della formazione alle mutevoli esigenze del mercato
turistico.
L'impostazione e la corretta gestione di una struttura formativa
in grado di garantire il conseguimento di tale equilibrio dovrebbe
divenire uno dei compiti più importanti da affidare alla
Fondazione, la cui composizione societaria, che non dovrebbe
comunque essere sostanzialmente modificata, ne fa un luogo ideale
di confronto e di sintesi delle varie esigenze formative degli
operatori del turismo. Nell'attuale composizione sono presenti:
l'Associazione commercianti, l'Associazione albergatori, il Grand
Hôtel Billia, gli enti bilaterali e l'Amministrazione
regionale.
Naturalmente le accennate esigenze non si esauriscono solo con
il potenziamento degli attuali corsi alberghieri e nel dare la
possibilità di uno sbocco verso il diploma; assai più importante è
altresì l'organizzazione di numerose altre attività di formazione
professionale e di maggiore articolazione e specializzazione oltre
che di più breve durata finalizzata a formare gli apprendisti e
riqualificare il personale già occupato compreso quello saltuario e
stagionale oltre agli stessi imprenditori con l'evidente finalità
di ottenere standard di qualità più elevati per l'insieme delle
aziende e del prodotto turistico valdostano includendo in tale
ambito non solo le attività ricettive, ma altresì quelle di
trasporto e commerciali che all'offerta turistica sono più
direttamente collegate.
Attualmente tale formazione è organizzata in modo probabilmente
non sufficiente da diversi enti e organizzazioni tra i quali la
stessa Fondazione per cui un auspicabile obiettivo potrebbe essere
quello di incrementare il ruolo di quest'ultima sia in termini di
diretta organizzazione delle attività formative, sia favorendo
attraverso di essa un più efficace raccordo e armonizzazione delle
iniziative dei vari soggetti interessati.
In sintesi, il nuovo ruolo della Fondazione dovrebbe comprendere
sia la gestione del nuovo assetto della Scuola alberghiera in
quanto finalizzata alla formazione approfondita del settore
alberghiero e in generale nel ricettivo turistico con la
possibilità di giungere al conseguimento di un diploma sia
l'organizzazione dell'insieme delle attività formative di più breve
periodo e diretta a soddisfare le esigenze di riqualificazione di
coloro che già operano nel settore turistico allargato.
Logico complemento di tali compiti potrebbe essere anche
l'effettuazione di attività di ricerca e indagine volte a meglio
conoscere le esigenze di mercato degli operatori in funzione di una
più efficace impostazione e pianificazione delle attività di
formazione.
Se da un lato tali obiettivi appaiono in armonia con
l'indicazione della legge regionale 28 giugno 1991 n. 20 con cui
era stata promossa la creazione della Fondazione e che non dovrebbe
quindi essere oggetto di modifica, dall'altro queste osservazioni
postulano di ridisegnare e potenziare opportunamente la struttura
organizzativa della Fondazione stessa anche mediante idonee
variazioni statutarie dotandola di risorse adeguate e prevedendo
che essa possa operare anche al di fuori degli spazi fisici della
sede di Châtillon appena sufficienti per consentire la
realizzazione degli attuali corsi alberghieri.
Come già accennato, le indicazioni di cui sopra rappresentano
una sintesi - ed è quanto mi era richiesto dall'interpellanza -
delle considerazioni scaturite nel corso della riunione del gruppo
di lavoro. Sottolineo che è una sintesi di indicazioni unitaria,
non ci sono due posizioni all'interno del gruppo di lavoro, ed è
pertanto possibile che ulteriori elementi possano ancora emergere
nel prosieguo dei lavori che pensiamo debbano concludersi, ripeto,
entro il mese di giugno. I maggiori problemi sembrano comunque
relativi all'individuazione delle modalità secondo le quali
potrebbe attuarsi l'auspicato conseguimento di un diploma a
conclusione dei corsi della Scuola alberghiera senza che ciò debba
necessariamente implicare una sostanziale perdita di flessibilità e
di capacità dei corsi stessi di adeguarsi alle esigenze di mercato
e turistiche in continua evoluzione.
Sottolineo poi che appena il gruppo di lavoro avrà terminate le
sue analisi e avrà formulato le sue proposte, la Giunta farà il suo
esame e approfondirà l'argomento per verificare se in toto potranno
essere recepite queste proposte per rispondere al quesito se la
Giunta le condivide o meno. Le indicazioni del Governo regionale al
gruppo di lavoro vanno nella direzione della sintesi delle proposte
che sinora sono state formulate.
Concludo con un accenno all'argomento che non era inserito
all'interno delle due interpellanze, ma che è stato sollevato dal
Consigliere Collé sulle convocazioni dell'attuale Consiglio di
amministrazione che non hanno raggiunto il numero legale per
l'eventuale elezione degli organismi per dire che dalle notizie che
mi sono pervenute, in base anche ai verbali delle riunioni delle
convocazioni, la motivazione è molto semplice.
All'interno del gruppo di lavoro vi sono tutti gli organismi che
attualmente compongono il Consiglio di amministrazione, quindi
questi organismi, sapendo che è allo studio una riforma complessiva
dell'organizzazione, ritengono opportuno definire l'assetto degli
organigrammi in base alla nuova impostazione che verrà data dal
Governo regionale ed eventualmente dal Consiglio alla Fondazione
stessa.
Questa è la motivazione che è stata opposta dai responsabili che
non hanno partecipato alle convocazioni, d'altro canto il Governo
regionale prende atto di queste due sedute che sono andate deserte,
sarà cura della Presidenza della Giunta di convocare tutti gli
organismi che compongono attualmente per statuto la Fondazione per
verificare che tipo di gestione si può trovare in questi 2-3 mesi
che rimangono prima che venga definita la riforma conclusiva della
formazione stessa.
Presidente La parola al Consigliere Collé.
Collé (Aut) Faccio una premessa: se l'Assessore può farci avere
quanto ha letto anche perché viene difficile seguire passo passo
quanto ha riferito.
Ho già detto e ripeto oggi che l'Assessore è molto bravo,
l'altra volta ho detto nel non rispondere questa volta dico
nell'usare il condizionale perché in tutta la sua relazione ha
usato questo tempo. Noi prendiamo atto di questo modo di agire e di
porsi in Consiglio regionale, ma non ci sembra troppo corretto e ci
sentiamo di dirlo.
Prendiamo atto che questo Consiglio di amministrazione, dico
anche giustamente, deve aspettare gli esiti di quello che il gruppo
di lavoro sta mettendo a punto; sono passati tre mesi e mezzo, ce
ne vorranno ancora due e mezzo, sono cinque anni che parliamo di
Fondazione, non vogliamo oggi fare grosse discussioni sugli
ulteriori due mesi e mezzo di cui il gruppo di lavoro ha ancora
bisogno per portare una proposta che ci auguriamo essere una
proposta credibile. Da quel poco che ho potuto capire
nell'articolata esposizione dell'Assessore, mi è parso di sentire
ancora una volta, così come in campo turistico da diverso tempo
sentiamo - e farò alcuni riferimenti - come si facciano
enunciazioni di principio su cui tutti, non solo in quest'aula, ma
tutti i Valdostani che seguono un po' il turismo, non possono che
concordare.
Allora il problema qual è? Il problema è di capire invece se
riusciamo a mettere in piedi anche solo una o due cose purché
finalizzate al miglioramento del settore turistico in Valle d'Aosta
perché ricordo quanto è avvenuto per la famosa ricerca
commissionata all'Università Cà Foscari di Venezia, al Ciset, che
ci doveva dare delle risposte su quella che era l'immagine
turistica e le risoluzioni del turismo in Valle d'Aosta: ad oggi
nulla abbiamo avuto e nulla di concreto c'è se non enunciazioni di
principio fatte dai conduttori di quest'indagine che in più
occasioni ci hanno detto - io ero presente, quindi non riporto cose
per sentito dire - che è possibile in Valle d'Aosta fare la famosa
stagione di 365 giorni.
Se qui dentro - e non solo - vogliamo credere a queste cose, e
se in più per farci dire queste cose spendiamo 3-400 milioni, è una
scelta che qualcuno fa prendendosene le proprie responsabilità.
Da quello che ho sentito oggi, ci riportiamo in qualche modo in
una situazione analoga perché andiamo a dire tutto e il contrario
di tutto, va bene la Scuola alberghiera così com'è, però proviamo a
vedere se possiamo fare dei nuovi corsi di durata quinquennale con
la possibilità di conseguire un diploma. Questo lo ha detto fra i
vari passaggi che vi sono stati in questi 5 anni, 2-3 anni fa nel
rispondermi l'Assessore Agnesod andando ad ipotizzare addirittura
l'utilizzo del Forte di Bard per una nuova scuola alberghiera. Oggi
sento ripetere che gli spazi della Scuola alberghiera di Châtillon
non sono sufficienti. Credo però che, per quanto concerne il Forte
di Bard, sia stata data dalla Giunta regionale un'altra
indicazione, cioè quella di un'ulteriore sede espositiva per la
Valle d'Aosta.
Ho sentito fra le righe che comunque su quella che era
l'impostazione fatta da Curtaz, che andava a fare riferimento a
delle dichiarazioni fatte in questi tempi, l'Assessore ritiene che
per il ruolo che hanno questi corsi i ragazzi escono preparati, la
scuola li prepara bene per quella che è l'impostazione di questi
corsi.
Alcune cose devono farci riflettere: arrivano 3.500 stagionali
ogni anno e l'Assessore ci dice che buona parte dei ragazzi che
escono dalla Scuola alberghiera e che - come lui stesso ha
ricordato - non sono poi così tanti non ritiene di dover lavorare
in Valle d'Aosta. Credo che questo sia un dato che debba farci
riflettere perché c'è qualcosa che non funziona. Se uno preferisce
andare a lavorare all'estero e non ritiene di dover andare a
lavorare in una struttura alberghiera della Valle, c'è un qualcosa
che non funziona; può essere la stagionalità troppo ristretta, ci
possono essere tante motivazioni, però è una cosa che deve farci
riflettere.
Un'altra cosa che non ho menzionato prima perché - come avevo
anticipato - aspettavo di sentire la risposta dell'Assessore per
entrare poi sull'interpellanza di Curtaz, è che a marzo era apparsa
su un settimanale locale la possibilità che la nuova Scuola
alberghiera - perché questa sembra che non abbia gli spazi
necessari, non sforni abbastanza - dovesse andare ad ubicarsi in
quelli che una volta era la "Hostellerie du Cheval blanc". Questo
non lo dice il "Pinco Pallino" di turno, ma lo dice un
rappresentante di una categoria che fa parte del gruppo di lavoro
che l'Assessore prima ha menzionato e che rappresenta una categoria
non delle più piccole in Valle d'Aosta.
L'Assessore non ha ritenuto su questo dire niente, ma sarebbe
utile capire se questo gruppo di lavoro oltre a pensare da un punto
di vista strategico al futuro turistico della Valle d'Aosta, sia
anche pensando di andare a salvare una struttura come quella dello
"Cheval blanc" di cui tutti sappiamo la storia o perlomeno quello
che ci è dato sapere dai giornali. È un punto interrogativo che io,
ma non credo solo io in Valle d'Aosta, mi sono fatto il giorno dopo
aver letto quest'articolo.
Assessore, il giorno del suo insediamento o qualche tempo dopo
lei aveva detto che aveva intenzione di fare una proposta credibile
su quella che era la terza stagione. Noi le abbiamo dato credito,
abbiamo detto che questa poteva essere una delle strade. È passato
quasi un anno dall'insediamento di questa Giunta e ad oggi non
abbiamo visto ancora niente. Non vorremmo che anche questa
legislatura, per quanto riguarda l'aspetto turistico, fosse
contraddistinta dai grandi principi, dalle grandi enunciazioni,
facciamo mari e monti e mari ancora, ma poi ritrovarci dopo cinque
anni con una situazione identica a quella che era non cinque, ma
dieci anni prima.
Quindi ancora una volta ci sentiamo di dover dire queste cose,
le abbiamo sempre dette; ancora una volta siamo qui ad aspettare
gli esiti di questo gruppo di lavoro in questo caso, ma non solo
questo.
Aspettiamo anche con una certa sollecitudine quello che la Cà
Foscari andrà a proporci per queste categorie e per il turismo in
Valle d'Aosta e sarebbe ingiusto oggi entrare nel merito di quelli
che sono gli andamenti degli ultimi periodi perché non era
all'attenzione di quest'interpellanza. Tuttavia continueremo, così
come abbiamo fatto fino ad oggi, ma con maggiore incisione da ora
in avanti su questi vari aspetti di cui lei si è fatto portavoce,
Assessore, e di cui lei è il massimo responsabile in Valle
d'Aosta.
Presidente La parola al Consigliere Curtaz.
Curtaz (PVA-cU) Dopo l'ampia esposizione di replica di Collé mi
limiterò a due osservazioni. Rispetto al tenore della mia
interpellanza devo dire che sono abbastanza soddisfatto delle
risposte datemi dall'Assessore perché mi sembra che gli
orientamenti vadano nella direzione giusta, anche se formulo, come
prima ha fatto il collega, l'auspicio che i condizionali diventino
degli indicativi presenti perché in materia di turismo e trasporti
finora abbiamo assistito a una serie di condizionali, di rinvii e
di proroghe e ne vedremo anche questo pomeriggio.
Al di là della risposta che personalmente ritengo abbastanza
soddisfacente sul nuovo assetto da dare alla Scuola alberghiera
regionale, credo che vada fatta una riflessione complessiva sul
comparto turistico perché anche se ci possiamo trovare di fronte ad
una Scuola alberghiera che diventa - e speriamo che sia così - un
centro efficace ed adeguato rispetto alle esigenze della formazione
professionale, se non riusciamo a fare un discorso più complessivo
e ad inserire la Scuola alberghiera in una politica complessiva più
adeguata in materia turistica, non avremo trovato la soluzione ai
problemi di professionalità che nel settore sono piuttosto
evidenti.
Auspico quindi che non solo il gruppo di lavoro, ma tutta
l'Amministrazione regionale sappia dare risposte immediate e
convincenti sul settore.
