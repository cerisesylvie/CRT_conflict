Classificazione
PROTEZIONE CIVILE, VIGILI DEL FUOCO E INTERVENTI PER CALAMITÀ NATURALI


Resoconto integrale del dibattito dell'aula
Oggetto del Consiglio n. 2831 del 6 novembre 2002 - Resoconto
OGGETTO N. 2831/XI Stato degli studi tecnici sulla frana della
Becca di Nona. (Interpellanza)
Interpellanza Richiamate le precedenti iniziative relative alle
possibili soluzioni per risolvere il problema della frana della
"Becca di Nona", ed in particolare all'interpellanza n. 1900/XI,
discussa nella primavera del 2001;
Ritenuto opportuno avere informazioni più precise sugli
intendimenti dell'Amministrazione circa la necessità di portare a
soluzione l'annoso problema, alla luce dello studio della Società
SPEA di Milano e degli altri approfondimenti tecnici finora
espletati;
i sottoscritti Consiglieri regionali
Interpellano
l'Assessore competente per sapere:
1) successivamente al deposito dello studio della SPEA, quali
altri approfondimenti tecnici sono stati effettuati per valutare
quale sia la soluzione più idonea a risolvere definitivamente il
problema della frana della "Becca di Nona";
2) se si è provveduto a coinvolgere nell'approfondimento del
problema e nella ricerca delle soluzioni le Amministrazioni
Comunali e i Comitati locali, costituitisi a seguito degli eventi
alluvionali dell'ottobre 2000;
3) come intende concretamente procedere l'Amministrazione
regionale alla luce degli elementi acquisiti.
F.to: Curtaz - Squarzino Secondina
Président
La parole au Conseiller Curtaz.
Curtaz (PVA-cU)
Il tema della frana della "Becca di Nona"
è un problema che, come tutti ricordiamo, si trascina da qualche
anno ed è un problema che ha dimostrato tutta la sua drammaticità
in occasione dell'alluvione di due anni or sono. Nei giorni scorsi
abbiamo superato il termine dei "due anni" dagli eventi calamitosi
di metà ottobre e, proprio in considerazione di ciò, l'occasione ha
fornito lo spunto per tornare su tale problema.
Mi sembra che il tenore dell'interpellanza sia sufficientemente
chiaro. È una tematica che già in passato il nostro gruppo ha
ripetutamente tenuto sotto osservazione e oggi, con questa nostra
iniziativa, torniamo a chiedere all'Assessore competente se,
successivamente al deposito dello studio della SPEA - la società di
Milano che è stata incaricata di eseguire due studi a proposito del
fenomeno - sono stati effettuati altri approfondimenti tecnici, e
quali, per valutare la soluzione più idonea a risolvere
definitivamente il problema della frana della "Becca di Nona";
secondariamente, chiediamo se si è provveduto a coinvolgere
nell'approfondimento del problema e nella ricerca delle soluzioni
le amministrazioni comunali e i comitati locali, costituitisi
appunto a seguito degli eventi alluvionali del 2000; infine,
chiediamo all'Assessore come intende concretamente procedere
l'Amministrazione regionale alla luce degli elementi acquisiti.
Président
La parole à l'Assesseur au territoire,
à l'environnement et aux ouvrages publics, Vallet.
Vallet (UV)
Per dire preliminarmente che, allo stato
attuale, la situazione della frana della "Becca di Nona" è
assolutamente sotto controllo, monitorata costantemente attraverso
i più moderni strumenti e, fortunatamente, non ci sono stati segni
particolari di evoluzione negli ultimi tempi.
Con la delibera di Giunta n. 3451/2001 abbiamo affidato alla
società di ingegneria SPEA un incarico finalizzato all'esecuzione
di un approfondimento tecnico conoscitivo per la verifica e la
definizione delle soluzioni necessarie per proteggere il torrente
Comboé dal rischio di sbarramento da frana in località Pontey, in
comune di Charvensod. L'incarico faceva seguito allo studio di
fattibilità tecnico-economica sviluppato dalla stessa SPEA
nell'autunno 2000/inverno 2001, ed era indirizzato a dettagliare in
maniera più approfondita, da un punto di vista quantitativo, le
soluzioni prospettate e analizzate in maniera qualitativa nello
studio di fattibilità eseguito.
Sulla base dell'analisi comparata, svolta nello studio di
fattibilità, erano stati infatti indicati una serie di possibili
approcci progettuali che necessitavano, per la loro specifica
tipologia, di informazioni di natura geognostica molto
particolareggiate, di informazioni di natura idraulica per il
corretto dimensionamento e per una corretta valutazione sulla loro
efficacia nella laminazione e controllo di un evento critico.
Gli approfondimenti di natura tecnico-conoscitiva sono stati
sviluppati attraverso un'approfondita campagna di indagini
geognostiche classiche e geofisiche, accompagnate da un rilievo
geologico morfologico di dettaglio, volti alla caratterizzazione
dei terreni in rapporto alle problematiche di uno scavo in
sotterraneo e quindi agli aspetti di natura operativa che
influenzano in maniera importante tali tipi di opere.
Parallelamente, sono state approfondite le problematiche di natura
più strettamente idraulica per le valutazioni delle portate di
progetto, indispensabili per il corretto dimensionamento delle
opere e, di conseguenza, per una valutazione preventiva degli oneri
economici più corretta rispetto alle stime parametriche iniziali.
Contestualmente, è stata richiesta una valutazione di natura
tecnica ed economica sulla fattibilità di abbattimento della massa
instabile, così come era stato richiesto dalle Amministrazioni
comunali di Pollein e di Charvensod.
Allo stato attuale, lo studio è stato consegnato al Servizio
difesa del suolo dell'Assessorato del territorio ed è oggetto di
analisi da parte della struttura competente. Nei prossimi mesi
provvederemo a trasmettere lo studio alle Amministrazioni comunali
di Pollein e Charvensod, non appena le strutture competenti avranno
tratto delle conclusioni rispetto alle problematiche studiate. È
evidente che, date la dimensione e la delicatezza della situazione,
non prenderemo delle decisioni in maniera isolata, ma ci
confronteremo con le Amministrazioni e la decisione rispetto alle
cose da intraprendere sarà sicuramente collegiale.
Per quanto riguarda il terzo punto, allo stato attuale non ho
risposte concrete da fornire.
Président
La parole au Conseiller Curtaz.
Curtaz (PVA-cU)
Non posso essere soddisfatto della
risposta da parte dell'Assessore, secondo me ancora troppo
generica. Voglio però fare una premessa, anche se forse è un poco
fuori tema, ma ha accennato lei alla "situazione", dicendo che la
stessa è "sotto controllo", in totale sicurezza.
Le do un elemento ulteriore: non voglio fare polemica nei suoi
confronti, ma le do un dato di cui lei, forse, non è a conoscenza.
Le dico che dei quattro estensimetri presenti, uno è reciso: mi
sembra una cosa preoccupante, quindi sarebbe forse il caso di
mandare qualcuno, competente nel settore, a verificare quanto le
sto dicendo. Questo perché il monitoraggio del movimento franoso in
quel punto è dato da quattro estensimetri, di cui due attaccati a
degli alberi - non mi sembra la cosa tecnicamente più corretta - e,
di questi quattro estensimetri, uno è completamente reciso. Mi
suggeriva l'Assessore che, oltre a questi estensimetri, ci sono due
GPS - si tratta di un sistema satellitare di monitoraggio - che
dovrebbero garantire maggiore controllo: sarà vero. Comunque, visto
le esperienze degli altri anni, credo che si debba tenere questa
frana sotto monitoraggio nella maniera migliore possibile.
Per quanto riguarda il secondo studio della SPEA, l'Assessore ha
detto che è all'esame degli uffici tecnici competenti. Ricordo che
questo studio è depositato da oltre un mese presso gli uffici
regionali. L'Assessore ha detto che nei prossimi mesi su questo
studio verrà aperto un confronto con le amministrazioni comunali e
questa mi sembra una cosa condivisibile. Chiedo all'Assessore - ne
faccio cenno anche nell'interpellanza - che un analogo confronto ci
sia anche con i comitati di zona che si occupano del fenomeno.
È poi evidente che il peso decisionale degli interlocutori è
diverso: un conto è l'organo istituzionale che deve avere un certo
peso nella decisione, un conto sono i comitati che hanno diritto di
essere informati e di poter divulgare gli elementi essenziali di
questo studio. Penso che su una materia così delicata sia
importante che ci sia sempre una interrelazione fra tutti i
soggetti interessati: quindi, da una parte, le amministrazioni
regionale e comunali e, dall'altra, i cittadini, quanto meno quelli
che sono costituiti in comitato, che si riconoscono in comitato o,
anche pur non riconoscendosi nei comitati, siano interessati a che
questi comitati ci siano, operino e facciano un'azione di stimolo e
di vigilanza, tipica dei comitati spontanei sorti nelle località
interessate dagli eventi alluvionali.
Concludo dicendo che, stante la sua risposta ancora
interlocutoria e del tutto generica, saremo costretti a tornare
sull'argomento. Penso che il tempo trascorso abbia consentito un
proficuo approfondimento tecnico. Si tratterà ora di decidere;
capisco anche che non si tratta di una decisione facile, perché vi
sono decisioni da prendere che comportano una grossa responsabilità
in quanto sono in ballo delle soluzioni per la sicurezza. Bisogna
quindi privilegiare una soluzione adeguata e convincente. Capisco
anche che, d'altra parte, una qualsiasi soluzione comporterà un
dispendio notevole di risorse finanziarie. Mi sembra però che,
acquisiti tutti i dati tecnici che finora sono stati raccolti, sia
anche tempo di decidere, prima che - auguriamoci di no - eventi
anche meno catastrofici di quelli verificatisi nell'ottobre 2000
rendano di nuovo urgente un intervento in questa materia.
