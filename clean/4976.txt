Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 697 del 16 dicembre 1982 - Resoconto
OGGETTO N. 697/VII - COMUNICAZIONI DEL PRESIDENTE DEL
CONSIGLIO.
PRESIDENTE
: Colleghi Consiglieri, oggi affronteremo
l'ordine del giorno previsto per l'adunanza del 16 dicembre,
dopodichè riprenderemo gli argomenti iscritti all'ordine del giorno
della seduta di ieri, 15 dicembre, che non sono stati trattati.
Per quanto riguarda le comunicazioni del Presidente del
Consiglio, non vi è nulla di nuovo a quanto già detto ieri circa
l'attività del Consiglio e delle Commissioni consiliari.
Vi è una comunicazione che riguarda un telegramma che mi è
pervenuto ieri dall'On. Fabio Fabbri, neo Ministro per gli Affari
regionali, il quale, nello assumere l'incarico, rivolge il suo
saluto a tutti i Presidenti di Consiglio regionale, auspicando di
poter istituire proficui rapporti di collaborazione nell'interesse
del paese. Ho provveduto a ricambiare l'augurio anche a nome del
Consiglio regionale e ad esprimere l'auspicio che effettivamente
possano stabilirsi rapporti di proficua collaborazione fra le
Regioni ed il Ministro per gli Affari regionali, che dovrebbe
essere il portavoce, oltre che il trait-d'union tra Governo e
Regioni.
Le altre comunicazioni riguardano la procedura per l'iscrizione
d'urgenza di alcuni argomenti. Ne parlerei un po' più tardi nel
corso della mattinata, sia perché il numero dei Consiglieri deve
essere superiore per motivi di regolamento, necessitando la
maggioranza speciale, sia perché la Presidenza preferirebbe
procedere alla distribuzione degli allegati nel momento in cui sarà
chiesta l'iscrizione in via d'urgenza di modo che il Presidente
della Giunta e il Gruppo comunista ed il Presidente della
I^Commissione potranno, nello spiegare la necessità dell'urgenza,
fare riferimento ai documenti.
Non ci sono comunicazioni del Presidente della Giunta.
Pertanto si passa all'esame dell'oggetto n. 3.
