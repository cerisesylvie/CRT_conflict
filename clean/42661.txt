Classificazione
(Nessuna classificazione presente)


Trascrizione informale del dibattito dell'aula
Oggetto del Consiglio n. 349 del 19 dicembre 1973 - Resoconto
OGGETTO N. 349/73 - (Varia) - Celebrazioni del trentesimo
anniversario dell'incontro di Chivasso e della "Dichiarazione dei
rappresentanti delle popolazioni alpine".
Dolchi (Presidente)
- Signori Consiglieri, Invitati,
Autorità, Sindaci, Signori e Signore,
a seguito di una specifica e particolare decisione della
Conferenza dei Capigruppo nel quadro delle celebrazioni del
trentennale della Resistenza, e direi come apertura in Valle
d'Aosta di tale ciclo di commemorazioni e nel quadro anche delle
celebrazioni del 25°Anniversario della promulgazione della
Costituzione Repubblicana, il Consiglio regionale è riunito oggi in
seduta straordinaria per ricordare il 30°Anniversario dell'incontro
di Chivasso.
Come è noto, dopo questa seduta, nella sala sottostante avrà
luogo una tavola rotonda alla quale sono invitati a prendere la
parola i rappresentati dei gruppi che siedono in questo Consiglio,
i graditi ospiti che ringraziamo per aver voluto accettare il
nostro invito ad essere qui fra di noi, e, inoltre, quanti vorranno
partecipare al dibattito.
Sono fra noi: Osvaldo Coisson, Gustavo Malan, Cesarina Page,
figlia del compianto Senatore Page scomparso, l'On.le Emilio
Chanoux, come graditi ospiti, Chanoux, non come ospite, perché ha
il suo posto qui in questo Consiglio regionale, come parlamentare
della Valle d'Aosta.
Ringraziamo inoltre cordialmente per la loro partecipazione le
Autorità, le Associazioni combattentistiche e culturali, le forze
politiche e sindacali, i rappresentanti della scuola, della
Resistenza, delle organizzazioni giovanili e studentesche che sono
presenti e parteciperanno al dibattito.
Dovevano essere fra di noi, ma ne sono stati all'ultimo momento
impediti, oltre a Mario Rollier e a Giorgio Peyronel, che hanno
partecipato trent'anni fa all'incontro di Chivasso, anche i
Presidenti del Consiglio Regionale del Piemonte Oberto e il Sindaco
di Chivasso.
Da loro ho ricevuto queste comunicazioni, di cui vi do
lettura:
"
Sopravvenuti inderogabili impegni impediscono mia
partecipazione odierna manifestazione ricordo Carta Chivasso
auspicando migliore riuscita. Deferentemente saluta. Chiavarino
Sindaco di Chivasso
".
"
Causa sopravvenuta convocazione del Gruppo Consiliare per
risoluzione nostra crisi Consiglio ore 18 di mercoledì est
impossibile mia partecipazione at celebrazione incontro Chivasso
per dichiarazione rappresentati popolazioni alpine. Stop
".
"
Rammaricato non poter essere presente prego voler portare at
convenuti saluti Consiglio Regionale Piemonte et mia personale
sottolineando decisiva importanza documento formulato da uomini
montagna per avvenire autonomia regionale. Stop. Gianni Oberto
Presidente Consiglio Regionale del Piemonte
"
E, come il Presidente del Consiglio, sono assenti anche i Vice
Presidenti e il Segretario, cioè i componenti dell'Ufficio di
Presidenza del Consiglio Regionale del Piemonte che avevamo
invitato, perché impegnati nella risoluzione della crisi che
interessa questa Regione.
"
Impossibilitato partecipare causa impegni in precedenza
assunti ringrazio cortese invito e formulo voti successo
manifestazione. Giuseppe Fassino Vice Presidente del Consiglio
Regionale del Piemonte
".
Inoltre, Giorgio Peyronel che ha scritto una lunga lettera di
cui darò lettura nel corso della tavola rotonda, perché affronta
problemi specifici interessanti il dibattito che sarà aperto da
questa tavola rotonda scrive: "
Riesprimo
il mio più vivo
rammarico per assoluta impossibilità, già illustrata nella mia
precedente lettera, espresso di partecipare Convegno causa
inderogabili impegni universitari - cordialissimi saluti a tutti i
partecipanti - Giorgio Peyronel
".
E non è nemmeno presente fra noi e ce ne dispiace il Presidente
della Giunta Regionale, il quale, come già lui stesso ha comunicato
l'altro ieri al Consiglio riunito è impegno a Roma in questo stesso
momento, in una riunione a livello governativo, una riunione che
vede numerosi ministri e i Presidenti di tutte le regioni italiane
discutere i problemi riguardanti la partecipazione delle Regioni ai
programmi prioritari di interventi pubblici con particolare
riferimento all'impostazione dei bilanci regionali e alle
competenze attuative delle direttive della Comunità Europea in
materia di agricoltura.
La sua forzata assenza è, quindi, penso da tutti ampiamente
giustificata.
A me, la conferenza dei Capigruppo ha affidato l'incarico di
essere il portavoce del Consiglio, l'unico oratore in questa seduta
straordinaria e, quindi, affidato il compito di rievocare a
trent'anni di distanza l'incontro di Chivasso e la dichiarazione
dei rappresentanti delle popolazioni alpine.
È un compito difficile quello di parlare a nome di tutti voi, ma
la prevista successiva tavola rotonda mi tranquillizza, perché in
quella sede ogni gruppo potrà completare quanto io posso non aver
sufficientemente detto ed illustrare il punto di vista del proprio
gruppo, ma è anche un difficile compito la rievocazione
dell'Incontro di Chivasso, perché molto è già stato detto e scritto
da personalità politiche del mondo della cultura ben più autorevoli
di me e, soprattutto, da quelli che il 19 dicembre 1943 si sono
trovati a Chivasso in quella riunione.
Diventa quindi improbo dire qualchecosa di nuovo e di originale,
anche perché il primo dicembre a seguito di una encomiabile
iniziativa della Città di Chivasso, del Presidente del Consiglio
Regionale del Piemonte e della nostra Regione, vi è già stata una
interessantissima tavola rotonda alla quale molti di noi hanno
partecipato e nella quale molto e bene è stato detto.
Possiamo semmai considerare l'incontro di oggi come un
proseguimento di quella tavola rotonda nell'intento di interessare
sempre di più e soprattutto ad Aosta, nel capoluogo della Regione
Autonoma della Valle d'Aosta, il cui Statuto speciale concretizza
molte delle indicazioni emerse a Chivasso, le giovani generazioni
allo studio, all'esame, alla conoscenza di quei problemi.
Mi sembra indispensabile sottolineare che quanto andrò dicendo
vuol quindi essere una riaffermazione della validità del documento
sottoscritto a Chivasso.
Il valore di tale documento sta proprio nel fatto di aver
precorso i tempi ed è, quindi, compito nostro verificarne la
validità, l'attualità e, soprattutto assicurarne la diffusione
quale prezioso patrimonio di idee, di indicazioni e di programmi a
cui le nuove generazioni possono ancora oggi validamente
ispirarsi.
E proprio a queste nuove generazioni penso che il Consiglio
debba rivolgersi per richiedere un particolare momento di
riflessione nel corso di tutte le celebrazioni del trentennale
della Resistenza, che sono rievocazioni di tappe sanguinose,
crudeli, ma anche esaltanti del cammino percorso dalla Comunità
valdostana per la conquista della sua Autonomia regionale.
Queste rievocazioni, queste commemorazioni ... gli incontri che
avverranno nel corso del trentennale saranno le occasioni per
trarre alimento da quegli eventi ormai consacrati alla storia e per
continuare con lo stesso impegno la lotta democratica di ogni
giorno. Non celebrazioni quindi finalizzate a sé stesse, ma
occasione di meditazioni, di dibattito, di confronto, di rinnovato
impegno, come vuole essere anche l'occasione odierna.
Ecco perché non può mancare, proprio per le nuove generazioni,
per quanti non conoscono appieno i fatti, un cenno di cronaca.
Esattamente 30 anni fa, nella prima mattina del 19 dicembre si
riunivano al secondo piano della Casa del Geom. Edoardo Pons, al n.
2 della vecchia Piazza d'Armi di Chivasso, sei importanti esponenti
della resistenza, in rappresentanza delle vallate alpine.
Erano, per la Valle d'Aosta, il Notaio Emilio Chanoux e l'Avv.
Ernesto Page; per le Valli valdesi i Proff. Osvaldo Coisson,
Gustavo Malan, Giorgio Peyronel e Mario Alberto Rollier; mancava
all'appuntamento per un sopravvenuto impedimento dell'ultima ora il
valdostano Federico Chabod.
Nel corso di tutta la giornata furono discussi i problemi
riguardanti la vita e l'avvenire delle popolazioni delle valli
alpine, nell'intento di trovare l'accordo su un documento comune
che dovesse servire come base rivendicativa per tutte le future
azioni.
Il volumetto stampato in questi ultimi tempi a cura
dell'Amministrazione Regionale della Valle d'Aosta è dovuto alla
passione e alla competenza di Cesare Perrin, ci fornisce i testi
predisposti dai vari partecipanti e che furono la base del
dibattito.
Lo stesso volumetto, così come la rivista "Piemonte" del II°
semestre 1973 e numerose altre precedenti pubblicazioni tra le
quali quelle del Partito d'Azione, apparsa già nella clandestinità
durante la Resistenza, hanno ampiamente divulgato il documento
finale di quell'incontro, i commenti che ne sono stati fatti, la
dichiarazione dei rappresentanti delle popolazioni alpine.
Non è certo mai intenzione commentare le singole indicazioni del
documento, ma ritengo utile sottolineare che, pur nelle difficili
condizioni in cui si operava nel dicembre del 1943, i lavori
dell'incontro di Chivasso furono diligentemente preparati mediante
la redazione di testi preliminari; uno redatto nel mese di novembre
dai rappresentanti di Torre Pellice, Proff. Coisson e Malan; un
secondo del Prof. Rollier, un terzo datato primo dicembre di
Federico Chabod e un quarto datato 8 dicembre del Prof.
Peyronel.
Senza entrare in polemica, mi sembra che non possa essere
accettata la parte dello studio "La genesi dell'autonomia regionale
valdostana" pubblicata dalla Rassegna del Movimento di Liberazione
in Italia nell'aprile-giugno di quest'anno, nella quale si afferma
che, come rappresentanti della Valle d'Aosta, Emilio Chanoux e
l'Avv. Page, non avevamo predisposto alcun testo scritto e diedero
soltanto un contributo orale nella discussione.
Non voglio certo avventurarmi nelle contestazioni storiche, ma
mi sembra doveroso ribadire, proprio al Consiglio regionale
valdostano, che né Page né Chanoux si recavano a Chivasso senza
precise idee.
Come ci ha ricordato il Prof. Alessandro Passerin d'Entrèves
nella tavola rotonda del 1° dicembre e come è noto a tutti per gli
scritti e per le testimonianze, Emilio Chanoux si era recato a
Chivasso forte dell'esperienza clandestina della Jeune Vallée
d'Aoste, forte di un bagaglio culturale particolarmente valido e
aderente allo spirito valdostano.
Non solamente nella Jeune Vallée d'Aoste gli ideali di difesa
delle prerogative etniche linguistiche della validità di una
autonomia e del regime federalista erano stati conservati e
vivificati, ma Chanoux, già nella sua tesi di laurea - sedici anni
prima - si era cimentato su questi particolari problemi e aveva
detto delle cose chiare in proposito.
Inoltre, mi sembra, in accordo con il volumetto regionale che
una dichiarazione dei diritti delle popolazioni alpine, redatto da
Chanoux, prima della riunione di Chivasso, possa essere considerata
anch'essa un testo preliminare alla riunione del 19 dicembre ma, in
proposito, forse, i nostri graditi ospiti potrebbero nel corso
della tavola rotonda chiarire eventuali perplessità. Questa mia
introduzione è stata forse una provocazione per provocare un certo
dibattito attorno a queste affermazioni di Rotel.
Oltre a questi che sono forse particolari, rimane comunque, come
commento autentico e validissimo lo scritto "Federalismo e
autonomie" con cui Emilio Chanoux illustrava la "Dichiarazione dei
rappresentanti delle popolazioni alpine".
Chanoux, in questo scritto indicava in tre parti distinte il
valore del documento, la prima parte è dedicata alle constatazioni,
cioè la situazione di degradazione a cui la centralizzazione
politico-amministrativa dello Stato italiano culminata col fascismo
aveva portato i piccoli popoli alpini; una seconda parte di
affermazioni, con le quali si affermeranno i principi generali
della dichiarazione e una terza parte "Le dichiarazioni" che è la
parte essenziale, rivendicativa e programmatica.
Sia nel documento, come nel commento di Chanoux, si rileva
appieno l'importanza delle indicazioni politiche ed economiche.
Questa parte è divisa in autonomie politiche e amministrative,
in autonomie culturali e scolastiche, in autonomie economiche; mi
permetto di citare qui il Prof. Peyronel che dirà più tardi in un
suo scritto "
Il commento di Emilio Chanoux è un'appassionata
dichiarazione di fede nella possibilità di una rinascita della
libertà nella democrazia, attraverso le autonomie e rispecchia
molto fedelmente lo spirito del Convegno. È da augurarsi che questo
spirito possa ispirare nel loro difficile e rischioso cammino gli
esperimenti autonomistici di quelle Regioni che più forti di numero
e di possibilità di azione, hanno potuto già realizzare, almeno in
parte, il programma autonomista in attesa che una possibile futura
federazione europea ponga sul piano internazionale e nella sua
autentica luce di problema europeo il problema delle autonomie di
confine che solo potranno rinsaldare l'unità dell'Europa
"
A questi concetti e ideali di autonomia per la Valle d'Aosta si
ispirarono poi, dopo l'olocausto di Emilio Chanoux, i combattenti
della Libertà, la Resistenza tutta che agirono nella nostra
Regione, nella clandestinità e con le armi in pugno fino al
vittorioso 25 aprile 1945.
Ed a questi principi, come a tutta l'azione coordinata della
"diplomazia valdostana nel corso della resistenza" si ispirarono
anche gli impegnativi pronunciamenti, quello del C.L.N. per il
Piemonte in data 2 settembre; quello del manifesto del C.L.N.A.I.
del 6 ottobre 1944 e, infine, il manifesto del Governo provvisorio
italiano, con il suo messaggio del 16 dicembre 1944 per i patrioti
e la popolazione della Valle d'Aosta.
Se mi è permessa una brevissima parentesi, a guisa di
testimonianza personale, a guisa di testimonianza personale,
ricordo con quanta commozione e soddisfazione ... io stesso ho
avuto occasione di leggere ai microfoni della radio clandestina di
Cogne ai primi di ottobre del 1944 il documento del C.L.N.A.I. e,
soprattutto, la frase con cui ... e cito "
Il C.L.N. Alta Italia
afferma solennemente che è dovere dell'Italia liberata restaurare i
vostri diritti violati e concultati, attraverso l'instaurazione di
un regime di ampia autonomia linguistica, culturale e
amministrativa nel quadro di una libera comunità democratica
ispirata al rispetto degli interessi locali e al decentramento
delle amministrazioni
".
Era il riconoscimento atteso dagli autonomisti della Valle
d'Aosta che nell'Italia liberata si sarebbe attuata quella
autonomia preconizzata a Chivasso e i combattenti, la cui radio
aveva per motto "
Pour que nous puissons dire demain notre
parole
" vedevano aprirsi un orizzonte nuovo e di speranze.
Possiamo dire a trent'anni di distanza che tali speranze e tali
indicazioni hanno trovato attuazione, allora, trent'anni fa, si
combatteva, si subivano crudeli rappresaglie e un popolo unito
affrontava supremi sacrifici per conquistare con le armi in pugno
la pace di domani, quella pace che purtroppo non si è ancora
affermata in tutto il mondo, dove troppe guerre insanguinano interi
paesi.
Permettete quindi che, a nome del Consiglio, in questo momento,
io rivolga un pensiero commosso e deferente alle innocenti vittime
della barbara strage compiuta l'altro ieri all'aeroporto di Roma e
a tutti i caduti - operai, agenti, finanziari, vittime di questo
tragico e infame atto di pirateria che oltre tutto è un crimine che
non contribuisce alla distensione internazionale e che invece tende
semmai a sabotare gli sforzi che vengono fatti per una giusta pace
nel Medio Oriente. Ma ritornando alle speranze deluse, e ce ne
sono, il discorso si farebbe lungo e difficile, ma mi sento
comunque in dovere di affermare che dopo Chivasso, comunque, si è
andati avanti, c'è stata la liberazione, la costituzione
repubblicana, lo Statuto speciale per la Valle d'Aosta, la nascita
della democrazia, la realizzazione dello stato regionalista prima
con le Regioni a Statuto speciale e poi, dopo un lungo travaglio e
difficile cotta, con l'attuazione delle Regioni a Statuto
ordinario.
Se, quindi, molto cammino è stato fatto, come si suol dire,
molto ancora resta da fare in parecchi settori che già - e qui
vorrei sottolinearlo - che già erano indicati come prioritari
trent'anni fa a Chivasso, ad esempio, per l'agricoltura, per il
potenziamento dell'industria e dell'artigianato, per la scuola, ma
soprattutto per il problema della lingua, per noi valdostani.
In proposito penso che questo Consiglio possa sottoscrivere
all'unanimità quanto 18 giorni fa a Chivasso affermava il
Presidente della Giunta Dujany, a proposito del diritto di usare la
lingua locale, del diritto all'insegnamento della stessa lingua
nelle scuole, delle garanzie nei concorsi e per l'accesso al
pubblico impiego.
Diceva Dujany: "
Malgré la consécration de ces droits par loi
constitutionnelle datant de 1948 nous devons assister en Vallée
d'Aoste, trente ans plus tard, et en défit de nos protestations et
de nos efforts sans résultats, à l'agonie de la langue française, à
l'équivoque d'une école créée et utilisée par le Centre uniquement
pour parvenir à ses fins et pour son organisation.
Ces mos derniers, un nouveau coup a été asséné à l'espoir que
nous avait apporté la déclaration de Chivasso, l'espoir que les
hommes de la nouvelle Italie eussent compris l'importance
fondamentale de la liberté, de la langue, des traditions
culturelles pour la défense de la personnalité humaine.
La nébulosité, l'artifice témoignée à l'égard des droits de
l'école valdôtaine par la dernière mesure adoptée sur la situation
juridique des enseignants, le refus du visa à la loi régionale pour
la réception des émissions télévisées de la langue française sont
autant des preuves évidentes d'une volonté qui vise à comprimer
définitivement nos espoirs et nos droits constitutionnels dans le
domaine de la culture, de l'école et de la langue locale.
En effet, en ce qui concerne également cet ordre d'autonomie,
nous avons le sentiment que l'objectif primordial du Centre soit de
nous contraindre dans un état dont nous est impossible de nous
libérer
".
Sono parole dure e precise su un problema che questo Consiglio
ben conosce e di cui credo dovrà nuovamente occuparsi.
Credo, però, che sia indispensabile sottolineare come, dopo
tutti questi anni, di travagliate esperienze e di faticose
conquiste sul piano del rinnovamento democratico, l'incontro di
Chivasso e la dichiarazione che ne sortì possano essere considerati
sempre un valido punto di riferimento.
Certamente, alcuni giovani possono considerare superate certe
affermazioni e soprattutto certi modi di impostare i problemi, ma
chi fa una critica di questo genere, esamina solo superficialmente
il documento e, soprattutto, non lo colloca nel contesto storico in
cui è stato redatto.
Eravamo, e lo ricordo nel 1943, in piena guerra, eppure, questi
uomini hanno parlato e scritto nel documento di libertà, di lingua,
di culto, di federalismo, di repubblica, e vi è anche un accenno
fondamentale. Vi si parla di autonomia in modo tale che possiamo
considerare tali enunciazioni come ispiratrici della Costituzione e
dell'assetto del nuovo Stato italiano.
Ricordo in proposito lo studioso, Renato Barbagallo, come si può
considerare le dichiarazioni di Chivasso, come un manifesto
ispiratore, per i contenuti autonomisti e i riferimenti
autonomistici che si ritrovano poi nella Costituzione della
Repubblica Italiana.
E chi ha vissuto quei tempi sa quanto audaci potevano sembrare
queste affermazioni, quanto avanzate erano tali affermazioni, se si
tiene conto dell'origine sociale e della formazione
politico-religiosa dei partecipanti all'incontro di Chivasso.
Signori Consiglieri, mi sono sforzato di non riassumere quanti
altri hanno detto e scritto e hanno fatto con cura e intelligenza e
pazienza scendendo anche in apprezzate disquisizioni in documenti
dettagliati.
Spero che la tavola rotonda che seguirà possa essere occasione
di un valido confronto sul tema che da trent'anni ci appassiona e
mi auguro appassioni anche le nuove generazioni.
Mi sono sforzato di richiamare alla mia e alla vostra memoria
alcune riflessioni che potessero validamente sottolineare
l'importanza della riunione odierna e farne un'occasione, come
dicevo poc'anzi, di rinnovato impegno.
Ritengo che sia, e mi sento di affermarlo, a nome del Consiglio,
un impegno coerente e fondamentale, quello di risalire alle più
genuine manifestazioni di volontà e programmatiche per continuare,
pur nella diversità della caratterizzazione politica di ciascuno di
noi, per continuare sulla via che ha sempre caratterizzato la
storia della nostra Valle, la via dell'autogoverno, la via del
coutumier, del Conseil des Commis, dello Statuto speciale, la via
dell'autonomia, del progresso e della libertà.
Colleghi del Consiglio, graditi invitati, amici della Stampa, e
il pubblico, siete tutti invitati nel salone sottostante dove avrà
luogo la tavola rotonda sulla "Dichiarazione di Chivasso" e,
quindi, la seduta è tolta.
---
Si dà atto che la seduta ha termine alle ore 16,56.
---
