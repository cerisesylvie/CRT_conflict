Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 190 del 29 aprile 1981 - Resoconto
OGGETTO N. 190/81 - CONVEGNO AMMINISTRATIVO SUGLI INTERVENTI
REGIONALI VOLTI A FAVORIRE L'ACCESSO AL CREDITO DELLA CASSA
DEPOSITI E PRESTITI. (Interpellanza)
Presidente
- Do lettura del testo dell'interpellanza
presentata dai Consiglieri Viberti, De Grandis, Minuzzo, Tonino e
Nebbia:
INTERPELLANZA
VISTA la riunione tenutasi il 3 aprile 1981 ed avente per
oggetto "Convegno Amministrativo sugli interventi regionali volti a
favorire l'accesso al credito della Cassa Depositi e Prestiti (L.R.
25.8.1980, n. 38)".
CONSIDERATO che le due relazioni tenute dal Dott. Trebeschi e
dal Dott. Tarquillo, ed il successivo dibattito, potevano
consentire un utile approfondimento per una migliore conoscenza dei
meccanismi e delle procedure con cui è regolato l'accesso al
credito della Cassa Depositi e Prestiti.
CERTI che si trattasse di un utile ed intelligente
iniziative, e quindi fosse, se non proprio un diritto, forse un
dovere per un amministratore, assistere ai lavori;
STUPITI per non aver ricevuto l'invito a partecipare a tale
Convegno che si è, tra l'altro, tenuto nella "Sala delle
Manifestazioni del Palazzo Regionale" e, si suppone, a spese
dell'Amministrazione; si
INTERPELLA
L'Assessore alle Finanze per conoscere:
1) per quali motivi no è stata data notizia di tale Convegno
neppure al Presidente del Consiglio che è uso a trasmettere
tempestivamente ai Consiglieri ogni informazione utile allo
svolgimento del loro mandato;
2) a quali risultati ha portato il Convegno;
3) se è stata raccolta della documentazione su questo tema e
dove è possibile consultarla.
Presidente
- Chi illustra l'interpellanza? Illustra
l'interpellanza il Consigliere Viberti, ne ha facoltà.
Viberti
(DPROL) -
Una precisazione, innanzitutto,
all'Assessore alle Finanze, il quale ha detto che se io fossi stato
presente questa mattina avrei sentito la comunicazione del
Presidente della Giunta sul riparto. Questa mattina io ho
telefonato, e penso che - e mi è stato confermato - il Presidente
del Consiglio abbia fatto presente che sarei arrivato in ritardo;
io infatti ho l'abitudine di avvisare quando, per motivi personali,
non ho la possibilità di intervenire alle riunioni a cui dovrei
intervenire. Abitudine che invece non è di tutti, perché ci sono
delle persone che dimostrano di non avere questa attenzione nei
confronti del Consiglio e che addirittura, quando qualcuno risponde
a delle richieste o a delle osservazioni che hanno fatto si trovano
all'esterno della sala consiliare e non sentono quello che viene
loro risposto.
A prescindere da questa precisazione, che credo andasse fatta,
io penso che l'interpellanza sia abbastanza chiara. Il sottoscritto
ed altri colleghi hanno appreso nella mattinata in cui si è svolta
la riunione in oggetto che questa si teneva nei locali del Palazzo
e riguardava un argomento direi piuttosto interessante. E ne hanno
avuto notizia perché tutti i funzionari dell'Amministrazione, da
quello che posso sapere, erano stati messi al corrente di questa
riunione. Ora, io non so se si trattasse di una riunione
organizzata per un aggiornamento dei dipendenti regionali; pare che
fossero presenti anche alcuni Sindaci - so che molti Sindaci sono
dipendenti regionali, e ho fatto diverse interrogazioni per
conoscere esattamente quali persone dipendono dall'Amministrazione
- ma credo che sarebbe stato opportuno invitare se non proprio i
Consiglieri il Presidente del Consiglio, il quale ha l'abitudine di
trasmettere un elenco di tutte le manifestazioni più importanti che
hanno attinenza con la Regione. Un Consigliere poi può o non può
parteciparvi, però ne ha notizia, può venire a lamentarsi e a dire
che questo Consiglio viene sempre più maltrattato proprio da chi
pretende invece che venga rispettato.
Non si può chiedere una cosa e farne un'altra, Assessore Ramera;
il comportamento che Lei ha tenuto in questo caso mi auguro sia
dovuto semplicemente a dimenticanza. È stato proprio voluto! Mi
auguro che anche i miei colleghi ascoltino con attenzione, e quanti
hanno firmato insieme a me questa interpellanza per sapere quali
sono i motivi per cui non è stata data notizia al Consiglio di
questa riunione che, ripeto, probabilmente avrebbe potuto schiarire
le idee a molti circa la Cassa Depositi e Prestiti e il suo
funzionamento e quali sono le spettanze e le competenze della
nostra Regione in merito.
Mi auguro che non succedano più cose del genere.
Presidente
- Risponde l'Assessore alle Finanze, Ramera,
ne ha facoltà.
Ramera (DC)
- Sono troppo ligio normalmente a quelle che
sono le prerogative del Consiglio per averlo potuto volutamente
offendere o dimenticare; ritenevo invece che il Consiglio
conoscesse molto bene la materia per averne discusso in quest'aula
per una legge ad hoc. Si trattava semplicemente di invitare i
Sindaci e i Segretari comunali per illustrare le procedure da
adottare insieme alla Regione per accedere ai mutui della Cassa
Depositi e Prestiti. Dato che abbiamo detto che come Regione
saremmo intervenuti per i pagamenti fino addirittura al 90% e che,
nonostante la circolare di illustrazione della legge che avevamo
mandato, i Sindaci ci venivano continuamente all'Assessorato alle
Finanze per richiedere informazioni, abbiamo ritenuto di invitare
due funzionari, uno del Bilancio e uno della Cassa Depositi e
Prestiti, perché potessero illustrare in maniera idonea la prassi
burocratica - non politica naturalmente - per accedere a questa
Cassa Depositi e Prestiti.
Chi dei Consiglieri - mi sembra il Consigliere De Grandis - era
presente, può dire che io mi sono stupito ad un certo momento che
si sia scivolati sul fatto politico, mentre invece la riunione
doveva essere squisitamente tecnica. E i nostri Uffici non hanno
ritenuto di far scomodare i Consiglieri regionali per partecipare a
quella doveva essere una riunione squisitamente tecnica. Io posso
anche accettare l'appunto che mi viene rivolto e non ho nessuna
difficoltà ad informare per il futuro i Consiglieri di qualunque
iniziativa dovessimo prendere, anche se si trattasse di spiegare
come deve essere fatto un modello; ma in quella sede la nostra
intenzione era quella che ho detto, per cui non abbiamo ritenuto di
dover invitare i Consiglieri regionali.
Ho già detto che nel corso della riunione c'è stato un
dibattito, diciamo una polemica tra i rappresentanti del Comune di
Aosta e quelli degli altri Comuni, per cui abbiamo dovuto cercare
di mettere un po' di pace, perché, per quanto abbiamo appreso, i
fondi messi a disposizione dalla Cassa Depositi e Prestiti
costituiscono una cifra non molto soddisfacente; a questo proposito
devo dire che in fine di convegno, abbiamo appreso che potremo
anche avere una cifra superiore. L'unico aspetto politico della
riunione è stato questo, perché il resto era semplicemente un fatto
tecnico per illustrare ai Sindaci e soprattutto ai Segretari
comunali, dato che sono i Segretari ad occuparsi normalmente di
questa parte burocratica, quel che doveva essere fatto. Se c'è
stata una mancanza me ne assumo la responsabilità; chiedo scusa,
vuol dire che da ora in poi, quando, almeno il mio Assessorato,
farà un'altra riunione di questo genere o di qualunque genere essa
sia, sarà premura nostra di mandare un invito anche ai Consiglieri
regionali. Anche se, come dicevo prima, i Consiglieri erano
perfettamente al corrente della legge in quanto era stata
illustrata e votata in quest'aula; si trattava semplicemente di
illustrarla a chi non la conosceva, in maniera che non incorresse
in errori.
Presidente
- Risponde il Consigliere De Grandis, ne ha
facoltà.
De Grandis (PRI)
- Io ringrazio l'Assessore per i
chiarimenti che ha fornito, e gli dò atto anche di aver fatto una
scelta in perfetta buona fede. Però, poiché ho potuto partecipare,
almeno nella seduta del mattino, a questa riunione, voglio fare
presente che si è trattato di ascoltare due funzionari altamente
qualificati che hanno esposto tutta una serie di notizie di buona
parte delle quali io confesso che non ero a conoscenza. E siccome
la mia breve esperienza di amministratore mi mette tutti i giorni
di fronte alla realtà l'informazione che noi abbiamo non è mai
sufficiente per espletare il mandato che egli elettori ci hanno
dato, credo che sia proprio necessario informare i Consiglieri di
tutti questi tipi di iniziative, anche se e quando hanno un
carattere squisitamente tecnico come aveva questa, perché è
comunque interesse del Consigliere apprendere quanto più può
notizie che possono servire al suo mandato di amministratore.
D'altra parte è stato fatale che quella riunione scivolasse dal
campo tecnico anche in quello politico, e io credo che questo
scivolone - se vogliamo chiamarlo così - sia stato giusto, perché è
difficile pensare a problemi tecnico-amministrativi senza che ne
venga data un'interpretazione e una valutazione di carattere
politico. Per questo io credo sia importante che ogni iniziativa,
anche se ritenuta squisitamente o esclusivamente tecnica, venga
portata a conoscenza dei Consiglieri; sarà poi la responsabilità e
la coscienza di ciascuno di noi che ci farà partecipare o no
partecipare, assumendoci la responsabilità relativa. D'altra parte
lo stesso Assessore ha confermato che da quella discussione, da
quella esposizione dei funzionari abbiamo tratto una conoscenza di
carattere squisitamente politico, che riguarda la possibilità di
aumentare i fondi che la Cassa Depositi e Prestiti può mettere a
disposizione della nostra Regione.
Presidente
- ha chiesto di parlare l'Assessore alle
Finanze, Ramera, ne ha facoltà.
Ramera (DC)
- Non ho risposto alla domanda
dell'interrogazione che chiedeva se è stata raccolta della
documentazione. Dirò che non è stata raccolta, e bisognerà farla un
po' a memoria; infatti, pensando di fare una cosa squisitamente
tecnico-burocratica, nessuno ha pensato di registrare quanto è
stato detto. Abbiamo qui però una nostra consulente che proviene
dal Ministero del Bilancio, la quale ha registrato mnemonicamente
quanto è stato detto. Potremmo far tirare giù una relazione e
mandarla a tutti i Consiglieri, in maniera che tutti possano essere
informati almeno su quelle parti salienti che sono state al centro
di questa giornata.
