Classificazione
AMMINISTRAZIONE REGIONALE
Amministrazione della giustizia
CONSIGLIO REGIONALE
Anagrafe patrimoniale - Indennità e previdenza



Oggetto del Consiglio n. 21 del 23 luglio 2008 - Resoconto
OGGETTO N. 21/XIII - Reiezione del ricorso amministrativo per
l'accertamento della sopravvenuta causa di incompatibilità del Sig.
Alberto Zucchi con la carica di Consigliere regionale.
Président
- La parole au Conseiller Zucchi.
Zucchi (PdL)
- Confesso che mi spiace dover esordire in
questo Consiglio regionale su una materia che mi riguarda
direttamente, avrei di gran lunga preferito iniziare tale avventura
parlando di altre questioni più importanti, questioni che ho avuto
modo di esaminare in questo recente periodo dal 1° luglio ad oggi.
Devo anche confessare che ho pensato anche di non intervenire vista
la delicatezza della materia, perché trattasi della mia persona.
Riflettendo bene e anche alla luce di quelle che sono state
soprattutto le domande che mi sono state poste dai tanti elettori,
che si sono preoccupati - anche quelli che non me lo hanno detto
palesemente - circa questa vicenda, che in parte è stata molto
strumentalizzata, per cui si è creata della confusione, mi sono
sentito in dovere di prendere la parola, anche perché non vorrei
dare l'impressione agli elettori soprattutto di nascondere
qualcosa, di aver commesso chissà quale crimine. Gli elettori e le
persone normali non sono addentro come noi alle questioni che sono
riferite alle leggi, alle questioni di ineleggibilità,
incompatibilità; i giornali, uno in particolare ci ha messo anche
del proprio per cercare di accostare le questioni, affinché si
creasse ancora più polverone. Sono costretto quindi ad intervenire
e mi dispiace di farlo, perché trattasi di me, ma lo devo ai miei
elettori.
Vi dicevo prima che non ho nulla da nascondere e vorrei dire che
non ho commesso nessun crimine o, meglio, forse un crimine l'ho
commesso nei confronti di una persona quando 12 anni fa ho deciso
di avviare un'attività che fino ad allora era sotto il monopolio
diretto da parte di una società. Il crimine che ho commesso quindi
sicuramente è quello di lesa maestà di una persona che fino ad
allora "faceva il bello e il cattivo tempo" su un certo mercato:
quello assicurativo, mercato che mi vede impegnato
professionalmente. Sono entrato in punta di piedi in tale mercato,
fortemente egemonizzato da questa società, che fino ad allora e
anche oggi ha il monopolio attraverso incarichi affidati
intuito
personae
, non certo attraverso delle gare pubbliche, come io
invece ho ottenuto con tanta fatica. Sono quindi entrato in punta
di piedi cercando di fare quello che potevo fare nell'ambito di
quanto ritengo essere un mercato libero; reputo infatti che questo
sia ancora un mercato potenzialmente libero, dove debba regnare la
libera concorrenza. Non è stato facile, tutto quello che è stato
ottenuto è stato ottenuto a costo di tanti sacrifici e tutto
mediante gare pubbliche, appalti europei. Tali questioni: libero
mercato, appalti europei, gare pubbliche sembrano per certi versi
non appartenere al vocabolario del ricorrente, che ritiene invece
che certi affari si debbano ottenere
sic et simpliciter
,
magari con dei colpi di telefono o con le amicizie e con le
collusioni affari-politica, questo sì.
Vi dicevo che sono entrato prima... perché come sono stato
eletto, ancor prima che il ricorrente si preoccupasse della mia
persona come ha fatto anche negli anni precedenti, cercando di fare
il possibile per togliere ogni tipo di concorrenza dal mercato
locale, mi ero indirizzato presso gli uffici del Consiglio
regionale per verificare la mia posizione. Sono stato confortato
dal parere degli uffici regionali, anche dai miei legali e anche da
una mia posizione che avevo già visto prima di essere candidato e
naturalmente ho approfondito in una fase successiva.
Cari colleghi, non voglio tediarvi più di tanto sulle questioni
tecniche; ognuno di voi che abbia avuto modo di farlo, abbia potuto
evincere dagli atti le argomentazioni sia del ricorrente che del
sottoscritto... mi limito a dirvene solo due che sono quelle
essenziali: la prima è la questione dell'incompatibilità. Secondo
il ricorrente, io sarei incompatibile perché, essendo stato
convalidato il 1° luglio - e qui ci sono degli errori grossolani
dal punto di vista formale sul testo del ricorrente che ritiene che
il Consigliere regionale sia tale nel momento della proclamazione
del tribunale, mentre lo è al momento della convalida - sono legale
rappresentante di una società che ha vinto appalti europei prima
naturalmente delle elezioni e, in quanto Consigliere regionale,
sarei in qualche modo in conflitto di interessi perché la Regione
controlla "Finaosta" e "Finaosta" controlla... perché l'unico
oggetto su cui si incentra il discorso del ricorrente è il fatto
che abbia acquisito recentemente... forse questo fatto lo brucia
particolarmente... sulla Compagnia valdostana delle acque. Il
ragionamento allora è quello secondo il quale io sarei
incompatibile perché legale rappresentante di una società, che è
controllata da "Finaosta". Credo sia noto a tutti... non spenderei
neanche più di tante parole sul fatto che voi sappiate che il
ricorrente è il legale rappresentante di una società e che siede
nel Consiglio di amministrazione di "Finaosta". Voglio dire, se
sono incompatibile io come legale rappresentante, lascio alla
vostra immaginazione se e in quale misura il ricorrente lo è. Qui
si tratta di andare a "cercare la pagliuzza negli occhi degli
altri, senza rendersi conto delle travi che ci sono a casa
propria".
Il secondo punto che è altrettanto importante che io spieghi
riguarda il fatto che il legislatore, quindi questa aula quando ha
approvato la legge, ha distinto i casi di incompatibilità e
ineleggibilità. In tale secondo caso ha previsto in modo chiaro
quali sono i casi di ineleggibilità, quando sono riferiti a casi
che sono nell'interesse della Regione e nelle società controllate e
collegate. Nel caso dell'incompatibilità il legislatore non lo ha
fatto, quindi io personalmente, il mio legale, l'Ufficio legale
della Regione sostengono, a mio avviso a buon titolo, che non si
possa parlare di incompatibilità in quanto i servizi che sono
oggetto della mia attività sono prestati nei confronti di società
che sono terze rispetto alla Regione. Infatti si intende in questo
senso in una maniera restrittiva e in tale senso la giurisprudenza
è costante: dare maggiore risalto alla volontà dell'elettorato,
dando un'interpretazione restrittiva alla norma e facendo
evidenziare che, quando si parla di Regione, si parla solo ed
esclusivamente nei confronti della Regione.
Del ricorrente non voglio più parlare, mi ha molto provocato, mi
sono molto arrabbiato perché non è la prima volta, ci sono dei
ricorsi che sono ancora in itinere; l'unica cosa che mi spiace...
perché non ne azzecca una: tutti i ricorsi che sono stati fatti a
seguito di gare che sono state vinte sono stati tutti persi...
l'unica cosa che mi spiace è che questo ordinamento giudiziario nei
ricorsi amministrativi comporta che le spese fatte da chi pone in
essere le liti temerarie sono compensate; quindi, da un punto di
vista economico, se il ricorrente voleva crearmi un nocumento,
sicuramente questo lo ha fatto. Ritengo che, vista la sua dote
spiccata verso i ricorsi, questa storia non finirà qui, ma si
propagherà nelle successive sedi, quindi il Consiglio di Stato,
ormai sono abituato, sono paziente. Credo anche che il tempo, che è
galantuomo, dimostrerà com'è la realtà delle cose, quindi non
ritengo che sia più il caso di parlare del ricorrente, anche perché
sono sicuro che saranno altre circostanze e altre persone che
magari si occuperanno di lui.
Concludo rimettendomi al vostro giudizio che per me è sacro e
ribadisco la certezza della mia posizione confortato dai pareri dei
legali e soprattutto dal Segretario generale della Presidenza del
Consiglio. Se così non sarà, mi uniformerò come hanno fatto tutti i
miei colleghi a cui è stata contestata l'incompatibilità nei
termini previsti dalla legge, quindi state sicuri che rimarrò qui
nel caso in cui... non lo credo, ma, qualora dovesse essere sancita
l'incompatibilità, sarò al mio posto e farei venire meno la mia
incompatibilità. Non parteciperò al voto essendo materia che tratta
me personalmente e vi ringrazio per l'attenzione.
Président
- La parole au Conseiller Louvin.
Louvin (VdAV-R)
- Sicuramente, collega Zucchi, la
questione è "scivolosa" dal punto di vista legale, delicata: siamo
di fronte ad una norma che ha dei confini non netti, che comunque
andrebbe chiarita sul piano legislativo, per sapere fino dove si
spinge il regime di incompatibilità, sottolineo: di
incompatibilità, ossia di possibilità di scegliere tranquillamente
fra questa attività di rappresentante della nostra Comunità e di
imprenditore titolare di servizi (in questo caso) di brokeraggio
assicurativo.
Noi, non parleremo della questione giuridica, ma mi collego a
quanto lei ha detto, perché è di grande significato: qui siamo in
presenza di un mercato, di una libertà di mercato da un lato e,
dall'altro, di un'amministrazione e di società pubbliche
controllate, dirette, condizionate dal potere regionale.
Curiosamente, per le "vie della storia", i due
players
, i 2
grandi soggetti del mercato del brokeraggio assicurativo, che si
contendono il mercato, insieme ad altri magari più piccoli e a
tanti che cercano di farsi spazio e che non trovano spazio in
questo che è diventato un duopolio, questi soggetti dicevo siedono
uno in Consiglio regionale e l'altro nel Consiglio di
amministrazione di "Finaosta". Ci troviamo oltretutto in una
disputa rispetto al servizio assicurativo di una società, la "CVA",
che è di proprietà della Regione, ma gestita per conto della
Regione da "Finaosta".
Se c'è un ambito nel quale gli esperti e i cultori del conflitto
di interessi possono sbizzarrirsi è questo. Siamo di fronte ad una
situazione dove non è più chiaro chi fa che cosa, chi detta le
regole, chi opera in nome e per conto dell'amministrazione e chi
concorre e gestisce come privato in regime di concessione, di
appalto di servizio: questo è il nodo della questione.
Vogliamo delle amministrazioni che siano neutre rispetto al
gioco economico, per cui chi è in questa sala, chi è nella Giunta
regionale non solo ha le mani pulite, ma ha le mani libere in
assoluto, perché non è in nessun modo attore della vita economica e
non concorre di fronte alla pubblica amministrazione o dei suoi
emissari? Oppure vogliamo un
embrassons-nous
generale e
togliamo ogni vincolo, come ricordava poco fa il collega Cerise,
citando la "dottrina Rivolin": "via tutte le regole e avanti, chi
più ne ha più ne metta?". Noi riteniamo che si debba fare
attenzione. Lo ripeto: in questa precisa questione la regola non è
nitida, ma la questione di fondo c'è. Abbiamo volontà come
Consiglio regionale di regolare i conflitti di interesse e di far
sì che il collega Zucchi non abbia dubbi su dove stare? Facciamolo.
Ma facciamolo nei confronti di Alberto Zucchi, di Gianni Coda, di
qualsiasi altro soggetto. Non so se ci siano "colpi di telefono" o
meno per condizionare il mercato, ma gradirei che il mercato
potesse agire liberamente e che tutta la Regione allargata, tutte
le società partecipate, controllate... se vi collegate con il sito
della Regione ne avete una lista impressionante... "Casino de la
Vallée", se dà un appalto domani mattina, lo può dare a qualcuno
che siede in questo Consiglio oppure no? Gradirei sapere che chi è
appaltatore di servizi per il "Casino de la Vallée" sia qualcuno
che non siede in quest'aula, perché le direttive che vengono da
quest'aula sul piano politico rispetto all'agire di quella società
sono delle direttive che non devono essere viziate. Credo che la
stessa cosa valga per "Finaosta", per "INVA", per "Sitrasb" e poi
per tutte le controllate: "CVA", " VDA Structure", "Servizi
Turistici Valdostani", "Autoporto", "Finbard", la lista è lunga e
non sto ad annoiarvi.
Per questo gradiamo che la questione del conflitto di interessi
vada a settembre in agenda delle nostre Commissioni, che questo
Consiglio abbia a definire più precisamente qual è tale regime.
Nello specifico, noi ci asterremo; riteniamo effettivamente
dubbia la questione, se il collega Zucchi facesse un passo indietro
rispetto alla sua posizione di concessionario sul piano almeno
formale per regolare la questione, la riterremmo una cosa molto
apprezzabile. In difetto, la nostra posizione è dubitativa e qui sì
riteniamo che la questione debba spostarsi eventualmente su un
accertamento in altra sede. Ci fermiamo di fronte ad un tassello di
una norma che non è chiara su questo punto, ma ringraziamo chi ha
"sollevato la coperta" perché così facendo il ricorrente ha
sollevato un problema enorme per questa Regione: quello del
conflitto di interessi.
Président
- La parole au Conseiller Donzel.
Donzel (PD)
- La questione che ci viene sottoposta è
assai diversa per natura rispetto alla precedente.
L'incompatibilità si configura non meno grave dell'ineleggibilità,
ma sanabile, quindi meno perigliosa per la tenuta democratica e la
credibilità delle istituzioni, anche se la violazione di tale norma
è stata così diffusa e palese in Italia da generare un malessere
ancora maggiore nei confronti della casta dei politici. L'irrisolto
conflitto di interessi di Berlusconi ha dato copertura a tante
piccole violazioni non per questo meno gravi. Ora che, grazie al
"lodo Alfano", scopriamo che ci sono gli intoccabili, i politici
che possono anche commettere crimini e non essere giudicati siamo
tutti più sicuri... Stiamo tornando al Medioevo, tanto caro alla
storiografia locale: Signori e Signorotti che fanno ciò che
vogliono lasciando cadere qualche briciolina al popolino dalla
mensa imbandita. Non sono un esperto della materia, non mi invento
competenze che non ho e mi sono perciò rivolto a chi ne sa più di
me ed è in questo campo di chiara fama: si tratta di Nicola Lupo,
che insegna diritto delle assemblee elettive alla Libera Università
internazionale degli studi sociali, "Luiss", di Roma, Facoltà di
scienze politiche; nel merito dice:
"Il sistema pare comunque soffrire di una mancanza di una
disciplina legislativa di carattere organico che affronti, in
coerenza con le profonde evoluzioni realizzatesi a livello
economico e sociale dagli anni '50 ad oggi, un tema fondamentale
della cosiddetta "legislazione elettorale di contorno", in maniera
complessiva e coerente fra i molteplici livelli in cui si
articolano oggi le assemblee elettive. Non c'è infatti
corrispondenza fra i differenti regimi previsti a livello regionale
e locale, nazionale ed europeo..."
e quello che mi preoccupa è
soprattutto il livello europeo che viene disatteso. Ancora:
"... le lacune e le contraddizioni di una disciplina
disorganica, in cui spesso non si riscontra neppure quella minima
coerenza richiesta alla riproposizione a specchio del regime di
ineleggibilità e incompatibilità fra i diversi livelli di governo,
costituiscono una delle ragioni alla base dei rischi di arbitrio
delle giunte e delle assemblee parlamentari rispetto a quella che
dovrebbe essere la costituzionalmente corretta attuazione degli
istituti; né d'altro canto le assemblee rappresentative regionali e
locali hanno dato prova di maggiore tensione verso l'introduzione e
il rispetto di regole certe e coerenti..."
e ora anche il caso
valdostano sarà oggetto di uno studio interessante rispetto a
queste problematiche.
"... si consideri ad esempio il regime delle ineleggibilità e
delle incompatibilità previsto a livello regionale, che spesso, nei
pur rilevanti spazi normativi previsti dalla riforma del titolo V,
finisce per riproporre in maniera piuttosto acritica i principi e
le regole previste dal legislatore nazionale e ancor di più la
contraddittoria disciplina prevista per il livello locale, laddove
fra l'altro si registra la preoccupante tendenza delle associazioni
degli enti locali a favorire l'aggiramento di divieti espressamente
previsti dalla legge, a partire dal limite di non più di due
mandati per i Sindaci e i Presidenti delle Province"
.
Sono cose che riguardano il livello nazionale, ma che ci
dovrebbero fare assai riflettere nella nostra realtà locale.
Insomma la sensazione è che stiamo tutti "nuotando nello stesso
brodo", ma dov'è allora il primato della nostra autonomia se qui le
norme sono disattese come in ogni altro lembo di terra italica?
Dov'è la nostra capacità di guardare all'Europa, di ergerci a
tracciare la via per gli altri popoli, come frasi che abbiamo
sentito qui testimoniano? Il caso però in specie ci preoccupa
alquanto, perché non vorremmo che l'ormai palese appoggio esterno
che il gruppo del "PdL" offre alla maggioranza, cambiando
addirittura il voto con cui si era espresso nella prima seduta,
fosse oggetto di un più ampio baratto che finisse per creare un
corto circuito di ruoli e di funzioni in questo Consiglio
regionale: insomma, chi vuole stare con la maggioranza lo dica e
faccia parte di questa maggioranza e cessi di fare tali finzioni!
Il fatto è che chi si è astenuto nel caso di ineleggibilità nella
prima seduta del Consiglio alludendo ad una scarsa competenza
giuridica oggi si è mostrato un ferrato giurista. Non fa giustizia
della serietà che da sempre riconosco al collega Zucchi, al di là
delle posizioni che sempre ci hanno diviso. Infine, mentre le
ineleggibilità possono essere sanate e il grave danno causato al
sistema purtroppo in quel caso si pagherà per tutto il quinquennio,
l'incompatibilità può essere rimossa. Ci aspettiamo un gesto di
nobiltà, una qualche inversione di tendenza, per questo concludiamo
con un assoluto esempio di integrità etica e pubblica, con una
citazione di Norberto Bobbio degli anni '50 - bisogna sempre più
andare nel passato per trovare degli esempi, la cosa è preoccupante
-, nel 1955 diceva:
"Dopo 10 anni cominciamo solo ora a comprendere di quali
enormi difficoltà sia irta la vita in un regime libero. Abbiamo
imparato che un regime di servitù, quando è giunto al momento della
sua esasperazione, si può strozzare in poco tempo, ma la libertà
per consolidarla ci vogliono decenni. Per uccidere un malvagio
basta un tratto di corda, ma per fare un uomo onesto quante cure,
quanti affanni, quanti sacrifici! E poi qualche volta, nonostante
la buona volontà, non ci si riesce neppure"
.
Président
- La parole au Conseiller Lattanzi.
Lattanzi (PdL)
- Avremmo voluto mantenere un profilo più
coerente con l'argomento che stiamo trattando, ma quando dalla
Sinistra arrivano prediche di moralità e di etica politica come
quelle che ci hanno appena illustrato, ci "cadono le braccia", ma
ci obbligano a riportarci alla realtà. Alla realtà di un Paese sì,
Consigliere Donzel, che ha bisogno di cambiare, ma ha bisogno di
farlo nella trasparenza e nella lealtà, non nel "giochino delle tre
carte" di quelli che "predicano bene, ma razzolano male", come
quelli che fanno sindacato e poi si trovano Ministri a fare le
politiche a favore di chi non hanno mai più rappresentato!
Riteniamo che si possano ascoltare i buoni consigli da parte di
tutti, ma che ci voglia un minimo di dignità. Qui siamo di fronte
ad un caso chiarissimo: un privato cittadino vince gare di appalto
onestamente lavorando e viene attaccato da un concorrente, che
questo non era abituato a fare, punto. La vogliamo buttare in
politica? Possiamo farlo, ma siamo veramente al ridicolo, perché
qui sappiamo tutti di cosa stiamo parlando: di un conflitto di
interessi che non è in quest'aula, ma fuori da essa. Qui c'è un
libero cittadino che si è candidato, le persone sapevano chi era,
cosa faceva di lavoro e credo che non possa essere vietato ad un
privato cittadino di partecipare a questa Assemblea solo perché ha
la sfortuna di essere bravo nella sua professione, soprattutto
quando questa professione la esplica attraverso gare di appalto
pubbliche europee e le vince regolarmente. Certo, forse a qualcuno
dà fastidio, magari anche a voi che predicate bene, ma siete più
abituati alle pacche sulle spalle e ai rapporti di consulenza e di
amicizia; crediamo che, quando tutto viene fatto alla luce del sole
e soprattutto con la legge in mano, questo sia già un grandissimo
passo avanti per quel concetto di etica e di moralità che ci
stavate appena insegnando. Lasciamo stare il conflitto di
Berlusconi o il "lodo Schifani", perché sappiamo di cosa stiamo
parlando. Ormai i cittadini hanno già capito e qualche settimana fa
hanno già espresso il loro giudizio, politico, morale ed etico,
purtroppo non vi hanno votato: questo è il vero vostro
problema!
Président
- La parole au Conseiller Agostino.
Agostino (UV)
- Siamo qui dalle 9.00... quando avremo
finito, uscirò fuori e, se incontrerò qualche cittadino, qualche
amico che mi chiederà cosa abbiamo fatto oggi in Consiglio, dovrò
dirgli: "ci siamo occupati del conflitto di interessi,
dell'ineleggibilità... se è compatibile o meno". Bella roba, mi
dirà, sono sicuro che gli interesserà, che si strapperà i capelli
da quanto gli interesserà! E su questo sicuramente ricordiamoci
colleghi... giustamente il mio Capogruppo ha detto che di tale
materia non dovremmo neanche occuparci, ma dovrebbero occuparsene
altre sedi; noi dovremmo occuparci di tutt'altre faccende: del bene
e degli interessi della Regione e dei cittadini che non sono
sicuramente questi. Cosa volete che interessi ai nostri elettori
che ci occupiamo se quel consigliere è o non è eleggibile! Ma
stiamo dando i numeri? Collega Louvin, so che lei è un artista, ho
avuto modo di apprezzarla anche in Consiglio comunale, dove ha
tenuto sulla graticola per 2 o 3 mesi l'Assessore Baccega proprio
su queste cose, qui penso che la strada sia di nuovo quella e alla
fine si concluderà con un nulla di fatto! Lei è un avvocato e fra i
suoi tantissimi elettori avrà anche tanti avvocati e questa è
materia che interessa tali persone. Io continuo a dire: "ai nostri
elettori cosa interessa?". Guardate, gli elettori si mettono a
ridere perché dicono: "ma voi, in Consiglio regionale, passate
delle giornate intere a discutere di queste cose!".
È chiaro che la legge va rispettata, ma non sta a noi giudicare,
ci sono gli uffici preposti. Continuo quindi a sostenere... e
continuerò a votare contro, perché dobbiamo rispettare la volontà
popolare di chi è stato eletto liberamente dai cittadini, che non
hanno guardato se il collega Norbiato, o Louvin, o Caveri erano
ineleggibili, hanno votato in buona fede e noi adesso andiamo a
"guardare le virgole" e a fare, collega Louvin... altro che il Mago
Silvan! Lei è un artista in queste cose, perché ho avuto modo di
apprezzarla nella sua capacità oratoria, nell'andare a spulciare e
a "guardare tutte le virgole". Ripeto: altro che il Mago Silvan!
Non è questo lo spirito che pretendo da tale Assemblea.
Président
- Je soumets au vote l'objet n° 5 de l'ordre du
jour avec la même façon de la précédente votation:
il Consiglio
- visto il ricorso presentato in data 10 luglio 2008 dalla
società L'ARCA - Consulenza assicurativa s.r.l. in persona del
legale rappresentante Sig. Coda Gianni per l'accertamento della
sopravvenuta causa di incompatibilità del Sig. Zucchi Alberto con
la carica di Consigliere regionale, notificato giudiziariamente al
Sig. Zucchi Alberto, a cura del ricorrente, il giorno 10 luglio
2008;
- viste le controdeduzioni presentate dal Sig. Zucchi Alberto
in data 15 luglio 2008;
- ritenuto che il ricorso in esame debba essere respinto alla
luce delle argomentazioni giuridiche contenute nelle
controdeduzioni del Consigliere Zucchi Alberto, che sono
interamente condivise e fatte proprie dal Consiglio
regionale;
- visto l'articolo 29 della legge 5 agosto 1962, n.
1257;
- visto il parere favorevole rilasciato dal Segretario
generale della Presidenza del Consiglio, ai sensi del combinato
disposto degli articoli 13, comma 1, lettera e) e 59, comma 2,
della legge regionale 23 ottobre 1995, n. 45, sulla legittimità
delle procedure seguite ai fini dell'adozione della presente
deliberazione;
- dato atto che il Consigliere Zucchi Alberto non partecipa
alla votazione;
delibera
- di respingere il ricorso presentato dalla società L'ARCA -
Consulenza assicurativa s.r.l. in persona del legale rappresentante
Sig. Coda Gianni per l'accertamento della sopravvenuta causa di
incompatibilità del Sig. Zucchi Alberto con la carica di
Consigliere regionale;
- di notificare la presente deliberazione agli interessati ai
sensi del terzo comma dell'art. 28 della legge 5 agosto 1962, n.
1257.
Conseillers présents: 33
Votants: 25
Contre: 25
Abstentions: 8 (Bertin, Cerise Giuseppe, Chatrian, Donzel,
Fontana Carmela, Louvin, Morelli Patrizia, Rigo)
Le Conseil n'approuve pas.
Si dà atto che il Consigliere Zucchi non ha partecipato alla
votazione.
