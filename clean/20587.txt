Classificazione
AMMINISTRAZIONE REGIONALE



Oggetto del Consiglio n. 597 del 12 maggio 2004 - Resoconto
OGGETTO N. 597/XII - Adesione della Regione all'Associazione
"Amici dell'Università di scienze gastronomiche" con sede a Bra.
(Interpellanza)
Interpellanza
Premesso che:
- la Giunta, su proposta dell'Assessore all'Agricoltura,
Risorse Naturali e Protezione Civile, ha deliberato lo stanziamento
di € 15.000,00 per l'adesione della Regione quale socio benemerito
dell'associazione "Amici dell'università di Scienze Gastronomiche"
con sede a Brà e al relativo progetto di creazione dell'Università
di Scienze Gastronomiche;
- obiettivo dichiarato dell'iniziativa è "la formazione di
qualificati esperti di gastronomia";
i sottoscritti Consiglieri regionali
Interpellano
il Presidente della Regione e l'Assessore all'Agricoltura,
Risorse Naturali e Protezione Civile per conoscere:
1. se gli obiettivi dell'iniziativa non siano potenzialmente
concorrenziali con l'attività svolta dalla scuola alberghiera della
Fondazione Turistica di Châtillon;
2. quali siano gli oneri futuri in capo alla Regione;
3. quali siano i presupposti istituzionali sui quali si basa
tale adesione;
4. nel caso in cui l'iniziativa universitaria sia da
considerarsi seria e non goliardica, quali sono i motivi per i
quali non è stata valutata l'opportunità di avviarla tramite
l'ateneo valdostano.
F.to: Frassy -Tibaldi - Lattanzi
Président - La parole au Conseiller Frassy.
Frassy (CdL) - Con questa interpellanza il nostro gruppo si pone
alcune domande sugli obiettivi di questa iniziativa - di cui
abbiamo appreso dalla lettura di una deliberazione di Giunta - in
base alla quale l'Amministrazione regionale avrebbe aderito ad
un'associazione fra le tante denominata "Amici dell'Università di
scienze gastronomiche". Ora, noi rileviamo come l'Assessore
Vicquéry si sia ultimamente incentrato su quel filone
enogastronomico, che rappresenta uno dei piaceri della vita in
generale, ma non sappiamo fino a qual punto rientri nelle sue
funzioni istituzionali. Passando dal semiserio al serio, rileviamo
che su questo argomento la Regione Valle d'Aosta non è
completamente impreparata, perché immagino che il suo collega di
Giunta, Assessore Caveri, l'abbia coinvolta nelle proposizioni
futuribili della Fondazione turistica e dell'annessa scuola
alberghiera.
Devo dire, parafrasando la presentazione che l'Assessore Caveri
fa di cucina di tradizione in Val d'Aosta, che come affermava Leon
Dodé:
"Les seules ententes internationales possibles pour la
Junte régionale ce sont les ententes gastronomiques"
,
perché sulle intese gastronomiche l'Assessore Caveri compra
i libri e li divulga, l'Assessore Vicquéry organizza convegni
enogastronomici. Sul Casinò invece la Giunta non riesce a
quagliare, perciò solo sulle questioni gastronomiche è riuscita a
trovare un'intesa.
Tornando ad aspetti più seri della questione, evidenzio che su
questa cosa forse sarebbe stato opportuno fare delle riflessioni
diverse perché, al di là della deliberazione, dove ho letto che
come Amministrazione regionale alla modica cifra di 15.000 euro
abbiamo aderito ad un'associazione, vorremmo capire quali sono gli
obiettivi di questa fondazione, quali saranno i ruoli e gli oneri
della Regione nei mesi e negli anni a venire. Vorremmo anche capire
quali sono i motivi per i quali non si è pensato di gestire queste
valorizzazioni, a cui fate riferimento nella deliberazione, con le
strutture valdostane, vuoi con la citata scuola alberghiera, vuoi
con la stessa università, anche perché, andando ad approfondire la
notizia, abbiamo appreso che è la prima università - come nome, in
senso non solo goliardico, ma anche formativo - che si occupa di
una formazione culturale universitaria inerente le arti
gastronomiche.
Sono rimasto perplesso quando ho letto i numeri e i
protagonisti, perché la nostra Università della Valle d'Aosta al
confronto non è niente: 480 domande di pre-iscrizione da tutto il
mondo, quando abbiamo al quarto anno di vita dell'Università della
Valle d'Aosta sì e no 400 studenti, di cui l'80% valdostani, e la
cosa più sorprendente è che solo 60 saranno ammessi al primo anno
di corso. La cosa più incredibile è che tutta l'iniziativa nasce
"dall'Agenzia di Pollenzo S.p.A." che conta 316 azionisti, di cui
308 privati, e mi fa sorridere la cosa quando leggo che il capitale
privato, fra cui tre banche, rappresenta il 74%, per cui il
paragone con la nostra Università libera della Valle d'Aosta, che è
capitale pubblico, non può non essere fatto.
Vorremmo dei chiarimenti su come mai gli enti pubblici coinvolti
sono la Regione Piemonte, la Provincia di Cuneo, i Comuni di Bra e
di Alba e non sembrerebbe che la Valle d'Aosta c'entri; perciò, se
abbiamo capito bene, anziché partecipare ad un'iniziativa
istituzionale e culturale, Assessore, lei ha aderito
all'associazione, agli "amici", a quelli che fanno le bisbocce e le
feste. Questa è la sensazione che abbiamo tratto dalla
deliberazione, comparandola con l'avvio di questa iniziativa. Se
così fosse, rientriamo in quella concezione turistica che forse
compete alla delega di un suo collega di Giunta e non direttamente
alle materie inerenti il territorio e la protezione civile.
Alla luce di quanto scritto nell'interpellanza e di quanto
illustrato testé, perciò vorremmo avere un chiarimento sui
presupposti istituzionali che stanno alla base di questa
iniziativa.
Président - La parole à l'Assesseur à l'agriculture, aux
ressources naturelles et à la protection civile, Vicquéry.
Vicquéry (UV) - Vorrei anzitutto rassicurare il Consigliere
Frassy che l'iniziativa non è assolutamente goliardica, tanto che
ha avuto il patrocinio e forse il sostegno di tutto l'arco
istituzionale politico, perché è stata fortemente voluta ed
appoggiata dal Governo di Centro Destra della Regione Piemonte e
dal Governo di Centro Sinistra della Regione Emilia Romagna.
Assicuro il Consigliere che mai o raramente all'inaugurazione a cui
ho partecipato si è visto un parterre di politici trasversale,
plaudente al vate Carlin Petrini!
Mi ha stupito il fatto - apro una parentesi - che fra il
"parterre" plaudente non vi fosse il clero, ma è un dettaglio,
perché nel Consiglio di amministrazione dell'associazione, che è lo
strumento giuridico istituito per far decollare l'associazione, vi
sono personalità del mondo politico - l'Onorevole Costa per fare un
nome che mi viene in mente -, del mondo imprenditoriale,
soprattutto viti-vinicolo, di assoluto prestigio italiano e
mondiale. Abbiamo aderito all'Associazione "Amici dell'Università
di scienze gastronomiche" appena in tempo per poter versare la
quota prevista dei 15.000 euro per il 2004 - e qui rispondo ad un
punto -, quota che verrà rifinanziata nel 2005 per scendere a
10.000 euro nel 2006. Questo è l'impegno per aderire ad
un'iniziativa alla quale non potevamo mancare, pena l'emarginazione
da tutto un settore importantissimo come quello della biodiversità,
come quello dei prodotti tipici e della difesa dei prodotti del
nostro "terroir".
Rivendichiamo come Giunta di aver operato una scelta di
altissima valenza, perché siamo sicuri di essere nelle mani di
professionisti di alto livello, di professionisti che hanno saputo
raccogliere finanziamenti fondamentalmente dal settore privato, e
questa non è cosa di poco conto... il settore prevalentemente
viti-vinicolo, ma anche il piccolo imprenditore, anche il piccolo
azionista. Vi è una presenza minoritaria del pubblico che è
costituito dai soci fondatori, cioè la Regione Piemonte e la
Regione Emilia: la prima ha versato le sue quote, che mi pare
pareggiano 300.000 euro, oltre ad un finanziamento con la
Finpiemonte, finanziamento ordinario per gli investimenti; mentre
la seconda si appresta a mettere in piedi la struttura per il
biennio di "master" post-universitario nella stessa sede dove
decollerà "l'Authority" europea per la sicurezza alimentare.
È un'associazione che non ha fini di lucro, ma di promozione di
iniziative culturali nel settore dell'istruzione che rispondono
all'esigenza di incrementare la conoscenza scientifica - questo è
uno dei motivi per i quali abbiamo aderito e ci collegheremo poi su
questo aspetto -, la preparazione manageriale, per cui tutta la
formazione, l'azione imprenditoriale, tutto il "marketing", tutto
il settore della commercializzazione dei nostri prodotti che è
assolutamente carente, lo sviluppo culturale nelle scienze
gastronomiche, il tutto - come viene detto nello Statuto - sia a
livello nazionale che internazionale. A questo fine l'associazione
pone come proprio obiettivo particolare la formazione di
un'università per lo studio delle scienze gastronomiche, la sua
costituzione, la redazione del relativo statuto... oltre che tutti
i dettagli, "workshop" e via dicendo; pertanto i motivi
dell'adesione residuano principalmente in quanto ho appena
riferito.
Per rispondere a quanto ha chiesto il Consigliere Frassy, cioè
"perché avete aderito avendo già in Valle la Fondazione turistica
di Châtillon", voglio riconfermare che l'impegno della Giunta
regionale rispetto alla Fondazione turistica di Châtillon è totale,
direi al 101% e che non vi è alcun problema di sovrapposizione
rispetto al ruolo di quella fondazione e alla Università di
Pollenzo. Prendo "Le Figaro" di sabato 8, che risponde puntualmente
alla domanda che il Consigliere pone; dopo aver parlato dell'alta
valenza dell'iniziativa, si dice che:
"Petrini a conçu l'idée de former non des chefs, mais des
vulgarisateurs et des experts en art de la bouche, nulle part on
étudie l'éducation de l'alimentation; l'université se veut une
rupture et un point de départ, on y enseignera l'histoire de
l'alimentation, de l'environnement et du paysage agricole, la
nutrition et la diététique, le système de restauration, le
marketing, la gestion des entreprises agroalimentaires et des
consortiums de production de la distribution. Bref, une variété de
disciplines visant à mieux organiser la filière agroalimentaire et
à aborder gestion, critique et vulgarisation gastronomique, en
ayant acquis les connaissances de base nécessaires. Les cours
seront ouverts à une soixantaine d'étudiants en majorité étrangers,
le premier cycle durera 3 ans, Carlo Petrini justifie le prélevé
des frais de scolarité, 19.000 euros par an, par le nombre de
stages organisés sur le terrain, la durée des études (11 mois par
an) et la venue d'enseignants de haut niveau, d'experts renommés
comme les spécialistes de "terroir", Claude et Lydia Bourguignon,
ou encore des chefs de premier ordre. Une fois conclu leurs études
à Pollenzo, les étudiants pourront suivre un cycle
post-universitaire de 2 ans à Colorno, à 15 kilomètres de Parme, la
ville toscane, où vient de s'installer l'agence européenne sur
l'alimentation"
et cetera.
Questa è la risposta: non vengono formati degli chef, tanto che
nel Piano triennale di studi le tecniche culinarie costituiscono
solo un semplice corso del terzo anno, ma si insegna nel primo anno
viticoltura, storia dell'alimentazione I, storia della cucina e
gastronomia I, chimica, valutazione sensoriale, microbiologia,
igiene, statistica, zoologia e botanica; al secondo anno l'enologia
e la storia dell'alimentazione II, storia della cucina e
gastronomia II, l'architettura del paesaggio, la valutazione
sensoriale II, l'istituzione di tecnologie alimentari, la geografia
delle risorse e dei sistemi agroalimentari, la chimica degli
alimenti, l'informatica; al terzo anno economia aziendale,
comunicazione alimentare, diritto agrario, antropologia
dell'alimentazione, fisiologia, sociologia dell'ambiente e del
territorio, semiotica, tecniche culinarie - è il corso che dicevo -
e ingegneria economico-gestionale. Tralascio le materie insegnate
nei due bienni di specializzazione e nei 4 "stages" tematici,
perché qui andiamo ad ulteriormente approfondire tutta una serie di
problemi. Semmai rischi di sovrapposizione potrebbero esserci con
la Facoltà di agraria, tanto che
"resistenze per l'istituzione
di questa università privata..."
- ha detto il Presidente Ghigo
nel suo intervento -
"... sono pervenute dall'Università di
Torino"
, che poi ha aperto le porte ed ha autorizzato
l'apertura di questa università di tipo privato, che è la prima e
unica per ora università della gastronomia al mondo.
La nostra adesione ci permette fin dall'anno accademico
2004-2005 di inserirci in un percorso di formazione degli "stages"
territoriali di alto livello, perché già nella primavera 2005
ospiteremo i 60 studenti del primo corso di laurea in Valle d'Aosta
per uno "stage" di 15 giorni. Questo è importante perché gli altri
"stages" verranno fatti, oltre che in alcune regioni d'Italia,
anche in: primo anno accademico, Francia (côte du Rhône),
Portogallo, Austria, Irlanda; secondo anno accademico, Slovenia,
Giappone, Scozia, Usa, Germania, Francia (Champagne); terzo anno
accademico, Spagna, Sudafrica, Francia (Borgogna), Marocco,
Svizzera e Cina. Noi ci siamo inseriti in un circuito
internazionale al costo di 15.000 euro l'anno, perché nel primo
anno vi è la Valle d'Aosta, e non era un dato di fatto scontato. In
Valle d'Aosta, nella sede che, presumibilmente, sarà quella di
Bard, saranno ospitati questi studenti per 15 giorni e la cosa
importante di questi "stages" è che ferma volontà da parte
dell'università è organizzarli in una logica diversa, perché si va
sul territorio per far conoscere il territorio, per studiare la
cultura enogastronomica del territorio e per permettere alle sedi
scelte di indicare dei docenti di storia della cultura locale, per
cui saranno anche docenti nostri ad accompagnare questi studenti
durante il loro soggiorno, nel quale visiteranno i nostri alpeggi,
il nostro sistema produttivo. Il nostro sistema produttivo avrà la
possibilità a costo bassissimo di farsi conoscere a questi studenti
provenienti da tutto il mondo.
Il Consigliere Frassy giustamente ha detto che vi è stata
un'adesione altissima, segno di per sé della serietà del corso di
studi. Fra i docenti che sono stati contattati vediamo la
Professoressa Vandana Shiva, ecoscienziata e scrittrice indiana
direttrice di una fondazione per la scienza e per la tecnologia e
le risorse naturali; Massimo Montanari dell'Università di Bologna,
storico dell'alimentazione; Françoise Sabban, Ecole des hautes
études en sciences sociales di Parigi, alimentazione e cucina
cinese; Hugh Johnson, giornalista e scrittore, grande esperto di
vini; Alice Waters, massima interprete della cultura alimentare
statunitense; quindi siamo fieri di essere stati inseriti in questo
circuito. Questo è quanto posso riferire, ovviamente in termini
puramente obiettivi perché, se si legge la rassegna stampa
dell'università, tralascio la rassegna stampa italiana, abbiamo
testimonianze di stampa giapponese - non chiedetemi la traduzione
di quanto dicono i Giapponesi! -, di stampa svedese, vedo se c'è
anche la stampa cinese, per quella delegheremo il Capogruppo
Borre... la stampa svizzera, la stampa tedesca. Questa è la
rassegna stampa del giorno dell'inaugurazione, una rassegna che fa
invidia a tante istituzioni; per cui tranquilli, siamo
assolutamente convinti di aver fatto una buona scelta. Assieme a
noi - ed è questo il motivo per cui non siamo citati, perché
abbiamo aderito dopo la pubblicazione dei comunicati stampa assieme
al Piemonte e all'Emilia Romagna - vi sono le Province del
Piemonte, Bra e Asti e via dicendo, gli assessori e i
rappresentanti istituzionali che hanno partecipato con me alla
prima votazione del consiglio di amministrazione.
Rispetto all'ultima domanda: "perché non si è utilizzato
l'ateneo valdostano", siamo i primi a difendere e tutelare il ruolo
dell'ateneo valdostano, ma obiettivamente non era il caso di
avventurarci in un'iniziativa di questo genere che essendo unica al
mondo... un po' di buon senso e un po' di "piedi per terra" bisogna
sempre "intraprendere" in qualunque iniziativa... e obiettivamente
il mandato che è stato affidato all'Università della Valle d'Aosta
è di tutt'altro genere.
Président - La parole au Conseiller Frassy.
Frassy (CdL) - Assessore, siamo perplessi e le nostre
perplessità partono e si rafforzano dalla conclusione del suo
intervento, perché, quando lei dice che: "noi siamo i primi a
difendere l'ateneo valdostano", scusi Assessore, ma i fatti, le
cronache giornalistiche, le polemiche nell'ambito dell'ateneo
valdostano dimostrano che, se quel "noi" si riferisce alla vostra
Giunta, quanto meno siete i secondi, perché, se siete i primi a
difendere l'ateneo valdostano, forse vi è qualcosa che non
funziona!
Non mettiamo in discussione la bontà - non solo dal punto di
vista gastronomico - del progetto di questa Università di Pollenzo,
il problema è un altro: è capire qual è il ruolo istituzionale che
questa Regione può giocare in quella iniziativa. Le considerazioni
allora sono due e la prima è che, se vi fosse un interesse
regionale ad aderire a quella iniziativa... perché potrebbe anche
non esserci, in quanto da più parti si è detto che così com'è la
nostra Fondazione turistica è sottovalutata e l'Assessore Lavoyer
nel corso della passata legislatura ha invano rivendicato un
rilancio di quella struttura, che è passata attraverso una serie di
fasi difficili, prima di tipo logistico, gestionale, che sono
sfociate nel commissariamento che tutt'ora perdura. Ricordo di aver
partecipato a una visita ad una scuola alberghiera svizzera, che
era stata presa a modello per poter gemellare la Fondazione
turistica di Châtillon, ma anche lì non successe nulla. In quella
realtà svizzera, di cui mi sfugge il nome, c'erano Arabi, Cinesi,
c'era il mondo, non c'erano gli Svizzeri, c'erano gli Italiani, ma
c'era il mondo! Il problema della Valle d'Aosta allora è che tutte
le volte che mettiamo in piedi qualcosa non riesce a "bucare" i
confini di Pont-Saint-Martin. Sull'Università della Valle d'Aosta a
più riprese l'allora Assessore Pastoret all'avvio di quel progetto
disse: "dobbiamo inventare qualcosa che sia unico, perché non
possiamo concorrere con le università italiane che hanno già un
nome". Fino a prova del contrario, a bilancio del terzo anno
accademico chiusosi non abbiamo inventato molto in quella
università, dove l'80% degli studenti sono valdostani;
un'università a dimensione regionale così piccola come quella
valdostana è un non senso, il concetto di
"universitas"
ci
dovrebbe portare a vedere più in là.
Ipotizziamo vi sia l'interesse ad aderire a questa iniziativa, è
qui che ci scontriamo: sulla visione che avete rispetto a noi
dell'istituzione regionale. Voi avete una visione regione-centrica,
ma perché "tarpare le ali" alle varie fondazioni, quella turistica,
all'Institut agricole? Perché non mandare nella prima linea gli
operatori che, per mestiere e legge istitutiva, si occupano di
queste cose? Assessore, non ha senso che la Regione continui a
voler fare tutto e alla fine di tutto faccia male quasi tutto.
L'iniziativa può essere interessante, bene; mandate avanti quelle
fondazioni che comunque manteniamo in piedi con finanziamenti e con
sforzi non indifferenti.
Queste sono le nostre perplessità, non sono i 15.000 euro, che
sono tanti e sono pochi. Se sono il prezzo di una mangiata, sono
tanti; se sono il prezzo di un disegno turistico, sono sicuramente
pochi, ma la nostra perplessità si riassume in questo: che dovete
iniziare a ragionare non solo in termini di amministrazione, ma con
le strutture che a suo tempo sono state messe in piedi in questa
Regione.
