Classificazione
ASSISTENZA SOCIALE



Oggetto del Consiglio n. 3003 del 23 novembre 2023 - Resoconto
OGGETTO N. 3003/XVI - Interrogazione: "Eventuali
licenziamenti da parte della Fondazione Ollignan".
Bertin (Presidente) -
Punto n. 72. Risponde l'assessore
Marzi.
Marzi (SA) -
Il Direttore della Fondazione Sistema
Ollignan, interpellato in merito, ha smentito categoricamente la
notizia di possibili licenziamenti. Il centro funziona a pieno
ritmo proponendo iniziative innovative e all'avanguardia
nell'ambito della disabilità. Il centro, oltre alle attività
proprie, produce nell'ambito dell'attività di mensa 5 mila pasti
annui per gli utenti frequentanti il centro e quasi 7.400 pasti
annui per i CEA, cioè i Centri Educativi Assistenziali di Gressan e
Aosta.
Per consentire alla Fondazione di poter mantenere l'attuale
occupazione e di continuare a svolgere le attività educative di
addestramento rivolte a persone con gravi disabilità, nel prossimo
bilancio, sottoposto, tra l'altro, all'attuale attenzione del
Consiglio, abbiamo previsto l'aumento del finanziamento annuo
dall'attuale importo di 400 mila euro a 480 mila euro. Le citate
problematiche relative alle situazioni delle fondazioni controllate
dalla Regione sono state oggetto di iniziative in quest'aula. Il
Codice del terzo settore ha infatti riformato profondamente la
disciplina relativa alle organizzazioni
no-profit
e alle
imprese sociali, attuando una complessiva riorganizzazione e
razionalizzazione di tutte quelle organizzazioni che svolgono, al
di fuori del contesto della Pubblica Amministrazione di quello
commerciale a scopo di lucro, attività di solidarietà civica e
utilità sociali. In buona sostanza, per effetto di quanto previsto
dal nuovo codice, le fondazioni, in quanto controllate dall'ente
pubblico, non posso iscriversi al registro unico nazionale del
terzo settore in quanto, con la soppressione del registro delle
Onlus, le stesse dovrebbero devolvere il proprio patrimonio. Al
riguardo la Conferenza delle Regioni e delle Province autonome,
nella riunione del 12 luglio scorso, ha evidenziato alcune
criticità legate all'attuazione del decreto legislativo. In
particolare la questione investe organismi come le Associazioni
d'arma, le Associazioni nazionali alpine e gli Enti in possesso di
qualifica di Onlus sottoposte a direzione, coordinamento o
controllate da amministratori pubblici. Al fine d'individuare le
più idonee soluzioni normative, volte a superare le richiamate
criticità e condividere eventuali modifiche della legislazione
vigente, il Presidente della Conferenza delle Regioni e delle
Province autonome nel mese di luglio ha chiesto al Ministro
l'istituzione di un tavolo tecnico-politico presso il suo
Ministero. La questione è già stata segnalata alle competenti
autorità nazionali ed è stata oggetto di confronto sia con la
Ministra del lavoro e delle politiche sociali e con la Ministra per
la disabilità in occasione delle loro recenti visite in Valle
d'Aosta che hanno assicurato di interessarsi del seguito della
problematica.
Presidente -
La parola alla consigliera Erika
Guichardaz.
Guichardaz E. (PCP) -
Grazie Assessore. Mi conforta la
sua risposta, vuol dire che le voci di corridoio non erano fondate,
quindi le chiederei solo se è possibile, vista la situazione
particolare che lei ha giustamente rappresentato, nel caso in cui
vi fossero novità, se in qualche modo lei possa far sapere cosa
avviene anche all'interno del Consiglio regionale, proprio perché
riteniamo che Fondazione Ollignan, come le altre fondazioni di cui
lei ha evidenziato le criticità rispetto alla nuova legge del terzo
settore, non abbiano delle ripercussioni in questo senso.
