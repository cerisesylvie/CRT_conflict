Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 4403 del 6 aprile 1993 - Resoconto
OGGETTO N. 4403/IX Ritardi nella realizzazione della
tangenziale sud di Aosta.
(Interpellanza)
Interpellanza Rilevato che nel corso del corrente anno verrà
aperto al traffico il tratto autostradale Sarre-Morgex;
Constatati i notevoli ritardi con cui procedono i lavori di
realizzo della Tangenziale sud di Aosta, i quali di fatto rendono
anacronistica l'apertura del tratto autostradale a monte;
i sottoscritti consiglieri regionali del Gruppo PDS,
interpellano
L'Assessore regionale ai Lavori Pubblici per sapere:
1) quali sono i motivi del ritardo registrato nel realizzare la
Tangenziale sud di Aosta, quali i tempi prevedibili per la sua
ultimazione e quali le iniziative prese per accelerare
l'esecuzione.
Firmato: Bajocco, Chenuil e Cristina Monami.
Presidente
Chi intende illustrare
l'interpellanza?
La parola va al Consigliere Bajocco.
Bajocco (GV-PDS-SV)
Abbiamo voluto presentare
questa interpellanza perché il problema è abbastanza scottante, e
già da parecchio tempo. A questo Consiglio sono pervenute diverse
petizioni da parte dei cittadini che abitano nella zona di via Roma
e via Parigi, dove ogni giorno transitano migliaia di mezzi pesanti
che creano non pochi disagi a coloro che abitano in quelle zone.
Con questa interpellanza chiediamo all'Assessore competente quando
saranno ultimati i lavori di realizzazione della tangenziale,
proprio per venire incontro ai disagi di cui parlavo prima.
Ringrazio anticipatamente per la risposta dell'Assessore.
Presidente
La parola all'Assessore dei lavori
pubblici Vallet.
Vallet (UV)
Ho già avuto modo durante l'ultima
seduta, intervenendo in una mozione presentata dal Gruppo
democristiano, di illustrare quelle che sono le problematiche
legate alla realizzazione della tangenziale. Per quanto riguarda il
primo tronco, e cioè quello che è in concessione alla SAV, la
realizzazione ha raggiunto il 90 percento dell'opera e i ritardi
che si sono accumulati sono dovuti ai problemi inerenti la
disponibilità delle aree nel tratto adiacente all'area militare di
Pollein. Per quanto concerne invece il secondo tronco, e cioè il
tratto compreso nei comuni di Gressan e Jovençan, anche qui i
lavori sono completati al 90 percento e devo dire che il tempo
utile per la realizzazione concesso alle imprese scade nel mese di
luglio 1993 e non siamo quindi in ritardo.
Lo stesso discorso vale per il primo lotto, quello aggiudicato
al raggruppamento Freydoz Eurovie, dove però abbiamo il cantiere
fermo in questo momento perché ci sono problemi societari che
riguardano tutte le imprese del gruppo Freydoz. Stiamo in questi
giorni mettendo a punto procedure affinché l'impresa mandante,
l'Eurovie, possa completare i lavori che non sono stati compiuti
dall'impresa mandataria. Anche per questo tronco è prevista
l'ultimazione per il mese di agosto 1993. Restano da realizzare le
opere complementari e cioè la segnaletica, i guardrail e le
pavimentazioni bituminose, opere per le quali stiamo procedendo in
questi giorni alla predisposizione per espletare le gare di
appalto.
Se quindi non ci saranno ulteriori complicazioni, contiamo di
completare la realizzazione dell'opera per il tardo autunno del
1993.
Presidente
La parola per la replica al Consigliere
Bajocco.
Bajocco (GV-PDS-SV)
Mi dispiace di non essere stato
presente in Consiglio quando è avvenuta la discussione della
mozione presentata dalla Democrazia Cristiana ma non c'ero per
ragioni di salute e questo mi ha spinto a presentare questa
interpellanza. Sento da parte dell'Assessore che i lavori del primo
tronco sono già stati realizzati fino al 90 percento e che il
tronco della regione si sta completando nonostante i problemi
tecnici con l'impresa Freydoz. Io mi auguro che si risolvano al più
presto e speriamo che i tempi a cui l'Assessore accennava vengano
rispettati e che entro la fine del 1993 si possano finalmente
togliere dalla città di Aosta, e in particolare modo dalla
circonvallazione, quei mezzi pesanti che da anni transitano senza
tregua.
Si dà atto che alle ore 10,22 presiede il Vicepresidente
Trione.
