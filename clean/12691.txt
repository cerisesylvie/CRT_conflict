Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3627 del 16 luglio 1992 - Resoconto
OGGETTO N. 3627/IX Installazione dell'apparecchiatura per la
risonanza magnetica presso l'Ospedale di Aosta.
(Interpellanza)
Interpellanza Vista la legge regionale che ha stanziato una
rilevante somma per l'acquisto della apparecchiatura per la
risonanza magnetica, quale struttura importante per l'ospedale di
Aosta;
Dato atto che le procedure per l'installazione di questo
macchinario sono state avviate da tempo;
i sottoscritti consiglieri regionali
Interpellano
l'Assessore competente per sapere:
- se sono stati individuati i locali ove posizionare
l'apparecchiatura per la Risonanza magnetica;
- se le procedure con i Ministeri competenti sono state
definite;
- quale intenzione ha la Giunta regionale su questo problema di
particolare importanza per la diagnosi di certi tipi di
malattie.
F.to: Bondaz, Ricco, Chiofalo.
Presidente Ha chiesto di illustrare l'interpellanza il
Consigliere Bondaz.
Bondaz (DC) Abbiamo presentato questa interpellanza perché non
abbiamo più saputo nulla su questo problema che a nostro giudizio
riveste un'importanza non indifferente per quanto riguarda la
salute dei concittadini.
Il Consiglio regionale aveva approvato 7-8 mesi fa, un disegno
di legge per il finanziamento di circa 4 miliardi e mezzo di lire
che avrebbe dovuto servire non solo all'acquisto del macchinario
relativo, ma anche ai lavori di carattere edile che sarebbero stati
necessari per il suo utilizzo.
Successivamente la Giunta aveva predisposto una delibera ed
aveva nominato un tecnico che avrebbe dovuto seguire tutta la
procedura della risonanza magnetica nei confronti dei Ministeri
competenti perché vi erano delle necessità di ordine tecnico da
definire con i Ministeri. Credo poi che siano stati individuati
anche i locali dove sarebbe stata inserita l'apparecchiatura; e
cioè nei vecchi magazzini dell'ospedale.
Vorremmo quindi sapere se quanto è stato a suo tempo predisposto
è stato effettuato.
Presidente
Ha chiesto la parola l'Assessore alla
Sanità e Assistenza sociale, Cout.
Cout (PCI-PDS)
Questo è un problema molto
importante e va affrontato con tutte le attenzioni e le valutazioni
necessarie.
Mi risulta infatti che già in origine la scelta è avvenuta con
pareri discordi. Non vorrei sbagliare, ma lo stesso Assessorato ha
preso tale decisione in modo molto affrettato e la mia prima
considerazione sarebbe quella di sapere quali valutazioni sono
state fatte in quel momento.
Questo perché noi ci siamo fatti cura di verificare alcune
questioni e siamo venuti a conoscenza di alcuni dati che voglio
sottoporre al parere del Consiglio.
Sulla richiesta che abbiamo fatto, per conoscere gli interventi
di risonanza magnetica effettuati nell'anno 1991, non risulta che
ci siano dei dati sicuri presso l'ospedale San Raffaele di Milano,
dove sono state effettuate circa 260 prestazioni per un costo di
220 milioni.
E' stata decisa la spesa di 4 miliardi e mezzo, ma se gli
interventi sono quelli menzionati, per ammortizzare una spesa di
questo tipo ci vorrebbe un'utenza di 25 anni! Ci sono altre spese
che non rientrano nella cifra predisposta. Per il funzionamento del
macchinario è prevista una spesa di circa 300 milioni oltre a circa
500 milioni per il personale medico addetto.
Il problema comunque non è questo perché la Regione, quando è
necessario per una precisa necessità, i soldi li ha sempre
trovati.
Direi che la questione più grossa è quella del locale. Il
Consigliere Bondaz faceva riferimento ad un locale, ma a me risulta
che invece era stato deciso mettere il macchinario in un
semi-interrato in un'ala dell'ospedale e, a detta dei tecnici e di
tutte le persone interessate, esistono enormi problemi di
schermatura con conseguenze anche nei reparti attigui e
sovrastanti.
Tutto questo secondo il nostro parere va visto sotto il profilo
di una ristrutturazione più complessiva dell'ospedale.
Io sono stato ieri l'altro in ospedale per verificare la
situazione che in alcuni reparti, come Medicina e Oncologia, è
disastrosa. La Regione dovrebbe quindi pensare innanzi tutto a
ristrutturare queste aree e nel contempo pensare anche ad un posto
dove mettere il macchinario della risonanza magnetica. Le scelte
vanno comunque fatte con priorità come diceva il Consigliere
Beneforti, tenendo innanzi tutto conto delle esigenze della
collettività.
Con modestia quindi ci siamo presi cura di mette insieme alcuni
dati e prendere un attimo di pausa dopodiché tutti i dati insieme
verranno valutati non dall'Assessore personalmente, ma dalla Giunta
nel suo complesso. Dopo questo attimo di pausa la Giunta valuterà
se e come mandare avanti la questione.
Per ciò che riguarda le autorizzazioni del Ministero, ci risulta
tra l'altro che non esistano più tali necessità.
Presidente
Ha chiesto la parola il Consigliere Bondaz,
ne ha facoltà.
Bondaz (DC)
Io sono abbastanza stupito delle risposte
dell'Assessore perché capisco che il partito comunista sia
diventato PDS e quindi ha subito una trasformazione non
indifferente, ma che, da PDS diventi partito liberale mi sembra un
po' più complicato.
Questo perché la sua risposta iniziale è stata prettamente
finanziaria e di ordine economico che nulla ha a che vedere con
quelle che sono le esigenze della collettività valdostana per
quanto riguarda le questioni delle malattie e della salute.
Il fatto che si siano spesi 220 milioni per questo tipo di cura
a Milano, può anche darsi, ma teniamo conto che queste persone sono
andate a Milano anziché rimanere ad Aosta.
Ma, se si ha paura delle novità in campo tecnologico così come
era avvenuto a suo tempo da parte di alcune frange del Consiglio
regionale quando si acquistò la "TAC", allora qui ci troviamo di
fronte ad una situazione abbastanza strana.
Le pause di riflessioni a cui fa riferimento l'Assessore sono
solo delle motivazioni dietro le quali esiste la non volontà di
andare avanti. Bisognerebbe avere il coraggio di dire chiaramente
che ciò che è stato fatto dal Consiglio regionale e successivamente
dalla Giunta, sono decisioni che vanno revocate.
Ricordo all'Assessore Cout che su questo argomento si fecero
delle valutazioni da parte di tutta la precedente maggioranza e si
decise di portare avanti questo problema perché era un problema che
riguardava la collettività, l'utenza dei malati della nostra
Regione a fronte della quale vi era una relazione prima verbale e
poi scritta da parte del responsabile del Primariato della
Radiologia.
Prego il Presidente di richiamare la stampa affinché faccia
silenzio e lasci parlare senza fare commenti.
Per quanto riguarda la difficoltà di trovare i locali può anche
essere come dice l'Assessore, ma la cifra stanziata era proprio in
considerazione di questa difficoltà perché il solo macchinario che
interessa la nostra Regione potrà costare 1 miliardo di lire
circa.
Il responsabile della Radiologia fece una relazione tecnica che
dava il suo parere positivo all'acquisto di questo macchinario che
non serviva per tutte le malattie, ma a completare il servizio
della "TAC".
Io mi auguro che da parte dell'Assessorato competente si
facciano delle valutazioni molto serie.
Mi dispiace infine, dover dire che le risposte dell'Assessore
Cout sono risposte limitative per un problema di estrema
importanza.
