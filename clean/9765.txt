Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 886 del 30 novembre 1989 - Resoconto
OGGETTO N. 886/IX - Disegno di legge: "Approvazione ed avvio
nella scuola del programma di iniziative di lotta all'abuso di
sostanze lecite ed illecite nella Valle d'Aosta ed adozione di
linee guida per la prevenzione".
Presidente - Ha chiesto di parlare l'Assessore alla Sanità ed
Assistenza Sociale Lanièce, ne ha facoltà.
Lanièce
(DC)
- L'impegno della Regione nell'ambito
della lotta alla droga è stato caratterizzato da un coordinato di
interventi finalizzati alla realizzazione di una catena
assistenziale capace di assicurare la reale presa in carico della
complessa problematica relativa alla tossicodipendenza.
In tale ottica è stata prioritariamente realizzata una indagine
epidemiologica che ha fornito i presupposti conoscitivi,
indispensabili per un intervento adeguato, e successivamente è
stata costituita l'Unità Operativa per l'Assistenza ai
tossicodipendenti, aperta all'utenza a partire dal settembre
1988.
Inoltre si è provveduto a destinare la struttura di proprietà
regionale denominata "E. Desaymonet", sita a Talapé, a comunità
residenziale per il ricovero e la riabilitazione di soggetti
tossicodipendenti.
A complemento del programma assistenziale saranno realizzati a
breve termine interventi finalizzati alla costituzione e/o al
sostegno di servizi integrativi al servizio ambulatoriale
dell'U.S.L. e alla comunità terapeutica residenziale, quali, ad
esempio, un centro di primo ascolto o centro crisi e una comunità
non residenziale con finalità di reinserimento sociale.
Il Progetto Arianna è costituito di due parti; la prima, che
viene approvata con il testo di legge, prevede in via immediata la
realizzazione nel mondo della scuola di un programma di interventi,
sistematici e coordinati, collocati in un arco di tempo di sei
anni, nella consapevolezza che la scuola, considerata nelle sue
componenti fondamentali (il corpo docente, gli studenti, i
genitori), è una delle aree prioritarie di intervento per la
prevenzione dell'uso-abuso della droga. All'articolo 1 e
all'articolo 2 sono sono proposti degli articoli previsti e
concordati con la I e V Commissione, che sono già allegati nei
pareri delle due Commissioni, che come esecutivo accogliamo.
Presidente
- E' aperta la discussione generale.
Ha chiesto di parlare il Consigliere Mafrica, ne ha facoltà.
Mafrica
(PCI)
- Anche se il disegno di legge è
stato presentato al Consiglio il 21 novembre, ed oggi siamo al 30,
quindi l'esame non è stato approfondito forse come la materia
avrebbe richiesto, voteremo a favore del disegno di legge, perchè
riteniamo di non dover far ricadere su chi ne può beneficiare le
responsabilità dei ritardi o dei conflitti che si innescano in
Consiglio fra l'esecutivo e il legislativo.
La materia trattata è sempre all'ordine del giorno; oggi sono
stati forniti i dati sui morti in Italia nei primi 11 mesi: 831
giovani sono già morti a causa degli effetti della droga, senza
contare anche tutte le stragi che nelle battaglie fra le bande
avvengono in tante regioni italiane.
E' sempre oggi in discussione nel Parlamento la legge sull'uso
delle sostanze stupefancenti, che vede una contrapposizione molto
netta fra due orientamenti: un orientamento che ritiene di
accentuare la fase più repressiva, introducendo, anche se in un
momento successivo, la punibilità del tossicodipendente, ed un
orientamento che ritiene invece controproducente questo tipo di
azione da parte dello Stato.
Ci auguriamo che prevalga nel Parlamento l'orientamento del
recupero e della prevenzione; riteniamo che sarebbe dannoso per la
società, per i giovani e per le famiglie andare verso una
situazione che avvicini il tossicodipendente allo spacciatore e al
trafficante.
Anche per questi motivi diamo nel merito un giudizio positivo su
questo disegno di legge, perchè intende intervenire nella fase
della prevenzione, attraverso dibattiti che coinvolgono gli
insegnanti, le famiglie, gli studenti delle scuole superiori. Verrà
iniziata una attività diffusa e di un certo respiro, che potrà
avere nel processo educativo dei giovani la sua importanza.
Il nome del progetto, Progetto Arianna, richiama quel filo che
ha aiutato Teseo a sfuggire dal labirinto del Minotauro; ci
auguriamo che nella società valdostana l'attività di prevenzione ed
il recupero fatto attraverso le comunità terapeutiche e i centri di
accoglienza valga a sottrarre i giovani valdostani da questo
labirinto difficile e spesso senza uscita.
Presidente
- Dichiaro chiusa la discussione generale.
Si passa all'esame dell'articolato. Do lettura dell'articolo
1:
Articolo 1
1. E' approvato il piano di lotta all'abuso di sostanze lecite
ed illecite nella Valle d'Aosta e sono adottate le linee guida per
la prevenzione, secondo quanto indicato nell'elaborato denominato
Progetto Arianna che costituisce allegato alla presente legge.
2. All'avvio ed alla realizzazione del suddetto piano
nell'ambito delle scuole presenti sul territorio regionale, si
provvede a decorrere dall'anno scolastico 1989-1990, secondo
criteri e modalità stabiliti in tale piano.
3. La Regione, nella programmazione di iniziative e di
interventi a favore della famiglia e della comunità sociale
allargata, nonchè nella promozione e nel coordinamento di
interventi a favore dei giovani, assume quale orientamento e
indirizzo le linee guida per la prevenzione, indicate nel Progetto
Arianna.
Presidente
- All'articolo 1 c'è l'emendamento sostitutivo
dell'intero articolo da parte della V Commissione. Ne do
lettura:
L'articolo 1 è sostituito dal seguente:
Articolo 1
1. E ' approvato il piano di lotta all'abuso di sostanze lecite
ed illecite nella Valle d'Aosta e sono adottate le linee guida per
la prevenzione, relativamente al programma di intervento nella
scuola secondo quanto indicato nell'elaborato denominato "Progetto
Arianna", che costituisce allegato alla presente legge.
2. All' avvio ed alla realizzazione del suddetto piano
nell'ambito delle scuole presenti sul territorio regionale, si
provvede a decorrere dall'anno scolastico 1989-1990, secondo
criteri e modalità stabiliti in tale piano.
Lo pongo in votazione.
Esito della votazione:
Presenti, votanti e favorevoli: 28
Il Consiglio approva all'unanimità
Presidente
- Do lettura dell'articolo 2:
Articolo 2
1. Nell'ambito del Gruppo Tecnico Permanente di Lavoro per le
attività di programmazione, verifica, controllo e consulenza
relativa agli interventi di prevenzione, cura e riabilitazione
delle tossicodipendenze, è istituita una Struttura di Progetto,
costituita dal personale dell'Ufficio per l'Educazione alla Salute
e la prevenzione delle tossicodipendenze della Sovraintendenza agli
Studi, nonchè da personale amministrativo così individuato:
- n. 2 coadiutore
-n. 1 segretario
2. All'assegnazione di tale personale provvede la Giunta
Regionale mediante personale dipendente della Regione, o assunto
con rapporto a tempo determinato per una durata non inferiore a tre
anni.
3.La Struttura di progetto provvede in particolare alle esigenze
di direzione organizzativa degli interventi, nonchè alle attività
di segreteria e contabilità e ad ogni altro compito necessario per
la realizzazione del progetto, fatti comunque salvi i compiti
attribuiti ai capi di Istituto, i quali provvedono per l'attuazione
degli interventi.
4. Contestualmente al provvedimento della Giunta Regionale di
costituzione della Struttura, si provvede altresì alla
determinazione della Sede e della dotazione delle attrezzature
tecniche e delle apparecchiature, necessarie al funzionamento della
medesima.
5. Al coordinamento tecnico del Progetto ed alla verifica
dell'andamento e dei risultati dell'attuazione dello stesso,
provvede il Gruppo Tecnico Permanente di Lavoro per le
Tossicodipendenze, che predispone a tal fine relazione
6. Ai compiti di finanziamento e di gestione amministrativa del
Progetto, necessari all'attuazione del progetto medesimo, provvede
l'Assessorato alla Sanità ed Assistenza Sociale, tramite gli Uffici
del Servizio della Sanità e tutela sanitaria dell'Ambiente.
Presidente
- All'articolo 2 vi è un emendamento
sostitutivo del 2 comma, che recita:
Il secondo comma è sostituito dal seguente:
2. All' assegnazione di tale personale provvede la Giunta
Regionale mediante personale dipendente dalla Regione, o assunto
con rapporto a tempo determinato, secondo le modalità previste dal
vigente contratto di lavoro del personale regionale.
Lo pongo in votazione.
Esito della votazione:
Presenti, votanti e favorevoli: 28
Il Consiglio approva all'unanimità
Presidente
- Do lettura dell'articolo 2 nel testo così
emendato:
Articolo 2
1. Nell'ambito del Gruppo Tecnico Permanente di Lavoro per le
attività di programmazione, verifica, controllo e consulenza
relativa agli interventi di prevenzione, cura e riabilitazione
delle tossicodipendenze, è istituita una Struttura di Progetto,
costituita dal personale dell'Ufficio per l'Educazione alla Salute
e la prevenzione delle tossicodipendenze della Sovraintendenza agli
Studi, nonchè da personale amministrativo così individuato:
- n. 2 coadiutore
-n. 1 segretario
2. All' assegnazione di tale personale provvede la Giunta
Regionale mediante personale dipendente dalla Regione, o assunto
con rapporto a tempo determinato, secondo le modalità previste dal
vigente contratto di lavoro del personale regionale.
3.La Struttura di progetto provvede in particolare alle esigenze
di direzione organizzativa degli interventi, nonchè alle attività
di segreteria e contabilità e ad ogni altro compito necessario per
la realizzazione del progetto, fatti comunque salvi i compiti
attribuiti ai capi di Istituto, i quali provvedono per l'attuazione
degli interventi.
4. Contestualmente al provvedimento della Giunta Regionale di
costituzione della Struttura, si provvede altresì alla
determinazione della Sede e della dotazione delle attrezzature
tecniche e delle apparecchiature, necessarie al funzionamento della
medesima.
5. Al coordinamento tecnico del Progetto ed alla verifica
dell'andamento e dei risultati dell'attuazione dello stesso,
provvede il Gruppo Tecnico Permanente di Lavoro per le
Tossicodipendenze, che predispone a tal fine relazione annuale.
6. Ai compiti di finanziamento e di gestione amministrativa del
Progetto, necessari all'attuazione del progetto medesimo, provvede
l'Assessorato alla Sanità ed Assistenza Sociale, tramite gli Uffici
del Servizio della Sanità e tutela sanitaria dell'Ambiente.
Lo pongo in votazione.
Esito della votazione:
Presenti, votanti e favorevoli: 28
Il Consiglio approva all'unanimità
Presidente
- Do lettura dell'articolo 3:
Articolo 3
1. Nell'ambito delle finalità e degli obiettivi previsti dalla
presente legge, la Regione, mediante gli Assessorati competenti,
promuove apposite iniziative per la massima diffusione e conoscenza
del Progetto Arianna.
Presidente
- Pongo in votazione l'articolo 3.
Esito della votazione:
Presenti, votanti e favorevoli: 27
Il Consiglio approva all'unanimità
Presidente
- Do lettura dell'articolo 4:
Articolo 4
1. Per l'applicazione della presente legge è autorizzata la
spesa annua di lire 650.000.000 a valere sul capitolo 39400 del
bilancio di previsione della Regione per l'anno 1989, che presenta
la necessaria disponibilità.
2. Al finanziamento del Progetto negli anni successivi si
provvederà con apposita legge regionale, nell'ambito del Bilancio
di Previsione della Regione, in corrispondenza alla durata del
Progetto medesimo.
Presidente
- Pongo in votazione l'articolo 4.
Esito della votazione:
Presenti, votanti e favorevoli: 27
Il Consiglio approva all'unanimità
Presidente
- Do lettura dell'articolo 5:
Articolo 5
1. La presente legge è dichiarata urgente ai sensi del terzo
comma dell'articolo 31 dello Statuto Speciale ed entrera in vigore
il giorno successivo a quello della sua pubblicazione nel
Bollettino Ufficiale della Regione.
Presidente
- Pongo in votazione l'articolo 5.
Esito delal votazione:
Presenti, votanti e favorevoli: 27
Il Consiglio approva all'unanimità
Presidente
- Pongo in votazione l'allegato.
(...omissis...)
Esito della votazione:
Presenti, votanti e favorevoli: 30
Il Consiglio approva all'unanimità
Presidente
- Pongo in votazione la legge nel suo
complesso.
Esito della votazione:
Presenti, votanti e favorevoli: 30
Il Consiglio approva all'unanimità
***
