Classificazione
ASSISTENZA SANITARIA E OSPEDALIERA
ASSISTENZA SOCIALE



Oggetto del Consiglio n. 3927 del 18 settembre 2024 - Resoconto
OGGETTO N. 3927/XVI - Interrogazione: "Benefici attesi
dall'acquisizione del servizio specialistico di analisi e
valutazione della performance della Regione Valle d'Aosta
nell'adempimento ai LEA".
Bertin (Presidente) -
Punto n. 29. Risponde l'assessore
Marzi.
Marzi (SA) -
Non lo dico mai, ma grazie, collega Manfrin,
per quest'iniziativa. "Conoscere quali siano i benefici che il
servizio specialistico di analisi e valutazione potrebbe portare":
il testo della sua iniziativa pare interrogare sul perché si sia
approvata l'acquisizione di un servizio specialistico di analisi e
di valutazione della
performance
della Regione
nell'adempimento ai Livelli Essenziali di Assistenza o LEA quando
già esiste, il nuovo sistema di garanzia, a livello statale.
Riteniamo quindi che sia innanzitutto necessario definire le due
attività che lei cita, evidenziandone le finalità e le
differenze.
Il nuovo sistema di garanzia è lo strumento attraverso cui il
Ministero della salute valuta l'erogazione delle prestazioni
sanitarie da parte delle Regioni con l'utilizzo di una serie di
indicatori e di parametri standard uguali per tutte le Regioni. A
tale valutazione consegue pertanto una fotografia che rappresenta
una situazione in un dato momento storico. Una fotografia che,
proprio in ragione della modalità con cui viene scattata, come già
abbiamo avuto più volte modo di spiegare in aula, in determinati
casi non rappresenta in modo completo ed esaustivo la realtà.
Questo può accadere soprattutto in realtà territoriali di montagna
come la nostra, caratterizzate da limiti dimensionali di
popolazione e da una complessità morfologica che abbiamo già avuto
modo di dire parlando prima con il collega Baccega rispetto al tema
del costo sintetico.
Il servizio specialistico di analisi e di valutazione della
performance
della Regione e dell'adempimento ai livelli
essenziali di assistenza reso da parte di un soggetto qualificato e
indipendente ha invece un fine completamente diverso. Partendo
infatti dai risultati del nuovo sistema di garanzia e da un'analisi
precisa del contesto di riferimento, si pone l'obiettivo di
definire le aree prioritarie di intervento, nonché azioni di
miglioramento e di potenziamento da porre in essere, naturalmente
rispetto alla gestione dei dati. Questo servizio specialistico fa
parte delle iniziative che questo Assessorato ha avviato, ponendo
grande attenzione appunto alla qualità dei nostri dati proprio al
fine di monitorare e migliorare gli indicatori del nuovo sistema di
garanzia. Si tratta infatti di un'attività nuova, in passato non
svolta in maniera così approfondita, anche in considerazione della
specificità della Valle d'Aosta che sovente non compariva neanche
nelle analisi e nelle pubblicazioni dei dati sanitari in quanto non
direttamente collegata ai finanziamenti statali. In poche parole,
visto che ci finanziamo da soli, non ci chiedevano neanche i dati
ed eravamo una Regione dipinta di grigio quando tutte quante le
altre Regioni avevano colori a seconda della fotografia data in
quel momento.
Oggi l'analisi dei dati e dei flussi è diventata un'attività
importante e imprescindibile per ogni tipo di azione e per questo,
presso la struttura competente dell'Assessorato, in particolar modo
del Dipartimento sanità e salute, abbiamo costituito nel 2023 un
ufficio, Flussi regionali, che collabora con l'Ufficio sistemi
informativi dell'Azienda USL. In tale sinergia si sta analizzando
ogni singolo flusso di dati nell'ambito del nuovo sistema
informativo sanitario del Ministero della salute al fine di
migliorare la qualità, la coerenza e la completezza dei dati stessi
inviati al Ministero. Proprio a tal fine, nel primo semestre 2024,
si è tenuto un corso di formazione sui flussi organizzato da
Agenas, che abbiamo specificatamente chiesto, come Dipartimento, di
dedicare a dipendenti regionali e aziendali che si occupano della
materia proprio perché, di fatto, è risultata essere una novità.
Ricordiamo infatti che i dati dell'ultimo
report
del nuovo
sistema di garanzia si riferiscono al 2022. Pertanto, sebbene il
lavoro che gli uffici stanno svolgendo abbia già fornito importanti
risultati, ad esempio il raggiungimento nel 2023 del
target
PNRR per l'Assistenza Domiciliare Integrata (ADI) che ne è un
esempio, ci attendiamo che significativi miglioramenti nella
gestione e trasmissione dei nostri dati diano evidenze nei prossimi
anni.
L'attenzione rimane quindi chiaramente alta, anche e soprattutto
sulla qualità delle prestazioni sanitarie, perché è importante
capire che un conto sono le prestazioni sanitarie, che rimangono la
centralità della questione perché naturalmente è con la prestazione
sanitaria che tu, di fatto, rendi un servizio adeguato o meno alla
tua comunità, un altro conto sono i dati che rendono evidenti
queste prestazioni sanitarie o meno e un'altra cosa ancora è la
gestione dei flussi di questi dati.
Su questo fronte, a gennaio 2024, è stato infatti organizzato,
sempre in collaborazione con Agenas, un corso di formazione per i
referenti clinici aziendali sugli indicatori del Programma
Nazionale Esiti, altra cosa e cioè il PNE, un altro strumento di
valutazione della qualità dell'assistenza. A seguito del corso,
sono stati poi avviati due
audit
clinici con Agenas proprio
su due indicatori che intendiamo migliorare in diminuzione e che
sono il numero di parti cesarei per i quali siamo sempre rossi,
rispetto ovviamente al numero di abitanti, e i giorni di ricovero
per gli interventi di colecistectomia laparoscopica.
Inoltre, in attuazione di una delle azioni previste per il 2024
dal piano operativo annuale del Piano per la Salute e il Benessere
Sociale (PSBS), sarà costituito a breve un gruppo di lavoro per la
valutazione e il miglioramento della performance rilevata sia
attraverso gli indicatori del nuovo sistema di garanzia, che lei
chiede, che del Programma Nazionale Esiti (PNE) composto da
referenti regionali e aziendali con l'obiettivo di definire un
protocollo condiviso di miglioramento in tal senso.
Queste sono le azioni per migliorare i dati e gli indicatori
che, ribadiamo, della sanità valdostana fotografano soltanto alcuni
aspetti e in modo necessariamente parziale e non esaustivo. Gli
stessi quindi non sono sicuramente rappresentativi e non rendono
merito di tutto l'impegno profuso dal personale sanitario in questi
anni, né restituiscono la reale qualità delle prestazioni
sanitarie, soprattutto se queste prestazioni non rientrano appunto
tra gli indicatori di due sistemi nazionali diversi.
Aggiungiamo che è attualmente in corso lo studio conferito
all'Università del Piemonte orientale per la fattibilità in tal
senso, altro indicatore, della rete epidemiologica regionale, che
si concluderà con una proposta di modello organizzativo
dell'Osservatorio epidemiologico regionale.
A corollario di tutte queste attività, abbiamo pertanto ritenuto
importante, per non cadere nell'autoreferenzialità, ricevere una
valutazione esterna da parte di un soggetto qualificato e
indipendente che ha già svolto analoghi incarichi per altre
Regioni. Il rapporto che riceveremo ci permetterà inoltre di
comprendere se abbiamo individuato tutte le aree su cui dobbiamo
lavorare per migliorarci e se sarà bene prevedere azioni di
miglioramento ulteriori rispetto a quelle da noi già individuate.
Questo a ulteriore conferma che stiamo cercando in ogni modo di
dare una fotografia più corretta degli aspetti in termini di
gestione dei dati delle prestazioni sanitarie di riferimento.
È importante, collega Manfrin, prima della sua replica, che
ovviamente non so quale sarà, avere - perché è già capitato in
quest'aula di fare analisi di questo genere - un chiaro distinguo
tra le prestazioni, i dati che si evidenziano rispetto alle
prestazioni che, in alcuni casi, ripeto, sono eterodiretti, nel
senso che i canali di analisi per la prossima analisi sia del PNE
che del piano del sistema di garanzia vengono decisi ovviamente a
livello centrale.
Terza cosa che, rispetto a quello che viene deciso a livello
centrale, deve essere analizzata è la gestione dei flussi dei dati,
che spesso è risultata essere un problema ancora maggiore rispetto
ai dati stessi. Gli ambiti di riferimento pertanto sono tre e
divisi tra loro.
Presidente -
Per la replica, la parola al consigliere
Manfrin.
Manfrin (LEGA VDA) -
Sono io che la ringrazio, Assessore,
perché avevo bisogno di alcuni chiarimenti e me li ha forniti.
Cominciamo con le curiosità che si trovano nella DGR 950, con la
quale si delibera l'accordo con Gimbe, dove, tra l'altro, si
trovano - lo noterà perché sono
on-line
, evidenziate perché
inserite di pugno da lei, Assessore - delle frasi, che sono:
"Competenti strutture del Dipartimento sanità e salute" per ben due
volte e lei ne parla quando parla degli incontri avvenuti con
Gimbe. Lo sa perché? Perché - e questo è il parere che esce fuori -
pare che quasi lei abbia fatto tutto da solo, cioè si sia visto con
il Presidente della Fondazione, abbia fatto le videochiamate,
eccetera, e poi a un certo punto si sia detto: "Caspita, ma qui
penseranno che ho fatto tutto da solo, mettiamo che c'erano anche
le strutture competenti della sanità" e queste correzioni sono
evidenti perché
(incomprensibile)
se le è
dimenticate, c'è l'evidenziatura. Curiosamente la DGR è preceduta
in data 8 agosto, visto che si parla di comunicazione, dal
reperimento di un
social media manager
per l'USL, per la
modica cifra di 45 mila euro, il 5 agosto da un ulteriore
finanziamento per relazioni esterne e comunicazione (30 mila euro)
e altrettanto curiosamente dall'adesione precipitosa alla Rete
Civica "Salviamo il servizio sanitario nazionale" promossa sempre
da Gimbe, una serie di coincidenze prima che arrivi l'accordo con
Gimbe.
Che cosa diceva lei di Gimbe e delle analisi che forniva? Le
cito quello che ha detto nella seduta del 3 aprile del 2024: "Oltre
a questo, è importante capire subito che stiamo parlando degli
stessi dati rielaborati per un'altra tesi di riferimento - è chiaro
che, quando è scritto: "di riferimento", è suo - da una Fondazione
privata che giustamente dei dati può fare quello che ritiene più
opportuno. Il rapporto di Gimbe non riporta criticità ulteriori e
diverse rispetto a quelle che abbiamo già più volte riportato in
aula". Questo è quello che diceva lei. Poi c'è quello che dice il
direttore Uberti: "Dati Gimbe vecchi, la situazione attuale è
migliore", cioè tutti e due avete criticato Gimbe, però gli si
richiede una bella consulenza.
In effetti, guardando l'ultimo rapporto Gimbe 2022, i dati
confermano quello che già il Ministero della sanità, gratuitamente,
afferma, cioè che la nostra Regione è insufficiente di tutti e tre
gli indicatori: prevenzione, distrettuale e ospedaliera.
Nonostante quindi le spiegazioni, o oscuro... o forse lei ha
detto: "Non cadere nell'autoreferenzialità", è eccessivamente
lampante il motivo per cui si è deciso di affidare a una
fondazione, tra l'altro, una fondazione senza scopo di lucro, che
prende però 18 mila euro per fare le sue consulenze, alla faccia
del "senza scopo di lucro", complimenti, quindi è chiaro e lampante
il motivo per cui l'avete fatto, Assessore.
Queste valutazioni che voi avete sempre sdegnosamente rifiutato,
ogni volta che siamo venuti qui in aula dicendo: "Guardate, che
queste valutazioni vi bocciano", quelle del Ministero e anche
quelle di Gimbe, lei diceva: "Ma sono gli stessi dati, sono vecchi,
è una Fondazione privata, fanno schifo, chi se ne frega", adesso
però gli diamo 18 mila euro per sicurezza, facciamo una
consulenza.
Allora se noi mettiamo assieme le cose, anche rispetto alla
comunicazione che l'USL ha messo in campo, 45 mila di qua, 30 mila
di là, l'adesione a Gimbe, io credo che si arrivi a una verità e
ovviamente le interessa avere dei dati differenti per magari
utilizzarli nella prossima campagna elettorale, per dire: "Vedete,
le valutazioni sono diverse rispetto alle bocciature che abbiamo
già avuto, diamo una bella consulenza". Io però la metto in
guardia, Assessore, perché questo studio, adesso che abbiamo
svelato un po' l'arcano, potrà dare soltanto due esiti: nel primo
caso i dati non cambieranno, quindi Gimbe fotograferà esattamente
come fa il Ministero la stessa identica situazione, i dati sono
questi, non cambiano, quindi ci sarà una nuova bocciatura e ci sarà
evidentemente la palese certezza di aver speso soldi invano, per
avere l'identica bocciatura, è sufficiente leggere le valutazioni
del Ministero. Nel secondo caso invece i dati saranno migliori e a
quel punto però, Assessore, a nessuno potrà essere tolto il
sospetto che il miglioramento sia dovuto semplicemente magari al
pagamento della consulenza. Ti pago, mi fai una consulenza, i dati
migliorano. Questo sospetto ci sarà sempre, Assessore. Allora se
una Fondazione privata senza scopo di lucro fa delle analisi
gratuitamente, prendiamo le analisi gratuite; se le paga,
Assessore, evidentemente il sospetto non ce lo toglierà
nessuno.
