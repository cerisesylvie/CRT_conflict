Classificazione
ASSISTENZA SOCIALE
Associazionismo - volontariato



Oggetto del Consiglio n. 650 del 27 maggio 2021 - Resoconto
OGGETTO N. 650/XVI - Approvazione di risoluzione: "Sostegno
all'Aido Valle d'Aosta".
Bertin (Presidente)
- Il punto n. 59 è già stato
affrontato in precedenza. Propongo quindi un'inversione dell'ordine
del giorno, relativa alla risoluzione presentata e iscritta ieri,
risoluzione avente per oggetto il sostegno all'associazione Aido
della Valle d'Aosta, associazione donazioni organi. Mettiamo in
votazione l'inversione o la diamo per... Mettiamola in votazione.
La votazione è aperta per l'inversione dell'ordine del giorno. La
votazione è chiusa.
Presenti, votanti e favorevoli: 33.
L'inversione dell'ordine del giorno è approvata
all'unanimità.
Possiamo pertanto a questo punto affrontare l'oggetto 64.01,
vale a dire la risoluzione che ha per oggetto "Sostegno
all'Associazione Aido della Valle d'Aosta". Si è prenotato il
collega Jordan per l'illustrazione, ne ha facoltà.
Jordan (VdA Unie) -
Presentiamo questa risoluzione, e
ringrazio i componenti della maggioranza per averla proposta
assieme a me, così come ringrazio l'opposizione per averla
sostenuta e condivisa. Un'iniziativa che ha scopo di richiamare
l'attenzione su un'associazione tra le più importanti, appunto
l'Aido, l'Associazione Italiana Donazione Organi. La donazione
infatti è nelle sue molteplici forme un'espressione di reciprocità
e solidarietà, è un atto di generosità verso il prossimo, un modo
di trasformare un momento di dolore in speranza.
Infatti ognuno di noi può salvare delle vite, esprimendo il
proprio sì alla donazione, dobbiamo essere quindi orgogliosi di
quanto si possa, con una semplice manifestazione di volontà, essere
altruisti e solidali.
L'Aido in Valle d'Aosta è attiva da più di 40 anni e conta più
di seimila soci e possiamo essere fieri di vantare una delle più
alte percentuali d'iscritti in rapporto al numero di abitanti.
Oggi qui nel Consiglio parliamo di questa importante
associazione in quanto da diversi mesi viene contestata la
legittimità della sezione valdostana. Il direttivo nazionale Aido
contesta l'esistenza della sezione regionale a causa della non
attivazione delle sezioni comunali. Al di là dell'applicazione di
regole che mi sembrano eccessivamente restrittive e poco
flessibili, credo - ed è importante sottolinearlo - che lo scopo
principale dell'associazione sia la promozione e la donazione degli
organi attraverso gli associati, indipendentemente dalla loro
organizzazione.
Nella realtà valdostana, io ritengo che bene abbiano fatto i
primi rappresentanti anni fa a ragionare in termini regionali,
anziché disperdere le forze in piccole sezioni comunali.
Non considero altresì positiva l'assenza di dialogo tra il
direttivo nazionale e quello regionale, così come non considero
affatto utile per l'associazione il fatto che a livello centrale si
metta in discussione l'operato della sede regionale solo per
aspetti formali e non sostanziali.
Questa polemica e le prese di posizioni che si sono succedute
negli ultimi anni arrivano a un imminente commissariamento della
sezione regionale, queste polemiche non fanno bene a tutta
l'associazione ma soprattutto non promuovono l'immagine
dell'associazione e la donazione degli organi.
In ultimo è importante ricordare ed evidenziare l'increscioso
fatto della donazione di un immobile a favore della Aido valdostana
che - per una definizione non precisa ma scontata - nei fatti vede
l'Aido nazionale diventare intestataria di questo immobile, senza
nessun coinvolgimento del gruppo regionale, il quale doveva a
giusto titolo essere il beneficiario del lascito, perché così era
volontà.
Con questa risoluzione pertanto chiediamo al Governo regionale e
ai parlamentari valdostani di farsi promotori di tutte le
iniziative possibili a sostegno di questa importante associazione
per la comunità valdostana e per riaffermare il suo ruolo sociale
ed evitare il commissariamento.
Presidente -
Altri intendono intervenire? L'assessore
Caveri ne ha facoltà.
Caveri (VdA Unie) -
Mi raccontava prima la collega
Foudraz che ogni tanto vengo preso in giro perché faccio dei
riferimenti storici a cose che ho fatto precedentemente.
Io questa volta vorrei indirizzarmi alla Presidente nazionale
dell'Aido, perché credo che si debba ricordare il ruolo svolto
dall'Aido valdostana per l'approvazione nel 1999 della legge
"Disposizioni in materia di prelievi di trapianti di organi e di
tessuti".
Questa legge continua a essere la base della donazione degli
organi che, tra l'altro, pochi mesi fa è stata arricchita da un
elemento ulteriore: mentre prima, per decidere se si aderiva alla
donazione, diciamo anticamente, bisognava avere la tessera
dell'Aido nel portafoglio, poi questa legge sancì il principio
della scelta, quindi "sì" o "no" alla donazione degli organi. Da
pochi mesi è passato un altro principio che era rimasto inespresso
nella legge del 1999 per mancanza di decreti applicativi, vale a
dire che oggi s'intende che chi non aderisce alla donazione degli
organi abbia fatto una scelta di silenzio-assenso.
È un principio di civiltà importante che all'epoca venne
sancito. Che cosa c'entra l'Aido Valle d'Aosta? Questo è veramente
un aneddoto personale che ci tengo a comunicare ai colleghi proprio
per segnalare, anche alla Presidentessa nazionale dell'Aido,
l'importanza che ebbe questo gruppo di donatori valdostani, che è
invecchiato, e per segnalare che sono venuti un po' da tutti i
gruppi consiliari a spiegare la loro angoscia.
Ero un giovane deputato e partecipavo alle assemblee dell'Aido,
come facciamo molti di noi. Un giorno ero in ufficio e mi telefonò
un amico dalle Molinette di Torino. Suo figlio era caduto in un
burrone e i medici erano usciti dal Pronto Soccorso per dirgli che
non c'era più nulla da fare e che spettava a lui la scelta se
donare gli organi di suo figlio oppure no. Non riuscii a
convincerlo della bontà di questa scelta, però devo dire che mi si
accese una lampadina e riunii i medici dell'Ospedale di Aosta che
all'epoca si occupavano della materia e anche tutti questi
militanti della donazione degli organi iscritti all'Aido. Furono
settimane molto intense e grazie al loro supporto - essendo io
totalmente a digiuno della materia - scrivemmo la proposta di legge
che poi divenne legge.
Tra l'altro, all'epoca ricevetti persino delle minacce dalla
"Lega contro la predazione degli organi", che aveva sede a Bergamo,
e che mi fece, non c'erano ancora le mail quindi non fu un mail
bombing ma mi mandarono centinaia di lettere di protesta dicendo
che questa iniziativa valdostana era un'iniziativa eversiva che
mirava semplicemente a uccidere le persone, perché all'epoca si
riteneva che questo potesse capitare. È ovvio che la legge prevede
anche tutta una serie di misure molto severe e soprattutto - credo
sia la cosa più importante - consente alle persone di scegliere
loro, perché era estremamente doloroso e anche ingiusto che a fare
questa scelta dovessero essere le persone che vedevano ancora
respirare il loro caro, magari attaccato ad un respiratore.
Vedevano ancora il colorito e non credevano magari ai medici che
oggi, con un sistema di duplice controllo, hanno la possibilità di
andare verso quell'atto assolutamente straordinario che è la
donazione degli organi, in cui una persona cede, come in un
testimone, come in una staffetta per la vita, cede una parte del
proprio corpo a beneficio della rinascita di chi malato - in molti
casi, anche oggi - aspetta per mesi e per anni di poter vivere
normalmente, cosa che purtroppo non sempre avviene, come dimostrano
i dati.
Questo per dire che, a nome del Governo regionale, votiamo
questa proposta e ci auguriamo che ci sia dell'umanità da parte
della Presidente nazionale; si è creata questa querelle che è
basata anche su questa eredità che per errore di un notaio è stata
data all'Aido nazionale, anche se il notaio poi ha detto che la
volontà della persona che aveva ceduto questa eredità era di darla
all'Aido Valle d'Aosta, ma l'atto notarile dimostra qualche cosa di
diverso, ed è un vero peccato. L'Aido valdostano non aveva la
possibilità economica di aprire una causa e quindi oggi, con questo
documento da noi votato, si esprime una stima nei confronti della
nostra associazione regionale Aido e si spera che ci sia un afflato
di umanità, non si vada verso il commissariamento, anche al
tentativo di creare una specie di associazione dell'Aido nazionale
che si sovrapponga a questi vecchi militanti della donazione degli
organi cui si deve sostanzialmente l'approvazione della legge del
1999.
Presidente -
Consigliere Baccega, ne ha facoltà.
Baccega (PA) -
Per testimoniare, come gruppo, la nostra
vicinanza all'associazione Aido in questo momento complicato e
difficile. Noi normalmente siamo vicini a tutte le forme di
donazione, a tutte quelle forme di donazione che sostengono la
salute e soprattutto danno la vita, spesso, come ha detto poco fa
l'assessore Caveri, per una importante rinascita delle persone, e
questo è davvero importante.
La situazione dell'Aido della Valle d'Aosta è nota, è una
situazione estremamente bizzarra dove la burocrazia ci ha messo del
suo e credo che l'Aido nazionale non stia facendo una bella figura
rispetto a questo percorso ed è giusto che il Consiglio regionale
tutto si ponga al fianco di questa importante associazione che
tanto ha dato alla nostra regione e alle persone che ha sostenuto e
quindi credo che questa risoluzione, che votiamo con convinzione,
sia un modo significativo per sostenere il percorso di una
ricomposizione equilibrata di questa querelle.
Presidente -
Si è iscritta la consigliera Foudraz, ne ha
facoltà.
Foudraz (LEGA VDA) -
La risoluzione presentata in aula
oggi da tutti i gruppi consiliari va nella direzione univoca a
sostegno dell'associazione Aido regionale della Valle d'Aosta,
associazione di volontariato, e voglio sottolineare il termine
"volontariato", un'associazione che da oltre 40 anni, nello
specifico da 44 anni, svolge un ruolo importante sul territorio
valdostano. Un'associazione con più di 6.200 soci su una
popolazione di 125 mila abitanti, il maggior numero di iscritti in
Italia, come già anticipato dal collega Jordan. Ha una delle
percentuali di donazione più alte del Paese ma non ha gruppi
comunali.
Per questo l'Aido Valle d'Aosta dal mese di febbraio di
quest'anno è stata commissariata per le vicende che avete già
esposto.
Ricordo di aver letto nel mese di settembre 2020 un articolo
apparso sul quotidiano La Stampa, era un'intervista fatta a Paola
Borgnino, Presidente regionale dell'Aido la quale pronunciava le
testuali parole: "C'è un'assenza totale di dialogo tra direttivo
regionale e nazionale, che non vuole capire le nostre specificità.
Da noi non c'è la Provincia ma la Regione, da noi c'è un'unica
Azienda sanitaria. Ci chiedono di uniformarci, creando gruppi
comunali, almeno due, ma da noi hanno poco senso e porterebbero la
dispersione di risorse. È importante che, anche in questo momento
difficile, l'Aido continui a lanciare il messaggio sull'importanza
della donazione, non devono essere delle difficoltà burocratiche e
di rapporti a offuscare il tanto lavoro fatto".
Proseguiva dicendo: "Da qualche anno ci è stato chiesto di fare
i gruppi comunali, ma ogni gruppo deve avere iscritti, un codice
fiscale, un conto. A livello nazionale l'Aido è nata dai gruppi
comunali e poi è arrivata alle associazioni regionali. Qui è nato
subito il Consiglio regionale. Per noi vorrebbe dire togliere
risorse, perché la nostra attività coinvolge già tutto il
territorio".
Ecco, credo che dalle parole riportate dalla Presidente Paola
Borgnino, persona splendida e impegnata nel campo del volontariato,
supportata da altre meravigliose persone che l'aiutano a portare
avanti innumerevoli progetti e iniziative, si percepisca veramente
che l'unica direzione possibile per la prosecuzione sul territorio
regionale di questa associazione sia andare nella direzione che si
è portata avanti per più di 40 anni, perché, al contrario,
assecondare l'Aido nazionale vorrebbe dire vedere sfumare un
grandissimo lavoro svolto da numerosi individui messo in piedi con
tanto impegno, tanta dedizione e, ribadisco, con lavoro svolto in
maniera volontaria.
Presidente -
Si è prenotato il consigliere Chatrian, a
cui passo la parola.
Chatrian (AV-SA) -
Per esprimere il voto del nostro
Gruppo su questa iniziativa, su questa risoluzione, che il collega
Jordan ha illustrato molto bene, quindi penso che abbia
sintetizzato lo spirito di questo atto, di questo
posizionamento.
Quindi l'impegnativa va in quella direzione, i numeri sono stati
messi in evidenza da tutti i colleghi, quindi l'importanza di chi
dona per qualcun altro e la percentuale in Valle d'Aosta proprio su
questa associazione è veramente robusta e va in quella
direzione.
Speriamo che questo documento, tutto politico, accompagni e
aiuti a trovare il prima possibile quella che è la soluzione dato
che c'è una storia, c'è un percorso e soprattutto c'è una comunità
che crede nel dono e quindi pensiamo che sia veramente importante
raggiungere l'obiettivo che è all'interno di questa nostra
risoluzione, che sosterremo convintamente.
Presidente -
Consigliere Testolin, ne ha facoltà.
Testolin (UV) -
Anch'io, a nome del Gruppo dell'Union
Valdôtaine, tengo a fare due riflessioni in merito a questo
argomento, a questa risoluzione.
L'attività di volontariato è qualcosa che fa parte del DNA
valdostano, è qualcosa che da sempre ci caratterizza per la forte
partecipazione popolare nei confronti delle iniziative di sostegno,
di solidarietà e di vicinanza verso chi è più sfortunato di noi e,
all'interno di questo percorso, si inserisce assolutamente l'Aido
Valle d'Aosta, associazione che lo scorso anno ho avuto modo di
conoscere approfonditamente e anche relativamente a questo tipo di
problematica, partecipando all'assemblea elettiva assieme al
senatore Lanièce, assemblea elettiva che era già un po' oscurata
dalla possibilità che questo tipo d'ingerenza forte da parte
dell'associazione nazionale potesse abbattersi sulla nostra realtà
locale.
Credo che bene abbia fatto l'assessore Caveri a ricordare quello
che è stato un percorso importante e caratterizzante la nostra
associazione a livello nazionale, perché questo penso che voglia
essere anche lo spirito con il quale la politica si avvicina a
questa tematica: non per superare a destra l'assoluta indipendenza
gestionale da parte di un'associazione di volontariato, ma per
sottolineare e difendere con forza il percorso nella nostra
comunità, un percorso che, per chi l'ha conosciuto, è stato
caratterizzato dalla presidenza di molte persone le quali hanno
creduto fortemente in questo messaggio, che hanno lavorato, che
hanno cercato di creare un gruppo forte e motivato e riprendo le
parole del senatore Lanièce che durante l'incontro dello scorso
anno sottolineava come il polo nord ovest delle Molinette di Torino
è ancora oggi una delle eccellenze riconosciuta a livello nazionale
e per questa sua eccellenza deve rendere grazie anche alla sezione
Aido valdostana, che partecipa in maniera importante sia in numeri
che in presenze e adesioni a questo percorso di nuova vita.
Per chi ha degli amici, ha dei conoscenti che fanno parte di
questa grande famiglia che ha potuto usufruire e beneficiare anche
del dono, penso che questo atto sia dovuto nei confronti di questa
associazione, perché è importante sottolineare la nostra vicinanza,
la vicinanza della politica e l'impegno stesso, un impegno che in
questi mesi ci ha visto o comunque mi ha visto anche parte attiva
sempre nei confronti del Senatore per cercare di sciogliere le
resistenze romane.
Oggi è giusto che si esca un po' allo scoperto come politica
valdostana e si sottolinei con forza questa volontà, nella speranza
di ricucire un percorso e di sottolineare la bontà della scelta
fatta 43 anni fa: istituire una sezione regionale unica e non
disperdere le energie in situazioni amministrative che poco portano
al risultato finale, ma di andare al sodo e di dare un forte
contributo e un sostegno importante, perché i risultati del passato
si ripresentino e siano ancora migliori in futuro.
Presidente -
Non vedo altre richieste d'intervento. Prima
di mettere in votazione la risoluzione, proporrei un emendamento
formale, nel senso di modificare l'impegnativa laddove s'impegna il
Governo regionale e s'invita i parlamentari valdostani a farsi
promotori eccetera eccetera non potendo noi come Consiglio Valle
impegnare i parlamentari. Mettiamo in votazione la risoluzione così
come emendata. La votazione è aperta. La votazione è chiusa.
Presenti, votanti e favorevoli: 34.
La risoluzione è approvata all'unanimità.
