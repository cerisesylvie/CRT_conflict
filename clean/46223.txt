Classificazione
ASSISTENZA SOCIALE



Oggetto del Consiglio n. 2683 del 25 luglio 2023 - Resoconto
OGGETTO N. 2683/XVI - Interpellanza: "Strategie per
promuovere l'adesione degli esercizi commerciali alla convenzione
per l'utilizzo dei buoni di acquisto di prodotti senza
glutine".
Bertin (Presidente) -
Punto n. 61. Il consigliere Manfrin
illustra l'interpellanza.
Manfrin (LEGA VDA) -
Come abbiamo inserito all'interno
dell'interpellanza, l'iniziativa specifica che la celiachia è una
patologia cronica autoimmune, che provoca una reazione immunitaria
nell'organismo quando si assume del glutine che, come tutti sanno,
è un complesso proteico che è presente in numerosi cereali. In
Italia ci sono 200 mila pazienti che hanno una diagnosi conclamata
di questa forma di celiachia, ma se si tiene conto dei casi che non
sono diagnosticati, il numero arriva a 600 mila.
Tale azione immunitaria appunto che si scatena quando si
ingerisce questo tipo di alimenti, se non diagnosticata e curata,
sviluppa un'infiammazione a livello del piccolo intestino che
impedisce il corretto assorbimento dei nutrienti, compromettendo la
salute del paziente interessato.
Quest'infiammazione danneggia le strutture fondamentali
dell'intestino tenue, i villi intestinali, causandone un
appiattimento e, di conseguenza, un'incapacità di assorbire i
nutrienti. Il danno intestinale può causare perdita di peso,
gonfiore e talvolta diarrea; il malassorbimento in particolare di
vitamine e oligoelementi può causare danni ai diversi organi, tra
cui il sistema nervoso, l'osso, l'apparato riproduttivo e il
sistema sanguigno.
Non esiste una cura specifica per la celiachia e qui arriviamo
all'oggetto dell'iniziativa: l'unico trattamento efficace consiste
nella rigorosa eliminazione del glutine dalla dieta.
Proprio per questo motivo risulta fondamentale garantire la
possibilità di rifornimento ai soggetti che beneficiano di buoni
acquisto che ci sono e vengono garantiti a livello nazionale
proprio per coloro che hanno questo tipo di problema.
Il problema fondamentale però è che, da diverso tempo, chi
soffre di questa patologia nella nostra regione lamenta di potersi
recare esclusivamente in farmacia ad acquistare questo tipo di
prodotti, dove i prodotti sono più costosi e il buono da 90 euro
risulta insufficiente a coprire tutti i costi.
È chiaro che questa tipologia di buono agisce su due tipologie
di rivenditori: da una parte le farmacie e da una parte le aziende
commerciali, le catene distribuzione e gli esercizi commerciali in
generale che rivendono prodotti senza glutine.
Sicuramente i prodotti che vengono venduti dalla farmacia sono
più costosi,
mentre quelli che si trovano nella grande
distribuzione sono meno costosi.
Il problema è che in Valle d'Aosta, da diverse segnalazioni che
ci arrivano, c'è solo la possibilità di trovare questi prodotti
nelle farmacie perché mancano le convenzioni con la grande
distribuzione e, quindi, non trovandosi degli esercizi commerciali
con la convenzione per utilizzare questo buono, le persone che
soffrono appunto di celiachia non hanno possibilità di accedere, di
utilizzarlo e, soprattutto, utilizzano questo buono ma non gli
basta e non è sufficiente, proprio perché i prodotti sono
costosi.
Con quest'interpellanza quindi chiediamo all'Assessore se quanto
riferito dall'utenza corrisponda al vero e, in caso affermativo,
quali siano le motivazioni dell'assenza di esercizi commerciali
convenzionati e, sempre in caso affermativo, se sia intenzione
dell'Amministrazione regionale mettere in campo le opportune
strategie per far aderire anche gli esercizi commerciali, o, in
subordine, integrare i buoni affinché siano sufficienti per
l'acquisto di prodotti anche in farmacia.
Presidente -
Risponde l'assessore Marzi a cui passo la
parola.
Marzi (SA) -
L'Amministrazione regionale e l'Azienda USL
stanno avviando i necessari confronti con i rappresentanti del
settore della grande distribuzione per stimolare il loro interesse
al convenzionamento.
Il sistema di regolazione attuale prevede la possibilità per gli
esercizi convenzionati di applicare uniformemente alla propria
clientela uno sconto sul prezzo di listino, comunque. Gli esercizi
convenzionati, diversi dalle farmacie, in Valle d'Aosta ad oggi
sono solo due: uno ad Aosta e l'altro a Donnas.
Il basso interesse degli operatori ad erogare alimenti per
celiaci in regime di servizio sanitario è verosimilmente
ascrivibile a due fattori: il primo alle contenute dimensioni del
mercato di riferimento, il secondo alla necessità di doversi
conformare ad un modello di gestione ormai ampiamente digitalizzato
che comporta di dover asportare le fustelle dai prodotti.
Tale incombenza, che prevede la consegna mensile delle fustelle
all'Azienda USL a testimonianza dell'avvenuta fornitura, non sempre
incentiva le attività a dedicare spazio alla vendita dei prodotti
inseriti nel registro nazionale del Ministero della Salute in tale
tipologia.
Il confronto con gli operatori interessati al convenzionamento,
o già convenzionato, è volto quindi a valutare gli interventi di
semplificazione dell'attuale soluzione organizzativa attraverso
l'adozione di sistemi alternativi.
Con deliberazione della Giunta regionale 520 del 15 maggio 2023
abbiamo di fatto, a dimostrazione dell'attenzione sempre maggiore
che stiamo rivolgendo a questo tipo di patologia, istituito il
Tavolo tecnico regionale per la celiachia, appositamente dedicato a
questa patologia. Il Tavolo tecnico regionale ha sostituito e
quindi potenziato il gruppo tecnico di lavoro che, in precedenza,
operava a livello di Azienda USL, anche attraverso il
coinvolgimento stabile dell'Associazione Italiana Celiachia nella
programmazione delle attività.
Rispetto alla congruità delle forniture, i tetti di spesa sono
stati ridefiniti con Decreto del Ministero della Salute a seguito
di valutazione tecnico-scientifica, con riferimento ai prezzi medi
di mercato. Le quote fissate sono distinte per sesso e per fasce di
età, da un minimo di 56 euro mensili per i bambini più piccoli,
sino ad un massimo di 124 euro mensili per gli adolescenti.
Con tale intervento, il Ministero ha evidentemente inteso
razionalizzare e armonizzare su base nazionale le condizioni di
fornitura, garantendo in tutte le Regioni l'erogazione di
quantitativi adeguati ai fabbisogni nutrizionali.
I prezzi vigenti, utilizzati dal Ministero per la definizione
dei tetti di spesa, garantiscono già oggi agli assistiti
un'adeguata copertura del proprio fabbisogno nutrizionale.
Per quello che riguarda le interlocuzioni che invece abbiamo già
avviato proprio in seguito alla sua rilevazione, grazie anche al
tavolo con altre categorie, relativamente ai contatti per ampliare
il numero degli esercenti che potrebbero inserirsi nel sistema
sanitario per fornire alimenti adeguati a chi è affetto da
celiachia speriamo di avere buone notizie a breve, ma i contatti,
sono già stati avviati.
Presidente -
Replica il consigliere Manfrin.
Manfrin (LEGA VDA) -
Grazie, Assessore, per la sua
risposta. Sono lieto di apprendere che, a seguito della
sollecitazione, si è attivato un approfondimento rispetto alla
fornitura dei prodotti; sulla base di quelle che lei ha detto
chiarendo le motivazioni, sicuramente si può spiegare una parte dei
dinieghi e cioè, se noi parliamo delle piccole attività magari di
paese, piccoli esercizi commerciali, quasi sicuramente è così, però
il fatto che ci sia un mercato contenuto e ci siano delle
complicazioni per la gestione digitalizzata delle fustelle,
probabilmente per la grande distribuzione non deve rappresentare un
così grande problema.
Io immagino che un esercizio commerciale di grandi dimensioni
possa sicuramente ampliare il suo fatturato, da una parte
accogliendo nuovi clienti e, dall'altra, poter avere una gestione,
con una parte di dipendenti che si occupa di questo e che quindi
riesce a gestire il tutto, anche la questione della
digitalizzazione.
Quindi ben venga l'ampliamento del mercato. Ci auguriamo anche
noi che ci siano buone notizie: quello che le chiediamo è di
mantenere alta l'attenzione perché tantissime persone, soprattutto
in seguito alla crisi che si è abbattuta sulle famiglie, si sono
aggrappati a questo buono che permette loro di poter usufruire
degli alimenti che sono adatti alla loro necessità. Se questo buono
diventa poco spendibile, soprattutto magari se una persona non è
localizzata vicino agli esercizi commerciali in cui lei ha parlato,
sicuramente questo va a detrimento della sua salute.
Quindi un ringraziamento, ma anche una richiesta di tenere alta
l'attenzione.
