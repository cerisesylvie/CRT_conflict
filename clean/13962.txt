Classificazione
INDUSTRIA
LAVORO
Politica del lavoro


Resoconto integrale del dibattito dell'aula
Oggetto del Consiglio n. 485 del 9 febbraio 1994 - Resoconto
OGGETTO N. 485/X - Modalità di accesso al prepensionamento dei
lavoratori della ex Cogne. (Approvazione di risoluzione).
Risoluzione - Considerato l'accordo Regione, Ilva e Marzorati
che consente la continuità dell'attività produttiva della Cogne
Acciai Speciali;
Tenuto conto che tale accordo non consente il completo
assorbi­mento dei dipendenti dello stabilimento siderurgico di
Aosta;
Visto il Decreto Legge n. 40 del 18 gennaio 1994 che prevede
possibilità di prepensionamento dei lavoratori della siderurgia
pubblica e privata;
Considerato altresì che il limite dei 50 anni di età previsto
dal decreto preclude a numerosi lavoratori l'accesso al
prepensio­namento, pur in presenza di una elevata anzianità
contributiva;
Chiede
ai Presidenti dei due rami del Parlamento che in sede di
con­versione in legge del decreto il limite dei 50 anni venga
ridotto a 47 per le donne e che venga considerato anche il
requisito dell'anzianità contributiva per i lavoratori che nel
triennio 94/96 maturino i 30 anni di contributi, consentendo loro
l'ac­cesso al prepensionamento indipendentemente dall'età
anagra­fica.
F.to: Ferraris - Parisi - Chiarello - Florio - Perrin G.
Cesare - Bich - Lavoyer - Lanièce - Collé - Dujany
Presidente -
La parola al Consigliere
Ferraris.
Ferraris (GV-PDS-SV) -
Il Governo ha adottato dei
provvedimenti rispetto alla ristrut­turazione che è in atto nel
settore siderurgico e che comporta la riduzione di circa 20.000
posti di lavoro. Uno degli interventi decisi con un decreto
governativo del 18 gennaio di quest'anno è stato quello di
prevedere dei prepensionamenti nel triennio 1994-1996 per i
lavoratori che hanno più di 50 anni di età, con­sentendo a questi
di avere ulteriori 5 anni di contributi e quindi di accedere alla
pensione.
Questo tipo di provvedimento, che è di per sé positivo, ha
co­munque un limite e cioè, a differenza di un provvedimento
analogo che era stato adottato nel passato, non è prevista la
possibilità di utilizzare il prepensionamento per i lavoratori che
hanno 30 anni di contributi e non hanno il requisito dei 50 an­ni.
Con quest'ordine del giorno si chiede un intervento del Parlamento
in materia in sede di conversione del decreto legge, per fare in
modo che anche questi lavoratori possano accedere al
prepensionamento. Questa è una cosa non ininfluente a livel­lo
regionale, tenuto conto del fatto che ciò consentirebbe, allo
stabilimento siderurgico di Aosta, la possibilità, per circa 70
lavoratori, di utilizzare questo ammortizzatore sociale. Di fronte
ad una riduzione occupazionale che è prevista nello stabilimento
ritengo che questa sarebbe una possibilità da utilizzare.
Presidente -
Se non ci sono altri interventi
possiamo passare alla votazione.
Presenti, votanti e favorevoli: 29
Il Consiglio approva all'unanimità.
