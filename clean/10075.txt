Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1068 del 28 febbraio 1990 - Resoconto
OGGETTO N. 1068/IX - Iniziative per la smilitarizzazione
della gestione della linea ferroviaria Aosta-Chivasso.
(Approvazione di ordine del giorno e ritiro di mozione).
Presidente - Do lettura della mozione presentata dal Consigliere
Riccarand:
MOZIONE
Richiamato il Documento Conclusivo approvato al termine dei
lavori della Conferenza svoltasi ad Ivrea il 20 febbraio 1989 sulle
"Prospettive di potenziamento della direttrice ferroviaria
Chivasso-Ivrea-Valle d’Aosta", promossa dalle
Regioni Piemonte e Valle d’Aosta, dalla Provincia di
Torino e dai Comuni di Chivasso, Ivrea e Aosta;
Rilevato che tale Documento esprimeva nei confronti della
"Gestione della linea" le seguenti valutazioni:
"Pur apprezzando l’opera svolta dal Genio
Ferrovieri, gli enti promotori ritengono che
l’Amministrazione Militare, date le sue peculiarità,
sia più idonea a gestire una linea ferroviaria di interesse locale
e non di interesse interregionale ed internazionale."
Evidenziato che:
-nel corso del 1989, a causa delle agitazioni dei lavoratori
dell’Ente FFSS, il servizio ferroviario nella tratta
Aosta- Chivasso ha subito pesanti e frequenti limitazioni a causa
dello spostamento dei militari, che vengono dirottati in altri
compartimenti ferroviari per sostituire il personale FFSS in
sciopero;
- tale situazione comporta, in occasione di uno sciopero di 24
ore indetto in un compartimento, la sostituzione dei treni con
servizi automobilistici sulla tratta Chivasso-Aosta per la durata
di 4 o 5 giorni, a causa del tempo impiegato dai militari del Genio
per raggiungere il compartimento nel quale è programmata
l’astensione dal lavoro;
- gli utenti della linea Chivasso-Aosta vengono in tal modo a
subire una pesante penalizzazione discriminatoria determinata dalla
elevatissima frequenza con cui tale situazione si verifica e dalla
impossibilità per gli autoservizi sostitutivi di rispettare le
coincidenze a Chivasso con i servizi ferroviari delle tratte
Torino-Milano, Chivasso-Asti, Chivasso-Casale, nonchè quelle con i
servizi automobilistici per le valli valdostane e per le località
canavesane;
Ritenuto di dover condividere la protesta del "Comitato Utenti
della Ferrovia Chivasso-Ivrea-Valle d’Aosta", che
nel mese di novembre ha raccolto tra i viaggiatori della linea
oltre tremila firme in calce ad una petizione che, nel richiamare
la necessità del potenziamento del servizio, sottolinea la
richiesta di "garantire il mantenimento del servizio in occasione
degli scioperi in altri compartimenti, in modo da evitare il
ripetersi della situazione di inaccettabile disagio subita dagli
utenti";
il Consiglio regionale della Valle d’Aosta
delibera
di impegnare la Giunta regionale ad assumere le opportune
iniziative:
1) per ribadire all’Ente FFSS la richiesta di una
smilitarizzazione della gestione della linea ferroviaria Aosta-
Chivasso;
2) per richiedere, comunque, all’Ente FFSS di non
distogliere l’attuale personale militare dalla linea
Aosta-Chivasso in caso di scioperi in altri compartimenti,
suggerendo anche che l’eventuale utilizzo di
servizi automobilistici sostitutivi sia predisposto nelle località
interessate dallo sciopero e non sull’unica linea
ferroviaria che serve la Valle d’Aosta.
impegna
la Giunta regionale a riferire al Consiglio entro 60 giorni.
Presidente
- Ha chiesto di illustrare la mozione il
Consigliere Riccarand, ne ha facoltà.
Riccarand (VA)
- La mozione era già stata illustrata nel
precedente Consiglio e poi era stata rinviata la votazione.
E’ una mozione che - riassumo brevemente - chiede in
pratica un rinnovato impegno da parte della Giunta soprattutto
rispetto al problema della smilitarizzazione, in particolare sullo
spostamento del personale militare che attualmente si verifica dal
compartimento del Piemonte-Valle d’Aosta ad altri
compartimenti in casi di sciopero. Spostamento che penalizza
fortemente la nostra linea ferroviaria, perchè il personale
militare viene spostato per diversi giorni e i servizi sostitutivi
automobilistici non sono in grado di far fronte alle richieste sia
in termini di puntualità, di orario, di rispetto delle coincidenze,
ecc.
Quindi si tratta, attraverso una iniziativa che va rivolta
direttamente alla direzione generale delle Ferrovie dello Stato, di
riuscire a limitare nel breve-medio periodo questo fenomeno di
disattivazione del funzionamento della linea ferroviaria
Chivasso-Aosta e quanto più presto possibile arrivare ad una
smilitarizzazione, prevedendo possibilmente di impiegare questo
personale militare in altre linee che si possono trovare in vari
compartimenti, che possono essere funzionali rispetto ad una linea
scuola. Non si giustifica il fatto che una linea, che è di
collegamento fra due capoluoghi di regione come Aosta e Torino,
continui ad essere gestita dopo tanti anni da parte di personale
militare.
Presidente
- Ha chiesto di parlare
l’Assessore all’Industria, Commercio,
Artigianato e Trasporti Lanivi, ne ha facoltà.
Lanivi (ADP)
- L’altra volta, chiedendo il
rinvio di questa mozione che il Consigliere Riccarand ha accettato,
di cui lo ringrazio formalmente anche questa volta, mi ero
impegnato a predisporre un testo che riassumesse e tenesse conto di
tutta una vicenda che dura ormai da alcuni anni, sulla quale il
Consiglio regionale si era già espresso.
Adesso non so come si possa procedere. Avrei predisposto il
testo di un ordine del giorno, se i Capigruppo ritenessero
opportuno, anche facendo qualche modificazione, approvarlo
all’unanimità.
Dolchi (Vicepresidente
del Consiglio)
- Una
proposta pratica potrebbe essere che il Consigliere Riccarand e
l’Assessore Lanivi vedano di sgrossare il testo e
intanto il Consiglio può procedere nella trattazione degli altri
punti all’ordine del giorno.
Il Consiglio ha obiezioni su questa proposta un
po’ anomala, ma che tiene conto della necessità di
proseguire i lavori?
Allora possiamo anche giustificare, se si assentano,
l’Assessore Lanivi e il Consigliere Riccarand, e,
sospendendo l’esame di questo oggetto, passare alla
trattazione dell’oggetto n. 30.
____
Per omogeneità di materia si riporta di seguito la votazione
concernente l’oggetto n. 1068, avvenuta dopo
l’esame del punto n. 31 all’ordine
del giorno
Presidente - Pongo in votazione il testo concordato fra
l’Assessore Lanivi e il Consigliere Riccarand, di
cui do lettura:
ORDINE DEL GIORNO
sul problema della smilitarizzazione del tronco ferroviario
Chivasso-Aosta
IL CONSIGLIO REGIONALE DELLA VALLE D'AOSTA
Ricordato che, sin dal 1984, la Regione Autonoma Valle
d’Aosta ha avviato una serie di iniziative tendenti
ad ottenere la smilitarizzazione della linea Chivasso-Aosta e in
tal senso è ripetutamente intervenuta presso le Autorità centrali
competenti (Ministero della Difesa ed Ente Ferrovie dello Stato)
;
Ricordato inoltre che la Regione ha ripetutamente richiesto
all’Ente Ferrovie dello Stato, limitatamente alle
eventuali assunzioni di personale da effettuarsi in Valle
d’Aosta, di tenere conto delle prerogative
riconosciute dallo Statuto Speciale della Valle
d’Aosta;
Considerato che lo Stato Maggiore dell’Esercito e
l’Ente Ferrovie dello Stato sono addivenute ad una
conclusione negativa rispetto all’opportunità di
smilitarizzare la linea Chivasso-Aosta a seguito dello studio di
fattibilità che gli Enti predetti si erano impegnati ad effettuare,
su richiesta della Regione, al momento del rinnovo della
convenzione che regola i rapporti relativi
all’utilizzo del Battaglione Genio ferrovieri nelle
linee ferroviarie;
Constatato che il Ministero della Difesa e l’Ente
Ferrovie dello Stato hanno sinora opposto rifiuto alle ulteriori
richieste avanzate dalla Regione di riesaminare
l’intera questione;
Evidenziati i gravi disagi sopportati dagli utenti, in modo
particolare studenti e lavoratori pendolari, del servizio
ferroviario sulla tratta Chivasso-Aosta a causa delle frequenti
interruzioni derivanti dalle agitazioni del personale
dell’Ente FF.SS.;
Evidenziato altresì che gli utenti della predetta tratta
risultano essere ancor più penalizzati a causa del trasferimento
del personale militare in servizio sulla linea Chivasso-Aosta
presso altri Compartimenti in occasione di agitazioni sindacali
anche di carattere non generale, con conseguente ulteriore aumento
delle giornate di astensione del servizio (circa n. 50 giornate di
interruzione nei soli primi 6 mesi del 1989) e, pertanto, con
dilatazione dei disagi causati dalla impossibilità per i servizi
automobilistici sostitutivi di rispettare le coincidenze con i
servizi ferroviari;
deplora
l’insensibilità manifestata sinora dai competenti
Organi centrali di fronte alle legittime e giustificate richieste
avanzate dalla Regione Autonoma Valle d’Aosta e, in
particolare, l’esclusione dei rappresentanti della
Regione stessa dai lavori che hanno portato a regolare i rapporti
fra il Ministero della Difesa e l’Ente Ferrovie
dello Stato;
condivide
le richieste espresse dal "Comitato Utenti della Ferrovia
Chivasso-Ivrea-Valle d’Aosta" per il potenziamento
della linea ed il mantenimento del servizio in occasione degli
scioperi in altri compartimenti al fine di superare i disagi subiti
dagli utenti;
ribadisce
le decisioni più volte assunte dal Consiglio e le iniziative
coerentemente portate avanti dal Presidente e dalla Giunta
regionale in merito al potenziamento della linea, alla sua
smilitarizzazione e alle modalità di reclutamento di personale in
Valle d’Aosta conformi alle disposizioni previste
dalle norme di attuazione dello Statuto Speciale;
rinnova
la richiesta all’Ente Ferrovie dello Stato di non
distogliere l’attuale personale militare in servizio
sulla linea Chivasso- Aosta ad altri compartimenti in caso di
scioperi generali o compartimentali;
impegna
la Giunta regionale, unitamente ai Parlamentari valdostani e
alle rappresentanze delle forze politiche consiliari, a proseguire
l’azione intrapresa nei confronti dei Ministeri
competenti e dell’Ente Ferrovie dello Stato al fine
di raggiungere intese comuni che tengano conto prioritariamente
degli interessi della popolazione interessata al servizio
ferroviario Chivasso-Aosta e alle esigenze occupazionali della
realtà valdostana.
Esito della votazione:
Presenti, votanti e favorevoli: 26
Il Consiglio approva all’unanimità
***
