Classificazione
BILANCIO E CONTABILITA' REGIONALE



Oggetto del Consiglio n. 2811 del 11 ottobre 2023 - Resoconto
OGGETTO N. 2811/XVI - Interrogazione: "Promozione di
iniziative volte a ridurre l'effetto delle accise sui carburanti
venduti in Valle d'Aosta".
Bertin (Presidente) -
Punto n. 10.
Risponde il
Presidente della Regione.
Testolin (UV) -
I Consiglieri regionali chiedono quale
sia oggi il quadro normativo ed i relativi processi finanziari
inerenti l'iscrizione nel bilancio della Regione delle accise sui
carburanti e se, alla luce del vigente quadro normativo inerente la
tassazione applicata sui carburanti, la Regione Autonoma Valle
d'Aosta abbia ad oggi la possibilità di poter promuovere iniziative
a carico del proprio bilancio, volte a ridurre l'effetto delle
accise sui carburanti venduti sul territorio valdostano.
Qualche breve premessa per inquadrare l'argomento a beneficio di
tutti: intanto, per dare un riferimento più aggiornato, il dato
delle accise sui carburanti nel bilancio triennale 2022-2025, è
pari a 154 milioni, e non 177 come riportato nelle premesse
dell'interrogazione (questo solo per precisione). In generale, come
sappiamo, le accise sulla benzina sono un argomento sempre
all'attenzione in particolare in chiave elettorale, ricorrendo
spesso nei programmi politici la promessa di abbassarle o
addirittura di eliminarle, in particolare quando si verificano
significativi aumenti di prezzi alla pompa, come negli ultimi
anni.
Per chiarezza e completezza della risposta, va ricordato che le
cosiddette accise sulla benzina sono imposte indirette, applicate
al momento dell'acquisto del carburante, che pesano sui carburanti
per autotrazione, in particolare benzina e diesel, ed incidono per
oltre la metà del prezzo finale al consumatore.
Come correttamente affermato nelle premesse dell'interrogazione,
tutti siamo ormai consapevoli che le accise rappresentano un
elemento molto pesante sul prezzo finale della benzina e del
gasolio, che sostanzialmente è composto da tre fattori:
il costo che possiamo definire dell'industria, che racchiude i
costi di produzione, distribuzione e il guadagno delle imprese di
produzione e distribuzione;
le accise che da imposta introdotta per un obiettivo specifico
sono diventate, nel corso del tempo, un elemento strutturale del
prezzo finale del carburante, considerate come un'unica somma di
tutte le accise introdotte da diverse norme stratificatesi nel
tempo dal 1995;
l'Iva calcolata in percentuale del prezzo di vendita applicata
sui primi due elementi sopracitati, quindi in parte un'imposta
applicata su un'altra imposta.
Il peso degli ultimi due elementi è molto rilevante,
unitariamente infatti Iva e accise rappresentano più della metà del
prezzo finale della benzina, il 58% circa, e del diesel circa il
51%.
Fatte queste premesse, rispondo ai quesiti posti
dall'interrogante. Per quanto riguarda il primo, il fondamento
giuridico per l'iscrizione in bilancio del gettito delle accise sui
carburanti è l'articolo 4 comma 2, lettera a, della legge 690/1981:
come sapete, è la norma che definisce l'ordinamento finanziario
della Regione, che prevede la devoluzione alla Regione dell'intero
gettito delle accise sulla benzina, sugli oli da gas, sui gas
petroliferi liquefatti e sul gas naturale per autotrazione erogati
dagli impianti di distribuzione situati nel territorio della
Regione. Il comma 4 dello stesso articolo indica che questo gettito
è attribuito sulla base dei dati rilevati dall'Agenzia delle dogane
nell'anno antecedente a quello cui la devoluzione si riferisce.
Il processo per la devoluzione del gettito prevede che ogni
anno, normalmente a maggio, la direzione generale dell'Agenzia
delle dogane e dei monopoli comunichi alla Ragioneria generale
dello Stato i dati del gettito riscosso dalla Regione e a titolo di
accisa sui carburanti per autotrazione nell'intero anno
precedente.
Tale dato, trasmesso dalla Ragioneria generale dello Stato alla
Regione, oltre che all'Agenzia delle Entrate di Aosta nel suo ruolo
di funzionario delegato, costituisce l'importo che viene accertato
contabilmente nell'anno in corso e interamente riscosso.
L'iscrizione in bilancio di previsione dei relativi stanziamenti
tiene conto ovviamente del quadro sopra descritto anche per poter
anticipare fenomeni che possano portare scostamenti significativi
del gettito da un anno all'altro e interiorizzarli già in sede di
formulazione delle previsioni.
Riporto l'esempio concreto recente che ha determinato uno
scostamento molto significativo nella previsione del gettito
incassato: come noto, nel 2020 abbiamo vissuto mesi di vero e
proprio
lockdown
, anche con forti limitazioni della
circolazione che hanno comportato una drastica riduzione del
consumo dei carburanti.
Pertanto, la previsione inserita nel bilancio di previsione per
il 2021, poiché la base di calcolo era il gettito del 2020, era
stata ridotta da 40 a 60 milioni di euro.
Anche la previsione per il 2023 era stata rivista al ribasso, in
quanto il Governo italiano, per fronteggiare il rincaro dei
carburanti causato dai forti aumenti delle fonti energetiche, ha
adottato norme di defiscalizzazione, ovvero di riduzione delle
accise nel 2022.
Il Governo, presieduto da Mario Draghi, aveva infatti stabilito
l'applicazione di uno sconto sulle accise sui carburanti in
concomitanza con lo scoppio della guerra in Ucraina, a causa del
caro carburante e del carovita in generale spinto dall'inflazione
galoppante.
La riduzione delle accise è stata di natura esclusivamente
temporanea, come sappiamo, dato che il Governo Meloni ha infatti
deciso di non rifinanziare lo sconto a partire dall'inizio del
2023.
Per quanto riguarda la seconda domanda, il quadro normativo
inerente alla tassazione applicata sui carburanti in Italia è
basato sul decreto legislativo 504/1995, il Testo unico delle
disposizioni legislative concernenti le imposte sulla produzione e
sui consumi. Le accise però, al pari dell'l'Iva, sono un tributo
armonizzato a livello europeo, ovvero tutti gli Stati si sono
adeguati ad un tipo comune per eliminare le divergenze più
significative. Non credo sia necessario ripercorrere il noto
percorso che ha portato all'abolizione nel 2010 del contingente di
carburanti in esenzione fiscale per i residenti in Valle
d'Aosta.
Ciò detto, di per sé la risposta alla domanda è semplice: la
Regione non può intervenire sulle accise per ridurre l'effetto del
prezzo dei carburanti.
Diverso invece è il ragionamento che si potrebbe fare sul prezzo
alla pompa per i residenti valdostani, come per esempio la Regione
Friuli Venezia Giulia, che con legge regionale 14/2010, "Norme per
il sostegno all'acquisto dei carburanti per autotrazione ai privati
cittadini residenti in regione e di promozione per la mobilità
individuale ecologica e il suo sviluppo" ha previsto la concessione
di contributi sull'acquisto di carburanti per autotrazione a favore
delle persone fisiche residenti.
L'intervento quindi non è direttamente collegato alle accise ma,
come è ben evidenziato dal testo normativo, si tratta di misure per
il sostegno alla mobilità su strada, inseriti in una strategia di
sedicente riduzione dell'inquinamento ambientale, di cui però
sinceramente non se ne individuano gli aspetti positivi.
Per certi versi risulta persino anacronistico pensare di voler
incentivare il consumo di carburanti fossili nell'ambito di un
percorso di decarbonizzazione, così come intrapreso dalla nostra
Regione.
Il nostro contributo in quest'ottica va invece destinato al
sostegno e all'acquisto di veicoli elettrici, valutando a tal
proposito anche l'ipotesi di un'eventuale implementazione
dell'importo massimo dei sostegni concedibili.
Inoltre si possono intravedere ulteriori considerazioni di segno
negativo relativamente alla misura proposta, tenuto in
considerazione che le risorse eventualmente dedicate ad un
intervento di questo genere porterebbero necessariamente una
diminuzione di risorse a detrimento di altre misure di sostegno che
la comunità si aspetta e che sono sempre state erogate.
Presidente -
Replica il consigliere Aggravi.
Aggravi (RV) -
Una prima premessa: sul dato riportato, io
cerco sempre di citare le fonti, il bilancio finanziario gestionale
2022-2024 è aggiornato al primo dicembre, quindi sicuramente lei ha
dati più aggiornati; io, molto più modestamente, ho preso quelli
che ho trovato sul sito della Regione, non sul sito del
sottoscritto.
La ringrazio per aver fatto un quadro, la ringrazio anche per
non aver ripercorso la storia perché sarebbe stato estremamente
lungo e perché penso che, in un modo o nell'altro, purtroppo o per
fortuna, tutti la conosciamo. Questa interrogazione voleva fare
chiarezza anche e soprattutto - e nella parte finale lei l'ha fatto
- su quelle che possono essere le possibilità. Sull'attuazione in
Friuli di questa norma, che poi è l'articolo 3 di quella norma che
gestisce il tutto, sono un po' stupito di chi le ha preparato la
risposta, perché è riuscito già a sapere - c'è un passaggio, magari
l'ho interpretato male, ma penso che sia così - che il contributo
possa alimentare o aiutare l'inquinamento; nel senso che,
sicuramente, gli obiettivi di decarbonizzazione sono di un certo
tipo, va anche detto che i motori a combustione non sono poi tutti
uguali, va anche detto che l'effetto di queste misure è concentrato
in determinate zone e in determinate aree perché sappiamo anche che
non è soltanto la legge 14 del Friuli, ma sono anche e soprattutto
una serie di decisioni a livello di Comunità europea che permettono
l'applicazione del contributo dei 12 centesimi al litro per la
benzina e gli 8 centesimi al litro del gasolio che, su base
mensile, vengono poi definiti con specifica delibera.
La parte futura alla quale dobbiamo forse pensare di più o,
meglio, in combinato disposto con quelle che sono le politiche di
decarbonizzazione e di evoluzione anche dei mezzi di trasporto, è
un'altra, perché se da un lato dobbiamo fare la guerra agli oli e
combustibili (quindi ai carburanti) dobbiamo anche pensare che il
nostro bilancio improvvisamente inizierà poi a calare; il nostro
bilancio non solo regionale, ma anche quello nazionale: come lei ha
ricordato, il peso della tassazione su questo prodotto è notevole
come il peso degli introiti, quindi se si va in prospettiva verso
un mondo diverso, o si applicano delle ulteriori accise sulla
ricarica non alla pompa ma alla spina, oppure i nostri bilanci
dimagriranno enormemente. Tra l'altro, sul DEFR (Documento di
Economia e Finanza Regionale) abbiamo avuto anche occasione di
vedere un meccanismo un po' strano, nel senso che uno si aspetta
che con l'inflazione tutto aumenti, invece abbiamo visto - e in
parte lei ha anche ricordato - che sul discorso accisa, al di là
del momento del
lockdown
, in cui per necessità e anche per
incombenza tutti abbiamo usato meno la macchina o il proprio mezzo,
però dobbiamo pensare che in prospettiva i nostri bilanci rischiano
magari di essere sanissimi dal punto di vista dell'ecosistema, ma,
dal punto di vista degli introiti, dovremo trovare altri introiti e
altre voci di entrata, visto che sappiamo che il peso di questi
introiti è notevole e ci permette di sostenere le spese dell'ente
pubblico. Ricordiamo sempre che comunque gestire la macchina
amministrativa è costoso, e questo lo dico anche per chi sogna dei
mondi in cui tutto sia più gratuito e più semplice: tutti noi
vorremmo andare alla pompa o alla spina e non utilizzare le nostre
carte di credito o di debito, però purtroppo sappiamo che non
esistono pasti gratis in questo mondo.
