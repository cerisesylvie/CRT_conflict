Classificazione
EDILIZIA



Oggetto del Consiglio n. 2720 del 17 maggio 2007 - Resoconto
OGGETTO N. 2720/XII - Approvazione di mozione: "Impegno a
realizzare un progetto di legge sull'edilizia sostenibile".
Mozione
Appreso che è stato recentemente approvato dalla Conferenza
delle Regioni uno schema di legge regionale in materia di edilizia
sostenibile in cui i cardini normativi sono la certificazione
energetica degli edifici e la previsione di diversi incentivi
economici;
Considerato che la Conferenza stessa ha previsto in due anni
il limite entro il quale i Consigli regionali dovrebbero adottare
specifiche leggi regionali;
Constatato come sia quanto mai necessario iniziare ad
analizzare e approfondire la materia nelle competenti Commissioni
consiliari per elaborare una proposta legislativa articolata e
condivisa;
Il Consiglio regionale
Impegna
I Presidenti delle Commissioni Consiliari competenti e, per
quanto di competenza, il Governo regionale a stabilire e quindi
organizzare un calendario dei lavori della Commissione per
elaborare una proposta di legge d'iniziativa consiliare
sull'edilizia sostenibile.
F.to: Venturella - Squarzino Secondina - Bortot
Presidente
- La parola al Consigliere Venturella.
Venturella (Arc-VA)
- È di circa un mese e mezzo fa un
articolato e piccolo dossier de "Il Sole 24Ore", che riferiva la
decisione della Conferenza delle Regioni sull'applicazione della
direttiva n. 91/2002 sulla certificazione energetica degli edifici.
Ripresa questa informazione, ci siamo chiesti - dato che la
Conferenza delle Regioni ha approvato un modello di legge con
alcuni punti fondamentali - cosa si potrebbe chiedere al nostro
Governo regionale, ma non solo, a tutto il Consiglio, per fare in
modo che qualcosa venga alla luce.
Abbiamo presentato, a fine aprile, questa mozione, poi è
capitato un sopralluogo deciso congiuntamente dalla III e IV
Commissione, e un incontro che non era nelle intenzioni dei 2
Presidenti attuare originariamente, ma era un'occasione per
informarci, dato che eravamo a Bolzano, sull'impianto di biogas -
tra l'altro dopo un altro sopralluogo fatto dalle stesse
Commissioni a Nus - per incontrare gli esperti di "Casa Clima".
A fianco della notizia giornalistica, che ha la sua importanza,
ma che riporta una decisione della Conferenza delle Regioni, credo
che ci sia un'altra esigenza, la cui soddisfazione non crediamo
possa essere più rinviata. Un'esigenza che era emersa anche prima
di questo sopralluogo nel lavoro di commissione dall'intero
Consiglio comunale, vi erano rappresentanti dei gruppi
dell'opposizione di Centro-Destra e di Centro-Sinistra, vi era la
maggioranza tutta intera, e... cosa abbiamo detto? Abbiamo detto
che l'esempio di ciò che avevamo visto poteva essere preso e fatto
proprio dalla Regione, per... fare cosa? E qui è il punto cruciale:
per far sì che, sul serio, il Consiglio regionale, le commissioni
consiliari, all'interno, in virtù delle loro competenze e in virtù
dell'acquisizione di alcune conoscenze tecniche che abbiamo
approfondito tutti insieme a Bolzano, comincino a fare quello che
potrebbe essere un'utopia, una proposta di legge di iniziativa
consiliare sull'edilizia sostenibile, quella che abbiamo chiamato
"edilizia sostenibile", ma quella che fa riferimento alla
certificazione energetica e quant'altro. La commissione, anzi le
commissioni consiliari congiunte, che prendono carta e penna e
organizzano delle audizioni con gli esperti sia dell'Assessorato
che fuori dall'Assessorato, e i Consiglieri, quelli che hanno per
legge il compito di legiferare, in maniera concordata fin dove è
possibile, presentano in Consiglio una legge di iniziativa
consiliare sulla certificazione energetica degli edifici, senza
dare troppi incarichi, senza pensare che ciò è impossibile, perché
abbiamo constatato con l'esperienza personale e pratica che quando
vi è la volontà politica, si può e si deve fare.
È stato già fatto, abbiamo solo non ricopiare, ma prendere ciò
che esiste nelle iniziative legislative di altre Regioni, cercare
di adattarle, sentire gli esperti e proporre una legge: questo è il
nostro impegno, con questa nostra mozione.
Si dà atto, che dalle ore 18,49, riassume la presidenza il
Presidente Perron.
Presidente
- La parola all'Assessore alle attività
produttive e politiche del lavoro, La Torre.
La Torre (FA)
- L'ho ascoltata con attenzione, è un
argomento che lei sa che io seguo e in cui credo e cercherò di
spiegarle perché - pur essendo reciprocamente d'accordo - non
accoglieremo la sua mozione.
Una volta tanto, credo - come cerco di spiegarle - siamo più
avanti della sua mozione, quindi lei ci sta suggerendo di fare
qualcosa che stiamo già facendo: ecco perché la sua mozione è
superata dal nostro lavoro e non è accoglibile. La mozione prende
in considerazione nell'ambito generale dell'edilizia sostenibile
l'argomento della certificazione energetica degli edifici che
costituisce uno dei capisaldi della vigente normativa sul
rendimento energetico in edilizia.
Con deliberazione n. 3039/2006, la Giunta regionale ha approvato
la costituzione di una commissione consultiva, finalizzata
all'esame e all'approfondimento delle problematiche legate agli
adempimenti previsti per l'attuazione del decreto legislativo n.
192/2005, attuazione direttiva 2002/91 CE relativa al rendimento
energetico dell'edilizia, affinché la commissione elabori delle
proposte da sottoporre all'approvazione dei competenti organi
istituzionali della Regione. Come l'abbiamo composta la
commissione? Il dirigente della Direzione energia dell'Assessorato
attività produttive, con funzione di coordinatore, il dirigente
Direzione ambiente dell'Assessorato al territorio, il dirigente
Direzione opere edili dell'Assessorato al territorio, il dirigente
del Servizio per l'attuazione del piano energetico dell'Assessorato
alle attività produttive, un rappresentante del Consorzio degli
enti locali della Valle d'Aosta (CELVA), un rappresentante
dell'Ordine degli architetti pianificatori e paesaggistici e
conservatori della Valle d'Aosta, un rappresentante dell'Ordine
degli ingegneri, un rappresentante del Collegio dei geometri, un
rappresentante del Collegio dei periti industriali, un
rappresentante della Camera valdostana delle imprese e delle
professioni, un rappresentante della "Finaosta", un rappresentante
dell'ARPA; infine, un rappresentante designato dalle associazioni
dei consumatori.
Cosa ha fatto la commissione? Ad oggi si è già riunita più
volte. La commissione ha il compito di elaborare un disegno di
legge regionale che recepisca i principi comunitari e nazionali
sulla scia di quanto hanno già fatto alcune Regioni italiane, come
Piemonte, Lombardia, Toscana, Emilia Romagna, Trentino...
esattamente quello che ci chiede lei. Oltre a questo, la
commissione deve attendere l'approvazione da parte del Governo
nazionale degli strumenti applicativi previsti dal decreto
legislativo n. 192/2005 modificato, quindi applicare quella
normativa sulla nostra Regione. In terzo luogo, attivare attraverso
il CELVA un criterio comune di censimento degli edifici pubblici e
privati, necessario per individuare successivamente dei criteri
specifici da adottare in Valle d'Aosta per la certificazione
energetica, non solo quella pubblica, ma anche quella privata,
nella costruzione degli edifici così come in Trentino. Al momento è
stata messa a disposizione del CELVA una scheda di censimento
elaborata dall'ARPA, che è utilizzata dalle singole amministrazioni
comunali, senza dimenticare che le amministrazioni comunali
dovranno anche ragionare sui loro regolamenti edilizi, per
permettere poi che la bioedilizia e il risparmio energetico possano
essere applicati attraverso delle facilitazioni nei regolamenti
edilizi che vadano a prevedere volumi tecnici per gli spessori,
tetti ventilati e le varie soluzioni che lei conosce meglio di me.
L'iniziativa di coinvolgimento quindi, propugnata dalla mozione,
dovrebbe tenere conto dei principi che saranno contenuti nel
disegno di legge regionale, sul riordino in materia di edilizia
residenziale attualmente in corso di approvazione da parte della
Giunta regionale. Lo stesso disegno di legge si propone l'obiettivo
dell'adozione di nuovi strumenti di intervento coerentemente con le
finalità di contenimento dei costi di costruzione e di
individuazione di soluzioni di architettura ecocompatibile sul
risparmio energetico.
Ecco che in fondo siamo d'accordo, abbiamo detto cose abbastanza
vicine, seppure con esperienze diverse, ma direi che siamo in
linea; le dico che non possiamo accettare la mozione perché
riteniamo che siamo in linea sul lavoro che lei chiede di fare, lo
stiamo già facendo, quindi la sua mozione è superflua rispetto al
lavoro che svolgiamo.
Presidente
- La parola al Consigliere Borre.
Borre (UV)
- Avevo capito qualcos'altro prima, quando il
mio Capogruppo aveva parlato con gli Assessori, perché è vero che
si fanno le commissioni per studiare il problema, ma a noi sembrava
non solo dopo questo sopralluogo, ma dopo tutte quelle nozioni che
abbiamo che il problema fosse già superato per quanto riguarda il
livello di conoscenza. Bisogna cominciare ad applicare, quindi ci
pareva opportuno, come Commissari e Consiglieri, di cominciare a
lavorare su questo tema insieme a quel gruppo che avete
predisposto, per riuscire in tempi brevi a dare il via ad una prima
fase di costruzioni che abbiano queste caratteristiche.
Vorrei ricordare che è da 10 anni che continuo a dire che
sarebbe opportuno che l'Amministrazione regionale inizi con un
edificio sperimentale, per poi legiferare; mi era stato detto che
all'interno dell'area "Cogne" che deve essere messa a disposizione
degli artigiani e industriali, ci sarebbe stato un edificio che
avrebbe avuto queste caratteristiche. Oggi non si è ancora
costruito questo edificio, mi dispiace che siamo ancora nella fase
di una commissione di dirigenti che va a studiare il problema,
anziché avere già un gruppo di lavoro che vada a fare gli
interventi necessari, perché gli studi sono superati da tutte le
Regioni che già hanno portato avanti questo provvedimento.
Presidente
- La parola al Consigliere Tibaldi.
Tibaldi (CdL)
- Vede, Assessore La Torre, apprendo oggi
con interesse e con stupore di risiedere in una Regione che secondo
la sua descrizione è all'avanguardia in materia... non lo sapevo!
Ho appreso che la Giunta ha incaricato una commissione "ad hoc" per
sviscerare il problema, per approfondire la questione, per
individuare una proposta organica da sottoporre agli organi
istituzionali... ne prendo atto.
Lei dice che oggi siamo più avanti rispetto a quanto è scritto
nella mozione; non voglio ergermi a difensore della mozione che ha
degli autorevoli sostenitori, che sono gli appartenenti al gruppo
"Arcobaleno". Fra l'altro, una parte non la condivido, un'altra
invece la condivido; però tutti noi che siamo intervenuti adesso
abbiamo avuto l'opportunità di partecipare ad una missione
didattica molto interessante in Alto Adige, personalmente non avevo
mai visitato degli immobili con certe modalità tecnologiche che
riescono a consumare una quantità minimale di energia e quindi
hanno un impatto ambientale irrisorio, e costituiscono una cultura
dell'edificazione che è da noi sconosciuta o perlomeno non è ancora
approdata; ci sarà a livello embrionale, nell'ambito di tecnici e
professionisti che lavorano nel settore. Non so se tutti quei
burocrati che lei ha citato prima abbiano conoscenza di questa
materia; mi sono trovato qualche giorno fa in un edificio di 20.000
metri cubi che viene riscaldato, siamo in Alto Adige, con un
impegno di spesa annuale di 4.100 euro. Nel mio alloggio spendo
2.000 euro l'anno, e sono 300 metri cubi.
Se la Val d'Aosta è all'avanguardia, lo apprendo adesso dalle
sue parole; le dico che la sua azione amministrativa a nostro
avviso mortifica quello che potrebbero fare delle commissioni, che
non devono essere solo spronate e i cui componenti non devono
essere solo pagati per andare in giro per l'Italia e per l'Europa e
apprendere qualcosa, ma possono anche cimentarsi nel redigere con
l'aiuto dei consulenti o delle persone competenti che ritengono
opportuno, redigere loro stessi delle norme. Il fatto che ancora
una volta una commissione burocratica si accinga a presentarci un
pacchetto già confezionato secondo degli indirizzi che voi avete
formulato - e noi siamo anche rispettosi dei vostri indirizzi - ci
sembra oltraggioso nei confronti dei lavori naturali delle
commissioni.
Esprimo un parere personale: sono reduce insieme ad alcuni
colleghi di una visita molto interessante, però a dispetto delle
sue parole, in Valle d'Aosta non conosco alcun edificio che oggi
abbia queste caratteristiche di efficienza energetica e di
sostenibilità ambientale, e quando parlo di "sostenibilità
ambientale" mi riferisco alle emissioni di "CO2" che vengono
rilasciate in atmosfera. Se la commissione da voi nominata avrà
queste grandi capacità, ne prenderemo atto, ma ritengo che questa
mozione, con i dovuti interventi - questo non vuol dire un ponte
politico, ma un ponte di buon senso - possa essere presa in
considerazione e dare degli indirizzi che le commissioni competenti
potranno tradurre in atti normativi.
Presidente
- La parola al Consigliere Bortot.
Bortot (Arc-VA)
- Brevemente. Abbiamo una Regione che è
già più avanti del Consiglio e del Governo; oggi ho mangiato con
Giacomo, non conosco il cognome... è quel signore là, che ha
presentato un progetto per un intervento di risparmio energetico,
il sottoscritto ha incaricato il professionista di fare
altrettanto, mi ha detto di una abitazione a Introd dove lo hanno
già effettuato, so di altre abitazioni sparse per la Regione che
stanno facendo, compresa la collega Viérin.
Sono d'accordo con il gruppo di studio, ma non è necessario che
questo elabori le cose già elaborate da altri; noi le cose da altri
non dobbiamo prenderle pedestremente, ma dobbiamo calarle nella
nostra realtà. Faccio un esempio: diamo incarichi per climatizzare
i nostri ambienti pubblici, con questo tipo di intervento di "Casa
Clima" non sono più necessari gli interventi di climatizzazione,
quindi con quello che otteniamo con il risparmio energetico, con i
mancati investimenti sulla climatizzazione, siamo in grado di
affrontare un piano di risanamento dei nostri edifici pubblici e
parapubblici, creando lavoro, professionalità nuove; quindi l'idea
che le commissioni lavorino su un progetto di legge dovrebbe
trovare l'assenso del Governo su questa problematica, ma del
Governo che va dall'Assessore Isabellon all'Assessore Cerise,
all'Assessore La Torre, c'è una trasversalità in questo tipo di
interventi che è necessaria. E ripeto: creiamo benessere e lavoro,
risaliamo il ritardo che abbiamo rispetto ad altre Regioni simili
alla nostra. Credo che sia a tutti gli effetti una mozione più che
accettabile, perché vuol dire che la commissione lavora in
interconnessione, in quanto nessuno vieta alle commissioni la loro
autonomia, e può chiedere audizioni a questo gruppo di lavoro
nell'elaborare i disegni di legge.
Presidente
- La parola al Consigliere Venturella.
Venturella (Arc-VA)
- Innanzitutto vorrei ringraziare i
colleghi che sono intervenuti, perché avevo l'impressione in questo
anno di Consiglio regionale che alcune mozioni erano delle
interrogazioni o delle interpellanze con più tempo a disposizione,
perché nel dibattito interveniva l'illustratore, l'Assessore,
ancora l'illustratore e poi si metteva in votazione; adesso,
invece, notiamo con piacere che una mozione viene discussa,
finalmente intervengono anche i colleghi che non l'hanno
presentata.
Non vogliamo alcun "imprimatur" sulla mozione, anche perché è
stata presentata in tempi non sospetti ancor prima di programmare
l'uscita, fra l'altro, e la visita all'edificio. Lasciamo pensare -
a chi ama farlo - che abbiamo sperperato i soldi pubblici; con un
tempismo che va al di là delle intenzioni poniamo neanche 2 giorni
dopo l'iniziativa e la volontà di lavorare e... cosa ci risponde
l'Assessore? C'è già un gruppo di lavoro che sta lavorando dal
2006, fatto da esperti, fra cui alcune persone che sono dei valenti
dirigenti, ma fra queste non ne ho trovato uno che possa dare un
contributo, perché ha già avuto esperienze con forse l'unica
agenzia che possa certificare, che è "Casa Clima".
Credo che al di là di tutte le polemiche, 2 minuti di
sospensione... perché accettiamo la proposta del collega Tibaldi,
per cui attraverso una rimodulazione della mozione stessa possiamo
condividerla anche con chi è intervenuto in maniera positiva, con
chi con noi è stato al sopralluogo, insomma si può elaborare un
testo di mozione che possa essere condiviso e quindi votato dal
Consiglio.
Chiedo al Presidente 5 minuti di sospensione.
Presidente
- Il Consiglio è sospeso per 5 minuti.
Si dà atto che la seduta è sospesa dalle ore 19,14 alle ore
19,45.
Presidente
- Riprendiamo i lavori... un attimo di
pazienza, vi sarà distribuito il testo.
La parola al Consigliere Borre.
Borre (UV)
- Vorrei anzitutto chiarire che non c'è alcuna
volontà di sostituirci agli Assessori e quindi alla Giunta,
pertanto questa mozione vuole solo dare la possibilità ai
Consiglieri e alle competenti commissioni di poter avere tutti i
dati per tempo di quello che quel gruppo di lavoro che l'Assessore
La Torre aveva messo in piedi per elaborare una legge sull'edilizia
sostenibile, sul risparmio energetico, far sì che si venga per
tempo a conoscenza per non dover poi dibattere a lungo e ritardare
i tempi della promulgazione della legge, far sì che i Consiglieri
possano esprimere le loro competenze in questo settore, avvalendosi
di sopralluoghi o conoscenze, cose che abbiamo fatto... sono anni
che ne parliamo!
Oggi riteniamo che sia giunto il momento di incidere in tempi
brevi su questo tema, quindi questa mozione impegna solo i
Presidenti delle commissioni e la Giunta, per quanto di competenza,
a stabilire un calendario di lavori, per arrivare in tempi
brevissimi alla promulgazione di questa proposta di legge. Sarà il
gruppo di lavoro costituito dall'Assessorato dell'industria a
portarci il lavoro che fino ad oggi ha svolto; insieme cercheremo
di portare le conoscenze individuali dei commissari e insieme
cercheremo di affrettare il lavoro, senza disconoscere l'iniziativa
che l'Assessore ha intrapreso in questo breve tempo che è stato
nominato Assessore.
Presidente
- La parola al Presidente della Regione,
Caveri.
Caveri (UV)
- Accogliamo volentieri questa mozione nel
testo conclusivo, che è stato frutto anche della riflessione del
Vicepresidente Cerise.
Ogni tanto sembra che l'espressione sulla mozione diventi una
specie di "scapoli contro ammogliati" nella differenza fra
Assemblea regionale e Governo regionale; la nostra stella polare è
lo Statuto di autonomia che prevede due possibilità per la
presentazione di proposte di legge, una possibilità passa
attraverso l'approvazione del Governo regionale che poi deposita il
testo nella commissione competente, l'altra passa per la
possibilità di ciascun Consigliere o ciascun gruppo di presentare
una propria proposta di legge. Non c'è una terza via, tipo
"ammucchiata", per cui mi sembra di capire che ne discuteremo
opportunamente, perché qui si dice:
"impegna i Presidenti delle
commissioni consiliari competenti e, per quanto di competenza, il
Governo regionale, a stabilire e quindi organizzare un calendario
di lavori per elaborare una proposta di legge sull'edilizia
sostenibile".
Questa proposta l'abbiamo già, è articolata in
articoli, sarà alla discussione della Giunta nelle prossime
settimane e saremo lieti, visto che mi sembra che il tema non
divida, cioè non è che ci sono quelli più furbi e quelli più
stupidi, non è che ci sono quelli che vogliono il risparmio
energetico e le tecnologie più avanzate e quelli che, invece,
vogliono restare all'epoca delle caverne e continuare ad avere un
consumo energetico che poi non si saprebbe in cosa li farebbe
godere, perché come cittadini si troverebbero a spendere di più con
le loro bollette del riscaldamento.
Per quanto mi riguarda, essendo un tema che personalmente mi
appassiona e che fa parte del programma di governo, credo che il
testo sia equilibrato; il Governo andrà avanti nella propria
proposta di legge, si confronterà con le commissioni competenti, là
dove emergeranno degli argomenti importanti sostitutivi si
procederà. Credo che la questione sia la condivisione, questa
mozione mi sembra essere una mozione di condivisione.
Presidente
- La parola al Consigliere Tibaldi.
Tibaldi (CdL)
- Ho visto alcune facce sconcertate e
alcuni momenti di disagio in capo ad alcuni colleghi... non riesco
a capire qual è questa paura di ribadire con orgoglio il ruolo dei
Consiglieri e del Consiglio regionale!
Ogni volta che ci accingiamo ad approfondire un discorso su un
programma di maggioranza o una qualsiasi argomentazione politica,
tutti quanti si riempiono la bocca dicendo che il Consiglio è
sovrano, che la centralità del Consiglio è una cosa assolutamente
fondamentale e di prioritaria importanza. Oggi - mi riferisco in
particolare al collega Borre - non dobbiamo avere paura di
riconoscere le nostre funzioni, sono statutariamente determinate,
come ha detto il Presidente Caveri! Abbiamo il diritto-dovere di
avanzare iniziative legislative, di promuovere leggi, di discutere
ed approvare leggi. Questa materia non è una riserva indiana per
nessuno, sono d'accordo con il Presidente Caveri, è una materia
talmente condivisa che ci sembra inopportuno che qualcuno si
arrocchi sulle proprie posizioni e abbia paura di condividere
esperienze e competenze comuni, avvalendosi anche dell'apporto di
consulenti emeriti.
Qui non vogliamo disconoscere il ruolo della Giunta e nemmeno
chiediamo scusa, un disconoscimento che non esiste, Assessore La
Torre, quindi non riusciamo a capire quando lei si chiude "a
riccio" e ha paura di voler approfondire con noi un argomento.
Abbiamo apprezzato il suo collega Cerise, che in un attimo di
sospensione del Consiglio è venuto di là e, con una buona dose di
buon senso, ha rivisto alcuni passaggi essenziali di questa
mozione, che anche noi avevamo detto di voler correggere. Visto che
nessuno vuole avere la primogenitura su questa legge, ma tutti
quanti vogliamo parteciparvi, non solo per leggere un testo che ci
viene preconfezionato, Consigliere Borre, non siamo qui con un
ruolo passivo come spesso purtroppo accade nel Consiglio, possiamo
giocare un ruolo propositivo e questo ruolo propositivo, nel
rispetto delle reciproche competenze - qui è stato sancito
nell'impegnativa -, possiamo portarlo avanti. Assessore La Torre,
si tranquillizzi: la materia energetica non è esclusivo dominio né
suo, né di altri, però pensi con serenità a quello che si può
portare alla comunità valdostana intraprendendo un'azione condivisa
in questo solco.
Presidente
- La parola alla Consigliera Viérin
Adriana.
Viérin A. (UV)
- Je suis ravie qu'il y ait tout cet
intérêt pour un argument de taille, qui va occuper non seulement le
Val d'Aoste, mais toute la planète dans les années à venir; donc je
m'en réjouis personnellement.
J'estime que quand un Conseil régional, où on a l'habitude
d'écouter des palabres parfois inutiles, a l'envie de travailler
sur un tel argument, je crois que tout le monde doit être d'accord.
Sur le fait qu'il y ait seulement deux possibilités d'avancer des
lois ou de créer des parcours pour arriver à des normes, je me
permets de ne pas être d'accord, parce que dernièrement cette
Assemblée a voté avec 30 voix favorables un projet de loi sur les
élections régionales qui a suivi un parcours totalement différent,
et je m'en réjouis parce que, pour la première fois, il a permis le
dialogue entre différentes forces politiques, chose parfois très
difficile.
J'espère que cette volonté de travailler ensemble, sans ériger
des murs et sans nous présenter un produit déjà voté par le
Gouvernement, mais d'y arriver gentiment par un parcours partagé,
nous permettre pourra faire un bon travail.
Presidente
- La parola all'Assessore alle attività
produttive e politiche del lavoro, La Torre.
La Torre (FA)
- Veramente sono piacevolmente sorpreso che
in questo Consiglio ci sia questa ansia di lavorare su un argomento
importante che stavo già seguendo, quindi sono lieto di condividere
con il Consiglio questa precisa volontà. Spero che anche su altri
argomenti, magari altrettanto importanti, ci sia la stessa volontà.
Dopodiché sono lieto di vedere, qui, che i Presidenti delle
commissioni si daranno da fare per costituire un calendario di
competenza, spero che si riuscirà a far lavorare bene la
commissione consiliare e le commissioni tecniche e speriamo che la
commissione possa elaborare una proposta di legge sull'edilizia
sostenibile. Ho letto quello che è scritto sul testo, così in tempi
brevi avremo la legge che cerchiamo, avrete tutta la mia
collaborazione. Buon lavoro!
Presidente
- Se non vi sono altri interventi, pongo in
votazione il nuovo testo presentato che recita:
Mozione
Appreso che è stato recentemente approvato dalla Conferenza
delle Regioni uno schema di legge regionale in materia di edilizia
sostenibile in cui il cardine normativo è rappresentato dalla
certificazione energetica degli edifici;
Considerato che la Conferenza stessa ha previsto in due anni
il limite entro il quale i Consigli regionali dovrebbero adottare
specifiche leggi regionali;
Constatato come sia quanto mai necessario iniziare ad
analizzare e approfondire la materia nelle competenti Commissioni
consiliari per elaborare una proposta legislativa
condivisa;
Richiamata la dgr 3039/2006 con la quale è stato istituito un
gruppo tecnico di lavoro per l'attuazione del D. Lgs.
192/2005;
Il Consiglio regionale
Impegna
i Presidenti delle Commissioni consiliari competenti e, per
quanto di competenza, il Governo regionale a stabilire e quindi
organizzare un calendario dei lavori per elaborare una proposta di
legge sull'edilizia sostenibile.
F.to: Venturella - Viérin Adriana - Tibaldi - Borre - Comé -
Charles Teresa - Ferraris
Consiglieri presenti, votanti e favorevoli: 24
Il Consiglio approva all'unanimità.
