Classificazione
CONSIGLIO REGIONALE
Attività consiliare d'aula
ENERGIA
FINANZA REGIONALE E LOCALE
Partecipazioni azionarie regionali



Oggetto del Consiglio n. 2678 del 4 aprile 2017 - Resoconto
OGGETTO N. 2678/XIV - Relazione conclusiva della commissione
consiliare d'inchiesta.
Rosset (Presidente)
- Con 30 Consiglieri presenti
possiamo procedere con il punto all'ordine del giorno n. 16.01. Ha
chiesto la parola il Consigliere Nogara, ne ha facoltà.
Nogara (UVP) -
Prima di esporre al Consiglio il lavoro
che è stato portato a termine dalla commissione d'inchiesta
sull'operato della CVA per quanto concerne la gestione per
l'acquisto di materiale cinese, vorrei fare una serie di
ringraziamenti innanzitutto ai colleghi Consiglieri che hanno
portato a termine questo lavoro: al Consigliere Cognetta, al
Consigliere Bertin, al Consigliere Fosson, al Consigliere Fabbri,
al Consigliere Gerandin e, per la prima parte di questa
commissione, al Presidente Marquis e all'Assessore Roscio; inoltre,
i funzionari che hanno collaborato con la commissione: Sonia Grieco
e Giuseppe Pollano. Infine vorremmo ringraziare il personale di
CVA, che ha dovuto dedicare diverso tempo alla preparazione della
documentazione che ci è stata fornita. Vorrei infine specificare
che quanto è stato riportato sulla relazione che andrò ad esporre è
esclusivamente il frutto della valutazione della documentazione
acquisita e delle numerose audizioni svolte.
Venendo ora alla relazione, questo è quanto. La commissione
consiliare d'inchiesta è stata costituita in data 17 febbraio 2017
attraverso l'approvazione da parte del Consiglio regionale di una
risoluzione con l'incarico di "verificare e approfondire le
modalità con le quali CVA S.p.A. ha proceduto all'acquisto di
turbine e altro materiale proveniente dalla Cina al fine di
verificare la qualità delle forniture aggiudicate". La commissione
si è riunita sei volte, nel corso delle quali ha valutato la
cospicua documentazione acquisita e ha proceduto a numerose
audizioni che hanno interessato la Dirigenza di CVA, alcuni tecnici
operanti a diverso titolo nella stessa società, oltre che
amministratori e imprenditori privati operanti nel settore. La
commissione ha concluso i suoi lavori nel termine previsto con la
presente relazione. L'attento ascolto delle persone udite e la
lettura della documentazione acquisita hanno consentito di
tracciare una ricostruzione del percorso con il quale, dal 2007 ad
oggi, la Dirigenza di CVA ha proceduto all'acquisizione di turbine
e di altro materiale proveniente dalla Cina. Tale ricostruzione
lascia aperti alcuni quesiti, ai quali la commissione, pur non
avendo potuto dare, nell'ambito dei poteri alla stessa assegnati,
univoca risposta, ha tuttavia ricondotto, evidenziandole, le
numerose criticità e contraddizioni circa le modalità con le quali
CVA ha proceduto all'acquisto di turbine e altro materiale
proveniente dalla Cina.
Come premessa inizierei con le motivazioni alla base della
scelta di CVA S.p.A. di rivolgersi al mercato cinese. Occorre
premettere che la scelta operata dalla Dirigenza di CVA di
rivolgersi al mercato cinese per l'acquisto di forniture è stata
dalla stessa motivata con l'intento di interrompere un "cartello"
formato da aziende italiane ed europee che ostacolava e
monopolizzava l'approvvigionamento da parte di CVA di impianti e
macchinari e, nello stesso tempo, di ottenere un risparmio
finanziario operando su un mercato più ampio. Dalla ricostruzione
operata dalla commissione emerge come tale scelta di
approvvigionamento sul mercato cinese abbia condotto, più che al
superamento del presunto cartello, alla creazione di un rapporto
esclusivo con la società Water Gen Power S.r.l.. Infatti, da un
certo momento in poi, CVA si è rivolta esclusivamente ad un unico
fornitore creando di fatto una situazione anomala nell'ambito di un
mercato di libero scambio, che pare non avere peraltro condotto ad
un significativo risparmio sulle forniture di materiale considerate
le somme spese per il rifacimento delle centrali idroelettriche
presenti sul territorio.
In sintesi, da un lato, utilizzando la prassi dell'
open
book
- che, per chi non conoscesse questa prassi, consiste
nell'affidamento diretto di lavori e materiali su prestazioni fuori
contratto, con un utile per la società del 37 percento - gli
importi contrattuali potevano aumentare considerevolmente;
dall'altro, dopo l'acquisizione di quote di WGP da parte di CVA, si
è proceduto, tramite l'applicazione dei cosiddetti "patti
parasociali", agli affidamenti diretti della maggior parte degli
acquisti del materiale elettromeccanico.
I contatti con il mercato cinese - e qui veniamo a questo
capitolo -: dai contatti diretti della CVA ai contatti intermediati
dalla società Water Gen Power. La situazione rappresentata nel
corso delle audizioni consente di affermare che l'idea di CVA di
sondare il mercato cinese risale al 2007 (tale data veniva indicata
dall'allora Direttore della gestione impianti). Vede, Consigliere
Rollandin, questo è il motivo per cui la commissione d'inchiesta
voleva audirla: perché lei nel 2007, quando si è presa la decisione
di rivolgersi al mercato cinese, era Presidente di CVA e fino a
giugno 2008 è stato Consigliere d'amministrazione ed è proprio in
quella veste che il suo contributo sarebbe stato utile. Snobbare la
commissione d'inchiesta e non accettare l'invito ad essere audito
non le fa di certo onore dando l'impressione che lei abbia qualcosa
da nascondere visto che in questa legislatura, quando sono state
presentate diverse iniziative sulla CVA, ha sempre sostenuto che su
quest'azienda non ne sapeva assolutamente nulla.
Tornando alla relazione, come si diceva, l'idea di CVA di
sondare il mercato cinese risale al 2007 e si concretizza nei primi
mesi del 2008, anno in cui iniziano le "missioni aziendali" di
diversi dirigenti e consulenti esterni di CVA e imprenditori
privati, prima in Albania e poi in Cina, per verificare la qualità
e l'affidabilità delle tecnologie idroelettriche utilizzate in tali
Paesi e i rendimenti delle medesime in termini energetici. La
commissione, in particolare, ha appreso da un consulente di CVA che
lo stesso era stato inviato diverse volte in Cina alla ricerca di
fornitori e di costruttori, attività questa che sarebbe continuata
e avrebbe portato alla realizzazione di alcuni ordini con la cinese
CWTW, a cominciare dalla centrale di Champagne, tramite Water Gen
Power.
Visto il costo rilevante delle frequenti missioni in Cina, la
commissione si è interrogata sull'utilità di questi viaggi, anche
alla luce del fatto che CVA abbia poi deciso di demandare ad una
società esterna l'incarico per l'acquisizione delle forniture.
Emerge infatti che i contatti, dapprima avviati direttamente
dall'azienda tramite missioni aziendali di propri dirigenti, siano
stati da un certo momento in poi sostituiti da contatti
intermediati dalla società Water Gen Power. Tale società,
costituitasi nell'agosto del 2008 con capitale sociale di 10 mila
euro, è diventata in breve la fiduciaria per l'importazione di
materiale cinese a favore di CVA, nonostante sia poi parso evidente
che non era in grado di fornire un idoneo supporto tecnico a CVA
nei suoi rapporti con la società cinese, tanto che tale supporto
continuò ad essere fornito dai consulenti della stessa CVA, come
emerso nelle audizioni effettuate. Un consulente audito ha
riferito, infatti, che la propria attività è proseguita anche dopo
l'ingresso sulla scena di Water Gen Power e che il proprio ruolo
consisteva inizialmente nel discutere degli aspetti tecnologici con
la stessa Water Gen Power e non con la parte cinese, in quanto CVA
avrebbe sostenuto di non poter acquistare direttamente il materiale
in Cina. Secondo la ricostruzione effettuata, toccava infatti a
Water Gen Power, quale intermediario, trasmettere l'ordine con le
specifiche di tipo tecnico comunicategli dal consulente di CVA ed è
stato proprio quest'ultimo ad evidenziare alla commissione le
difficoltà oggettive riscontrate nel far comprendere alla parte
cinese le necessità tecniche degli impianti di CVA, difficoltà che
discendevano dalla presenza di un intermediario che doveva
trasferire informazioni di carattere essenzialmente tecnico ad una
terza parte in Cina. Tali difficoltà di fatto sarebbero state in
seguito superate, concordemente a Water Gen Power, dalla
sopravvenuta decisione di far discutere le questioni eminentemente
tecniche direttamente da CVA, attraverso i propri consulenti e
tecnici, con il personale della CWTW che realizzava la lavorazione
in Cina.
Alla luce di quanto sopra, l'affermazione, riportata più volte
nel corso delle audizioni dai tecnici di CVA, secondo la quale la
Dirigenza della società avrebbe sostenuto di non poter acquistare
direttamente il materiale dalla Cina, motivando in tal modo la
necessità di utilizzare un intermediatore, non risulta verificata
alla luce di una serie di considerazioni. Innanzitutto occorrerebbe
far chiarezza sull'applicazione o meno ai contratti stipulati da
CVA (dal 2009 in poi) del Codice dei contratti pubblici, sul
periodo nel quale avrebbe operato un'ipotizzata esclusione
dall'applicazione del codice, e quale tipologia di forniture
avrebbe interessato tale esclusione.
Una volta chiarito tale aspetto di carattere giuridico, si
potrebbe capire se l'utilizzo di una società di intermediazione
fosse in ogni caso necessario e, in caso affermativo, fino a quale
momento considerata l'evoluzione della normativa in materia di
contratti pubblici, o se invece da un certo momento in poi tale
intermediazione non fosse più necessaria e Water Gen Power abbia
concluso un contratto di esclusività con la cinese CWTW al solo
fine di mantenere con CVA la propria posizione di intermediazione
sul mercato cinese, pur essendone venuta meno la necessità.
Ora veniamo ai rapporti tra CVA e Water Gen Power: dalla
negoziazione privata all'acquisto di quote societarie. Dalla
documentazione analizzata si evince che il perno di tutta la
vicenda è rappresentato proprio dalla Water Gen Power che nel 2009,
a pochi mesi dalla sua costituzione, venne scelta tramite
negoziazione privata quale intermediatore esclusivo per l'acquisto
di forniture sul mercato cinese. Tale negoziazione privata venne
avviata a seguito di un'indagine di mercato apparsa sul sito
internet di CVA, il cui testo è il seguente - l'abbiamo voluto
riportare perché è particolare -: "la CVA nel periodo giugno
2008-gennaio 2009, a seguito della crescita rilevante dei prezzi di
fornitura registratasi negli appalti affidati nel corso degli anni
2007 e 2008, solo in parte giustificata dal costante rialzo dei
prezzi delle materie prime, aveva condotto un'indagine di mercato
nel contesto industriale cinese, recandosi sul posto per verificare
la tecnologia adottata relativamente alla produzione di turbine,
alternatori e condotte forzate da utilizzare per la produzione di
energia elettrica. CVA S.p.A. ritiene i risultati dell'indagine
soddisfacenti, riscontrando nel settore verificato interessanti
opportunità di commercio con il mercato cinese. La Direzione
gestione impianti della CVA S.p.A. si rende sin d'ora disponibile a
confrontarsi con gli operatori industriali interessati ad avere
informazioni sugli esiti della suddetta indagine. A tal fine le
aziende interessate possono richiedere informazioni al Responsabile
dell'esercizio e ingegneria impiantistici al numero telefonico...",
che è qui, con questo sistema si è avuta la collaborazione con
Water Gen Power.
La prima fornitura di materiale cinese effettuata nel 2009 con
il ricorso alla negoziazione privata, che portò alla scelta di
Water Gen Power fu resa possibile - riferito alla commissione in
sede di audizione - dal fatto che il relativo bando ad evidenza
pubblica fosse andato deserto. In riferimento a tale circostanza,
la commissione ha rilevato che società affermate nel settore, pur
avendo manifestato l'intenzione di concorrere per
l'approvvigionamento del materiale per il rinnovo delle centrali
valdostane, dovettero rinunciare a fronte di requisiti posti dal
committente nel bando ad evidenza pubblica giudicati troppo
stringenti. Tra tali requisiti si trovavano la previsione di tempi
di realizzazione giudicati troppo stretti e l'utilizzo di
tecnologie ritenute dagli stessi ormai obsolete e inadeguate,
obiezioni queste che avrebbero portato tali importanti società a
non presentare alcuna offerta, aprendo la strada con la loro
rinuncia alla negoziazione privata ed esclusiva con Water Gen
Power.
In relazione a quanto sopra riportato, in sede di audizione dei
rappresentanti di due importanti aziende operanti nel settore, è
peraltro emersa la circostanza che Water Gen Power non avrebbe poi
rispettato le specifiche previste dal contratto (tra le quali i
tempi di consegna e le tecniche costruttive). Alla luce di quanto
descritto, la commissione si è chiesta se la Dirigenza CVA si sia
posta il problema del codice etico a cui l'azienda avrebbe dovuto
attenersi nelle procedure da utilizzare per gli appalti relativi
alle proprie forniture, rilevato che si tratterebbe di circa 100
milioni di euro, spesi per la maggior parte in affido diretto, tra
acquisto di materiale cinese e realizzazione delle opere edili
necessarie.
Sempre in corso di audizione, è emerso che un'azienda privata,
che dal 2003 rappresenta in Italia una società cinese produttrice
di turbine idroelettriche, ha fornito la documentazione relativa ad
un'offerta per la fornitura di turbine (datata 27 giugno 2008) che
la CVA avrebbe richiesto per l'impianto idroelettrico di Champagne
2, a cui non sarebbe stata data dalla stessa CVA alcun tipo di
risposta, nonostante tale offerta fosse di gran lunga inferiore a
quella presentata dalla società Water Gen Power. Tuttavia, la vera
svolta nella vicenda sottoposta all'analisi della commissione
avrebbe avuto inizio nel 2011, quando CVA deliberò l'entrata nel
capitale sociale di Water Gen Power per una quota pari al 35
percento. Sembrerebbe proprio questo il capitolo nuovo che lascia
all'interpretazione più ardita le reali motivazioni per cui il
cliente CVA ha deciso di entrare nel capitale sociale del fornitore
Water Gen Power.
Dall'insieme dei fatti esaminati parrebbe che l'unico obiettivo
dell'acquisto di quote societarie di Water Gen Power fosse quello
di scoraggiare, anche attraverso i patti parasociali, eventuali
concorrenti nelle gare per l'affidamento di forniture. A ciò si
aggiunga il fatto che il Vicepresidente di Water Gen Power era al
contempo Direttore generale di CVA e pertanto firmava gli ordini di
materiale a Water Gen Power a seguito della proposta poi formulata
da CVA.
La commissione si è inoltre domandata a cosa fosse servita la
ricapitalizzazione di Water Gen Power dal momento che la stessa si
aggiunse alle partecipazioni regionali, rilevando come la risposta
fornita in merito dall'allora Presidente della Regione durante
un'interpellanza sull'argomento non avesse chiarito tutti i dubbi
sulla questione. La risposta infatti motivava la scelta della
partecipazione regionale in Water Gen Power con il fatto che
quest'ultima, avendo rapporti di natura esclusiva con la cinese
CWTW, sarebbe stata indispensabile per evitare di perdere il
know-how
(conoscenze tecniche specifiche) e che sarebbe
servita inoltre da supporto ingegneristico alle professionalità
interne a CVA. La commissione non ha trovato elementi a supporto di
tali affermazioni, o fatti volti a suffragare l'esistenza di un
know-how di importanza strategica riferibile alla società neonata
Water Gen Power, anche alla luce delle dichiarazioni soprariportate
del consulente di CVA chiamato a discutere gli aspetti tecnici
direttamente con la parte cinese, senza l'intermediazione di Water
Gen Power. Questo fatto è stato anche confermato in sede di
audizione dalla proprietà di Water Gen Power.
Veniamo alle verifiche che CVA ha fatto sulla qualità delle
forniture cinesi. Con riferimento al momento successivo
all'acquisto delle forniture cinesi da parte di CVA, la commissione
ha appreso che la Direzione della gestione impianti di CVA non
avrebbe verificato, attraverso le prove di rendimento certificate
convenzionali previste dai diversi contratti stipulati, la quasi
totalità del materiale cinese acquistato. I tecnici interpellati
hanno posto in evidenza il fatto che fosse indispensabile
effettuare le prove di rendimento certificate al fine di tutelare
la società nel caso ci si fosse resi conto che il materiale fornito
non rispondeva alle esigenze richieste, anche in considerazione
dell'inesperienza della Water Gen Power e del fatto di rilievo che
la cinese CWTW non avesse mai fornito prima di allora alcun tipo di
materiale a CVA e, cosa di non poco conto, neppure ad altri in
Europa (circostanza appresa dai commissari nella seduta congiunta
delle Commissioni II e IV del 24 gennaio 2017, in cui il Direttore
generale di CVA affermava che non aveva notizie di aziende che si
fossero fornite da questa fabbrica oltre alla stessa CVA).
L'effettuazione delle prove per la verifica del rendimento
convenzionale certificato delle giranti costituiva peraltro il
rispetto di un punto essenziale presente in tutti i contratti di
acquisto di materiale cinese, che ne prevedono il termine entro 12
mesi dalla data di messa in servizio di ciascuna girante. A
sostegno di tale tesi, nella citata riunione in data 24 gennaio
2017 in cui vengono ascoltati i tecnici e il Direttore generale di
CVA, i commissari hanno appreso che sulle 39 giranti acquistate in
Cina sarebbero state effettuate soltanto tre prove di rendimento
certificate e che quindi non solo la quasi totalità delle giranti
non sarebbero state oggetto di tali prove certificate, ma neanche i
trasformatori e gli alternatori provenienti da quel mercato
sarebbero stati sottoposti ad alcun tipo di verifica.
In riferimento a tale questione, alcuni commissari hanno fatto
rilevare l'incongruenza tra quanto dichiarato in sede di audizione,
come soprariportato, e quanto invece dichiarato nel corso di altre
audizioni, come quella tenutasi in II Commissione in data 16
dicembre 2013 dallo stesso Direttore della gestione impianti in
merito al fatto che i controlli certificati fossero stati tutti
eseguiti regolarmente. Esaminando la documentazione a disposizione
della commissione si è appurato che, nonostante la Dirigenza abbia
sempre sostenuto che l'obiettivo prioritario fosse aumentare le
performance
degli impianti grazie ad una tecnologia sempre
più performante, venivano invece richiesti in contratto dei bassi
rendimenti in specifica rispetto allo storico, nella consapevolezza
che la normativa nazionale consentiva un ulteriore scostamento
massimo nella misura dell'1,5 percento. È stato altresì evidenziato
da un tecnico, audito nella commissione del 28 marzo 2017, che le
richieste di rendimenti più bassi rispetto agli storici siano da
mettere in relazione con l'ipotesi che il materiale cinese non
fosse in grado di ottenere quei rendimenti che a livello europeo
sono considerati nella norma. La richiesta di rendimenti più bassi
è in aperta contraddizione a quanto affermato dai committenti
riguardo al risparmio ottenuto rivolgendosi al mercato cinese.
Infatti, ammettendo che tale risparmio si verifichi al momento
dell'acquisto, vi è la certezza che il mancato fatturato legato
alla minore produzione avrebbe ampiamente vanificato il risparmio
stesso.
A tali dubbi si aggiunge la preoccupazione per il fatto che, a
distanza di pochi anni dalla messa in servizio del materiale di
produzione cinese, si è già evidenziata una precoce usura,
soprattutto nelle giranti, e una pericolosità delle stesse per
eventuali rotture che avrebbe portato, in alcuni casi già dopo un
breve periodo di esercizio, alla loro sostituzione ed in altre
situazioni a continui lavori di manutenzione. Particolarmente grave
appare la difformità delle forniture di giranti alle centrali di
Valpelline e Avise rispetto a quanto stabilito in contratto:
infatti le stesse avrebbero dovuto essere realizzate tramite
fusione in un pezzo unico, ma, in realtà, contrariamente ai disegni
tecnici e all'insaputa dei committenti - come affermato in
audizione -, sono state costruite assemblando due dischi
concentrici forgiati e uniti attraverso una saldatura che
presentava peraltro grossi difetti. Tali difformità nella
tecnologia costruttiva, che risultano essere attestate da una
società torinese di consulenza tecnica nel settore, hanno peraltro
reso le giranti, oltre che inefficienti, anche pericolose,
determinando addirittura il ripristino del materiale antecedente
montato in quella centrale. La commissione ha inoltre appurato come
anche nei casi in cui sono stati rilevati errori macroscopici nella
tecnologia utilizzata per la costruzione delle giranti la scarsa
qualità delle stesse abbia portato negli ultimi anni
all'espletamento di numerosi lavori di manutenzione nelle centrali
idroelettriche nelle quali è stato usato materiale di fabbricazione
cinese con un conseguente chiaramente costo e perdita di
denaro.
Conclusioni. A conclusione del lavoro svolto la commissione
ritiene di evidenziare quanto segue:
- la Direzione di CVA si è affidata, per la fornitura di
materiale per il rifacimento delle diverse centrali idroelettriche,
ad una società esterna (Water Gen Power), sconosciuta e inesperta
nel settore, costituitasi soltanto nell'agosto del 2008, che a sua
volta rappresentava un'azienda (CWTW), altrettanto sconosciuta, che
non aveva mai fornito questo genere di materiale in Europa;
- la Dirigenza di CVA operava inoltre con affidi diretti anche
per cifre importanti per un totale di circa 60 milioni di euro, qui
ci sono state un po' di problematiche per capire esattamente quanti
sono i milioni. Non risulta chiaro il motivo per cui non si sia
trattato direttamente con l'azienda che produce tale materiale
idroelettrico, soprattutto successivamente all'emanazione del
decreto del Ministero delle politiche europee del 5 agosto 2010,
considerato che i "sondaggi" volti all'individuazione di un
fornitore in Cina in grado di soddisfare le esigenze aziendali
furono condotti da personale dipendente della CVA, personale che
continuò a seguire tutte le fasi di lavorazione in Cina, anche dopo
la scelta di utilizzare un intermediatore data l'inadeguatezza
della Water Gen Power sotto l'aspetto tecnico;
- la Dirigenza di CVA ha deciso di espletare un numero
limitatissimo di prove di rendimento certificate sul materiale
acquistato in Cina per il rifacimento delle centrali
idroelettriche, pur nella consapevolezza dell'inesperienza di Water
Gen Power. In particolare, sulla fornitura di 39 giranti sono state
eseguite solamente tre prove certificate di rendimento. Tale
mancanza risulta ancora più grave se si considera quanto disposto
con i contratti di fornitura del materiale, che nel caso specifico
della fornitura delle giranti prevede l'effettuazione di prove di
rendimento certificate entro 12 mesi dalla messa in esercizio delle
stesse. Alla commissione risulta inspiegabile un simile
comportamento da parte della Dirigenza di un'azienda partecipata
che in quanto tale dovrebbe tutelare gli interessi del proprio
datore di lavoro (della comunità valdostana/della Regione), ponendo
in essere tutte le azioni necessarie a garantire l'acquisto di
materiale performante, anche e soprattutto alla luce di un notevole
investimento di risorse economiche;
- dalla consultazione della documentazione in possesso della
commissione è inoltre emerso che nei contratti per l'acquisto di
materiale dalla Water Gen Power e quindi dalla CWTW venivano
richiesti rendimenti più bassi rispetto a quanto venisse richiesto
nei contratti di fornitura stipulati in anni precedenti. Tale
indicazione contrattuale appare in netto contrasto con quanto
sostenuto da sempre dalla Dirigenza di CVA in merito ad una
continua e puntuale ricerca di performance migliori rispetto al
passato per le centrali idroelettriche valdostane. La commissione
si è domandata se la richiesta di rendimenti inferiori nei
contratti di fornitura di giranti dalla Water Gen Power, e quindi
della CWTW, non sia in correlazione con la consapevolezza che il
materiale cinese non fosse in grado, per le carenze di tipo
tecnologico sopra richiamate, di raggiungere certe prestazioni;
- la commissione ritiene di poter individuare, alla luce degli
approfondimenti posti in essere, una responsabilità riconducibile
alla Dirigenza di CVA S.p.A. (con particolare riferimento al
Direttore della gestione degli impianti), ma comunque con l'accordo
di tutta la Dirigenza tecnica e legale relativamente alle anomalie
riscontrate sia in merito alle modalità con le quali si è proceduto
all'acquisto di turbine e altro materiale proveniente dalla Cina,
sia in relazione alla qualità delle forniture aggiudicate e sia in
relazione alla modifica o al cambio delle normali procedure di
approvvigionamento attuate prima dell'avvento di Water Gen Power.
La commissione, nella consapevolezza dei poteri alla stessa
attribuiti, fa rilevare che la complessità delle operazioni
effettuate nella triangolazione CVA-Water Gen Power-CWTW
richiederebbe competenze specifiche in materia tecnica, economica,
giuridica, doganale e fiscale che esulano dal ruolo dei commissari
e ritiene che ulteriori approfondimenti possano essere
compiutamente svolti soltanto da esperti a servizio degli organi
preposti ai controlli. La commissione tiene a precisare che quanto
sopra rappresentato sia da ricondursi esclusivamente ad una parte
della Dirigenza di CVA e non all'azienda in quanto tale: i
commissari desiderano infatti esprimere nuovamente il proprio
apprezzamento nei confronti di tutto il personale tecnico e
amministrativo che opera all'interno dell'azienda.
Presidente -
Siamo in discussione generale, ci sono
richieste di intervento? Ha chiesto la parola il collega Fabbri, ne
ha facoltà.
Fabbri (UVP) -
Ovviamente vorrei esprimere anch'io alcune
considerazioni dopo aver seguito tutto l'iter dei lavori della
commissione sulla CVA. Vorrei iniziare con il ringraziare il
Presidente Nogara per il suo lavoro e il suo impegno non solo in
questa commissione, ma che è durato negli anni nei quali si è
occupato dell'argomento e che ha considerato tutte le sue varie
sfaccettature. Voglio anche ringraziare coloro che hanno avuto la
disponibilità, direi quasi il coraggio di essere auditi e di
partecipare a confronti alle volte non facili e molto impegnativi.
Alcuni hanno avuto questa disponibilità, altri, pur essendo
informati dei fatti, hanno preferito non presentarsi. Nel
considerare la
ratio
e il motivo che ha condotto la
Dirigenza CVA ad iniziare questo percorso cinese non si può che
essere d'accordo. Ci hanno detto: "rompere un monopolio, un
cartello che imponeva dei prezzi non di mercato ed espandere la
ricerca su nuovi e più vantaggiosi mercati". Tutto ciò ha una
logica condivisibile. A parte che però viene quasi subito il dubbio
che ad impedire i cartelli commerciali vi è un'agenzia nazionale
preposta a questo scopo e a parte poi che le ditte che sono state
interpellate durante tutte queste audizioni hanno escluso
categoricamente di essere in combutta nel costruire questi cartelli
e fare dei prezzi artefatti. Comunque, man mano che in commissione
si dipanava la matassa dei vari passaggi del programma di acquisto
cinese, sorgevano dei dubbi che i buoni propositi suddetti si
fossero persi per strada.
Giova qui brevemente ripetere lo svolgimento negli anni dei
fatti. Riprendo i punti salienti, anche se nella relazione c'è
stata un'anamnesi approfondita di tutti gli argomenti. I tecnici
CVA iniziano a sondare il mercato cinese e individuano la ditta
cinese che potrebbe avere la tecnologia e il materiale per
costruire materiale elettromeccanico simile a quello all'europeo e
accettabile per i nostri
standard
. A questo punto esce dal
cappello magico questa neonata società (WGP), capitale sociale 10
mila euro, di cui possiamo immaginare la potenza, la quale, dopo
aver letto sul sito CVA uno stringatissimo ed enigmatico
comunicato, unica in Italia, si propone di fare da consulente per
questo
business
milionario per CVA, che non vede l'ora di
importare questo materiale performante che in seguito però non si
dimostrerà tale. Di fatto, WGP elimina i colossi della concorrenza
e può dare inizio al programma di importazione e di vendita. Da qui
in avanti si cominciano a verificare tutta una serie di circostanze
che vanificano i buoni propositi iniziali. Arriva del materiale che
deve essere quasi subito rettificato e rifinito da ditte italiane.
Incomincia un andirivieni tra Genova e Schio, dove ci sono queste
ditte di rettifica, perché ci sono già da subito dei problemi che
vanno risolti. Materiale che si scoprirà in seguito costruito non
conforme al capitolato, com'è stato detto dal Presidente, in quanto
doveva essere in un pezzo unico forgiato, in realtà è stato
costruito con due pezzi forgiati e uniti da un anello di saldatura,
con conseguenze gravissime tali da imporre il fermo di queste
giranti e il ripristino delle precedenti, soprattutto ad Avise e
Valpelline.
Ci sono stati rendimenti non certificati che avrebbero dovuto
garantire dei rendimenti più bassi rispetto allo storico dei
rendimenti certificati negli anni da CVA. Questo è un passaggio
particolarmente importante, perché vanifica il motivo principale
dell'"operazione Cina". Infatti sin dall'inizio si sapeva che la
minore produzione di energia avrebbe annullato un risparmio
sull'acquisto del materiale. Valori poi di acquisto del materiale
che, attraverso vari passaggi, attraverso questo meccanismo che
diceva prima il Presidente dell'
open book
e delle spese
accessorie annesse, si sono dilatati notevolmente. Tutte queste
anomalie si sono andate scoprendo durante quest'audizione e
naturalmente hanno posto nei commissari dei seri dubbi.
Dico che se errare è umano, perseverare è diabolico. Infatti,
nonostante i difetti riscontrati e nonostante tutti i problemi che
si evidenziavano, si decise di proseguire nell'acquisto di questi
materiali, oltretutto con uno stratagemma che rendeva ancora più
facilmente percorribile la strada che dalla Cina arrivava a Genova
e poi alla Valle d'Aosta. Infatti l'ingresso della CVA nella
società WGP e il rispetto dei patti parasociali compresi in questo
ingresso rendeva possibile gli acquisti diretti senza bandi di
questo materiale. A parte poi che è stato abbastanza difficile - io
non sono un tecnico - capire dal punto di vista finanziario qual è
stata l'utilità dell'acquisto di WGP dal punto di vista finanziario
intendo, non dal punto di vista operativo, tramite questi patti
parasociali, ed è ancora un dubbio che ho. Comunque sulle fatture
di fornitura tramite spese
open book
- come dicevo prima -
risultavano essere superiori al convenuto e di quanto questo sia
stato usato qualcuno dopo di me penso che lo metterà in
evidenza.
Tutti questi passaggi sono stati analizzati in commissione e ben
approfonditi nella relazione del Presidente e da chi ha seguito i
lavori. Al di là degli aspetti tecnici e finanziari, rimane da
chiarire il quesito fondamentale che man mano che si procedeva, io
ma credo anche tutti commissari ci ponevamo: il
cui prodest
,
a chi giova tutto ciò? Dalla disamina dei fatti, io sinceramente
non sono in grado di definire a chi ha giovato tutto questo
passaggio, ma mi sento sicuramente in grado di affermare a chi non
ha giovato: sicuramente non ha giovato né alla CVA, né ai
lavoratori della CVA, né ai cittadini valdostani.
Presidente -
Ha chiesto la parola il collega Bertin, ne
ha facoltà.
Bertin (ALPE) -
Quando sento parlare di Cina, di viaggi e
di avventure, automaticamente penso a Marco Polo, anche in questo
caso l'associazione è stata immediata. In effetti, come dei novelli
Marco Polo i dirigenti di CVA si sono avventurati in un lungo
viaggio verso l'Oriente alla ricerca di nuovi mercati e di nuovi
territori. Non so se come il celebre veneziano hanno seguito la via
della seta, certamente hanno fatto una deviazione passando da
Genova e affidandosi ad una società neocostituita per trattare
l'acquisto di centinaia di milioni di euro di forniture. Dei viaggi
verso l'Oriente che sono costati centinaia di migliaia di euro,
quasi 300 mila euro, forse addirittura più dei viaggi di Marco
Polo. Se il viaggiatore veneziano è passato alla storia e ha
rappresentato l'apertura verso un mondo allora semisconosciuto con
vantaggi reciproci per tutti, dei viaggi di CVA purtroppo non si
può dire lo stesso. Marco Polo scrisse "Il Milione" su questi suoi
viaggi, anche in questa nostra storia di milioni ne sono girati
tanti. Milioni e milioni di euro, ma certo il risultato non è un
capolavoro che rimarrà nella storia, ci restano dei problemi e
delle perplessità riguardo a quest'avventura. Marco Polo, oltre ad
essere un commerciante e un viaggiatore, era anche un Ambasciatore
della Serenissima, un rappresentante politico di Venezia e
dell'allora Doge, con un incarico tra l'altro ufficiale, anche in
questa nostra storia vi sono ovviamente dei risvolti politici e
delle responsabilità ad essi collegati, anche in questa nostra
storia vi è probabilmente un doge che ha dato la copertura politica
a questi viaggi per quest'avventura: questa è stata una scelta
ovviamente condivisa anche dalla politica.
L'avventura cinese della CVA inizia una decina d'anni fa (2007).
L'azienda in quegli anni decise di sperimentare l'utilizzo di
turbine prodotte nel Sol Levante, unica società nel settore della
produzione idroelettrica in Europa di certe dimensioni a tutt'oggi
ad utilizzare prodotti cinesi. Una scelta azzardata, giustificata,
secondo i dirigenti, per risparmiare e per rompere il cartello di
monopolio dei produttori di turbine dell'Occidente. Il risultato di
questa decisione è però poco efficace, si potrebbe dire
fallimentare. Non si ottengono dei risparmi - almeno questo emerge
dai lavori della commissione - e non si rompe il monopolio dei
produttori occidentali. I prodotti acquistati in Cina si dimostrano
di qualità inferiore, tant'è che devono subire una rifinitura in
Italia prima di essere utilizzati, inoltre i tempi di consegna non
sono sempre stati rispettati. La capacità produttiva di queste
turbine è inferiore pare agli
standard
utilizzati dagli
europei, richiesti in precedenza anche dalla CVA. Quanto alla
longevità, secondo i tecnici, non è da paragonarsi a quella dei
produttori europei e rischia di essere inferiore. Non si vuole in
questo caso mettere in discussione la qualità dei prodotti cinesi,
che in termini assoluti probabilmente non sono distanti da quelli
europei, ma il fatto è che questi, inseriti nel contesto produttivo
locale riguardante le caratteristiche degli impianti e delle acque,
si sono dimostrati non all'altezza. Insomma, si mette in
discussione soltanto la scelta fatta da CVA di acquistare questi
prodotti per le nostre centrali. Per questa sperimentazione non si
è fatto un investimento di qualche milione di euro; per acquistare
questi prodotti, al contrario, si sono spesi poco meno di 100
milioni di euro, utilizzando le turbine in questione anche per le
centrali importanti creando non pochi problemi.
Anche l'obiettivo di superare il cartello dei produttori
occidentali e il relativo monopolio non ha sortito alcun risultato.
In effetti, prima CVA si è vincolata in un rapporto esclusivo con
la Water Gen Power, che ha creato in questo caso un monopolio
dell'offerta tutt'altro che vantaggioso e in seguito, come abbiamo
appreso, ha abbandonato sia la WGP, sia l'idea di fornirsi
prioritariamente con la Cina ritornando ad una situazione
antecedente al 2007. A meno che non esistessero intenzioni non
manifestate di cambiare gli equilibri geopolitici del commercio
internazionale, l'obiettivo del viaggio in Cina non è stato
raggiunto; comunque la si guardi, anche soltanto seguendo gli
intenti manifestati dai dirigenti della società, quest'avventura
non ha raggiunto gli obiettivi.
La commissione ha svolto il suo lavoro diligentemente. Restano
evidentemente delle responsabilità che non è a questa commissione
di individuare. Altre autorità nel caso potranno approfondire
ulteriormente la questione rilevando eventuali profili di
responsabilità che non competono a quest'aula.
Presidente -
Ha chiesto la parola il collega Gerandin, ne
ha facoltà.
Gerandin (GM) -
Volevo anch'io ringraziare il Presidente
della commissione perché siamo stati davvero molto sollecitati e
soprattutto per lo spirito con cui si è cercato di lavorare
all'interno di questa commissione, nel senso che non ha mai voluto
essere e non vuole essere un tribunale in cui si valuta, si decide,
si giudica, si emettono sentenze: è semplicemente una commissione
nata con l'esigenza di raccogliere informazioni che da più parti
abbiamo ricevuto in questi anni. Ha voluto e vuole essere uno
strumento che noi consegneremo nelle mani di Finaosta, chiaramente
in questo caso il destinatario di questa nostra raccolta dati:
destinatario perché è chiaramente Finaosta il soggetto che deve
intervenire se vuole, se ritiene: questo si tiene a sottolinearlo
anche per quello che riguarda il discorso della risoluzione. Noi
siamo ben consci che la risoluzione di un organo rappresentativo
come il Consiglio regionale della Valle d'Aosta nei confronti di
società partecipate ha un valore politico e di indirizzo generale,
non può in alcun modo vincolare le decisioni della stessa azienda,
altrimenti implicherebbe negare l'autonomia dell'azienda
statutariamente prevista. Noi su questo eravamo a conoscenza prima,
siamo felici che sia stato ribadito nel parere legale dell'avvocato
Treu, per cui non è che una presa d'atto che va nel senso in cui
avevamo intenzione di intervenire, noi parimenti chiediamo che
questa documentazione venga trasmessa agli organi competenti di
Finaosta, perché saranno loro che, sulla base di questo, perché
peraltro anche nel parere così importante di un avvocato come Treu
dice che comunque Finaosta deve procedere ad eventuali
contestazioni, con la possibilità da parte di chi vede contestati
alcuni fatti di difendersi. Noi crediamo e vogliamo che si possa
difendere, perché non è un tribunale questa commissione, ma nello
stesso tempo noi chiediamo per la prima volta forse in maniera
ufficiale, a seguito di questa documentazione, che Finaosta
agisca.
Faccio una breve premessa perché penso che nei fatti quello che
il collega Nogara ha esternato sia sicuramente il dato fondamentale
riassunto in quelle che sono state le varie audizioni che abbiamo
avuto, e devo ringraziare tutti quelli che - a volte qualcuno in
pensione ed altri - si sono dati disponibili, alcune delle ditte
che non avevano più nessun rapporto con CVA sono state disponibili
ad essere audite per capire qual è stato questo percorso.
Tornando alla breve ricostruzione, può esserci una logica,
perché noi abbiamo sentito dire che quando eravamo in audizione,
nel periodo in cui c'era una sorta di segretazione degli atti, nel
periodo in cui ci veniva risposto che non avevamo accesso a tutti
gli atti, nel senso che era una società e come tale era tutelata
per cui non avevamo accesso a tutti gli atti, però nelle poche
audizioni in cui siamo riusciti a sentire la Dirigenza di CVA ci è
stato detto che la motivazione alla base di questa scelta era
interrompere questo benedetto cartello. Quello che faceva, e ci ha
fatto e, a seguito di questa commissione, ci fa ancora più pensare
è come mai per interrompere un cartello si debba mettere in piedi
un rapporto esclusivo com'è stato messo in piedi con la Water Gen
Power. È già una cosa anomala quella di dire: "interrompo un
cartello e metto in piedi un rapporto esclusivo", ma è ancora più
anomalo - se mi permettete - il fatto di com'è stata scelta questa
Water Gen Power, perché se in una strategia aziendale un'importante
società come CVA decide di ampliare il mercato, eventualmente
incentivare il mercato affinché ci siano ulteriori offerte, io non
penso che possa mettere sul sito internet un annuncio nel quale si
dice: "sono stato in Cina nel periodo 2008-2009 a seguito della
crescita rilevante dei prezzi di forniture che si è registrata
negli anni affidati nel corso degli anni 2007 e 2008, solo in parte
giustificata dal costante rialzo dei prezzi delle materie prime, io
come CVA a titolo personale ho condotto un'indagine". CVA ritiene i
risultati d'indagine soddisfacenti per cui dice: "quel mercato
potrebbe anche interessarmi, la Direzione gestione impianti della
CVA si rende sin d'ora disponibile a confrontarsi con gli operatori
industriali interessati ad avere informazioni sugli esiti della
suddetta indagine". Vi sembra un annuncio in cui io vado a
ricercare un
partner
privato e affidargli decine e decine,
oserei dire quasi centinaia di milioni di affidamenti diretti?
Ditemi solo se vi sembra un annuncio in cui io, società come la
CVA, che faccio parte comunque della galassia Finaosta, metto sul
sito e ricerco il mio partner. È ovvio che nessuno ha risposto a
questo annuncio, è ovvio che nessuno abbia risposto di quelle ditte
di un certo livello interessate magari a fare delle forniture. Ha
risposto una sola ditta: quella che forniva cavi elettrici, perché
la verità è che questa ditta è stata formata con un capitale
sociale di 10 mila euro, forniva cavi elettrici fino a poco tempo
prima alla CVA, improvvisamente si è vista paracadutata, si è vista
benedetta, si è vista scelta in un rapporto diretto, dov'è stato
inserito il discorso dei patti parasociali. Per chi non capisce
cosa sono i patti parasociali, io posso anche mettere in piedi un
appalto pubblico, ricevo delle offerte, dopodiché questa società,
partecipata da CVA, ha il diritto di prelazione finale, nel senso
di dire: "io ti offro un euro in meno, te lo aggiudico", finito,
nessuno ha più partecipato a nessun appalto, mi sembra ovvio. Chi
vuole partecipare ad un appalto sapendo che io società CVA poi
posso esercitare i patti parasociali e chiedo di farmi un'offerta
di un euro di meno per portarla a casa?
Noi sappiamo che gli appalti come le forniture...ci è stato
detto - perché io sono incompetente e lo ammetto - che alla base di
un'offerta tecnica di una turbina ci sono progettazioni tecniche e
quant'altro, per cui chi va a buttare soldi se sai già che alla
fine non avrai nessuna possibilità di aggiudicartelo? Se
aggiungiamo l'
open book
...io aggiudico con questi sistemi,
dopodiché probabilmente "ho sbagliato qualche conticino e alla fine
i conti non tornano, io ti aggiudico ulteriori...in open book",
questa ditta che si è aggiudicata mi fa un'offerta di carattere
economico, io glielo aggiudico direttamente, bene, questa ditta si
porta a casa un utile come Water Gen Power del 10 più 27, e
correggo il collega Nogara perché 10 più 27 fa 39,7 percento, non è
il 37. Pertanto - io dico - è ovvio che il mercato è finito, è
ovvio che la concorrenza è finita, ma quello che è emerso è che
questo forse era frutto di una strategia e di una scelta. Se la
strategia era di dire: "evitiamo questa sorta di monopolio", bene,
metti in piedi un qualcosa dove partecipino anche magari queste
ditte che sono un po' più tecnologicamente avanzate, senza nulla
togliere a Water Gen Power, che poi si è rivelata - e non sto a
ripetere quello che è stato detto -, dal punto di vista tecnico,
assolutamente impreparata, perché andavano i tecnici CVA a trattare
direttamente con i fornitori cinesi, perché le tecnologie - è ovvio
- non si improvvisano su questo mercato.
Pertanto a noi è parso sinceramente che ci fosse una sorta di
velato timore a dire come sono andate le cose: dico: "velato
timore, perché qualcuno dovrà spiegare perché di fronte a 39
forniture di giranti solo 3 sono state certificate, hanno fatto le
prove certificate. Soprattutto se - io dico - trattavo per la prima
volta con un cliente che era un fornitore - non voglio offendere
Water Gen Power - alle prime armi, possiamo dirlo? Motivo in più
per fare queste prove, motivo in più per sapere se effettivamente i
rendimenti erano questi, se le tecnologie costruttive erano queste
e parlo di tecnologie costruttive, perché qualcuno l'ha già detto,
è stato confermato nelle audizioni da parte dei vertici di CVA. I
vertici di CVA non sapevano mica nulla che le giranti di Valpelline
e di Avise erano costruite in maniera tecnologicamente diversa,
invece di avere un pezzo unico forgiato, c'erano due pezzi con un
anello saldato, con delle difficoltà riferite alla saldatura. Hanno
dovuto rimuovere queste due turbine e montare le vecchie. C'è un
qualcosa che stride in tutta questa storia?
Torno a dire - e poi chiudo con la storia legata alle turbine -
che sarebbe folle in questo momento per noi non trattare CVA come
un patrimonio di cui andare fieri. Noi ne siamo consci, sappiamo
che è un patrimonio da difendere, un patrimonio da valorizzare che
si vada o meno alla quotazione in Borsa, per noi rimane un
patrimonio da valorizzare. Sarebbe ingeneroso non riconoscere il
ritorno economico che ha avuto negli anni questa società, per cui
noi, quando leggiamo i
report
di chi si è dimesso in questo
momento e ci dice: "abbiamo creato utili"...certo che avete creato
utili! Nessuno lo mette in discussione, nessuno ha detto che alla
base della richiesta delle dimissioni c'era il fatto di non avere
creato utile. La nostra preoccupazione è un'altra: quanto dureranno
queste turbine? Una delle cose che è emerso è quanto la durata di
queste turbine. Se le tecnologie costruttive vengono apprese a
posteriori...noi abbiamo audito i vertici, sulla centrale di
Valpelline ci è stato detto che sono a conoscenza di queste
difficoltà di carattere costruttivo tecnico, quando abbiamo detto
che ci risultava che anche Avise avesse le stesse problematiche,
non se ne sapeva nulla, per cui ci si sta accorgendo poco alla
volta che ci sono delle amare sorprese.
Per continuare, dicevo che sarebbe nello stesso tempo ingiusto
non fare chiarezza sulla gestione di alcuni dirigenti, perché non
possiamo dire che siano tutti ad aver creato tante ombre sulla
trasparenza e sulla scelta di CVA, scelte che rischiano di non
valorizzare le competenze e la preparazione del personale
tecnico-amministrativo. Noi abbiamo avuto delle audizioni con
personale tecnico di cui qualcuno diceva: "noi abbiamo un
patrimonio da difendere". Queste persone, quando parlavano di CVA,
parlavano con il cuore, erano dispiaciute di alcune scelte che
anche per loro erano incomprensibili, per cui la vedevano come un
patrimonio prima che della Valle d'Aosta, un patrimonio in cui
hanno dato tutta la loro esperienza lavorativa e queste sicuramente
vanno valorizzate, mica è colpa loro se qualcuno ai vertici ha
deciso di fare delle scelte di carattere assolutamente diverso! Ci
dispiace anche che alcuni, trovatisi di fronte a queste scelte, si
siano stufati per cui abbiamo sentito anche di gente che si è
allontanata volontariamente, qualcuno che è stato mandato in
pensione, altri che non sono stati rinnovati, per cui anche queste
erano persone che magari osavano mettere in dubbio le scelte
tecniche. Non era personale che metteva in dubbio il bilancio della
CVA, non era quella la loro competenza: mettevano in discussione le
scelte tecniche.
Io non voglio più parlare di CVA, perché, a mio modesto parere,
mi scuserete ma a questa relazione manca un soggetto che per me è
fondamentale: quello legato a Finaosta, che comunque è la
finanziaria regionale, il "salvadanaio" della Valle d'Aosta, quella
che controlla a tutti gli effetti CVA...io vorrei che qualcuno
venisse e ci spiegasse. Questa relazione è fondamentale, noi
chiediamo che Finaosta la prenda in esame e approfondisca gli
elementi che abbiamo avuto, ma non può più far finta di non sapere,
perché io ne ho già parlato una volta. Finaosta ha un codice etico,
un codice etico che ognuno di voi può leggere, è un codice etico
che è pubblicato su internet, è un codice etico che dice: "è in
virtù di tale proponimento che la società intende riaffermare con
grande forza che la correttezza e la liceità nel lavoro e negli
affari costituiscono e costituiranno sempre un valore
imprescindibile...è di importanza fondamentale per il buon
funzionamento, l'affidabilità e la reputazione di Finaosta, fattori
che costituiscono un patrimonio decisivo per il successo
dell'impresa...i componenti degli organi sociali di Finaosta che
siano coinvolti nella definizione e/o valutazione di operazioni con
soggetti privati, impresa e/o parti correlate in cui siano soci,
membri di organi amministrativi, di direzione o di controllo
dovranno garantire che sia chiaramente e formalmente evidenziato
nell'iter di analisi dell'operazione...il ruolo svolto nel processo
decisionale...pertanto, dal punto di vista operativo, il membro
degli organi sociali e/o il dipendente che si ritrovi in una
situazione che possa determinare, anche in astratto, un conflitto
di interessi dovrà rendere evidente la propria posizione
astenendosi da eventuali decisioni in merito se non già
espressamente approvate da altro organo". Qualcuno ci spiega il
doppio ruolo che aveva qualche dirigente di Finaosta nella CVA e
nella Water Gen Power? C'erano dei ruoli?
C'è un altro aspetto che riguarda sempre il codice etico, e l'ho
già letto una volta, ma mi fa piacere ripeterlo: "nell'ambito delle
attività svolte da Finaosta rientra altresì la gestione di gare
d'appalto e più in generale l'acquisto di beni e servizi
nell'interesse proprio per finalità strumentali all'attività
aziendale. Poiché Finaosta crede nel valore della libera
concorrenza quale strumento fondamentale per la tutela del
consumatore, eseguirà con la massima trasparenza e buona fede tale
attività. Allo stesso tempo Finaosta agirà nel pieno rispetto della
normativa vigente in materia di appalti, in modo da non falsare in
alcun modo le regole del mercato e della concorrenza". Ora mi
spiegate se la ricerca del socio che ha fatto mediante quell'avviso
è rispettosa di questo articolo? Articolo 1.3 sulla concorrenza del
codice etico di Finaosta.
Ultimo passaggio, e chiudo, che vorrei capire, e vorrei che
qualcuno ci rispondesse: è se mai è stato attivato l'organismo di
vigilanza di Finaosta, quali sono stati i risultati, se si sono mai
approfonditi questi aspetti. Io dico: non è che ci andava una
commissione d'inchiesta, una commissione speciale per raccogliere
questi particolari, era sufficiente che qualcuno prendesse in esame
alcune interpellanze, alcune interrogazioni che negli anni sono
state presentate. Nessuno a me risulta che abbia avuto accesso agli
atti, fatto richiesta di accesso agli atti per capire questo,
pertanto con il bene che tutti noi vogliamo a CVA, ai suoi
dipendenti, al personale, a quelle persone che ci hanno dato il
cuore e la vita, e che continueranno a darlo, noi sinceramente
riteniamo che qualcosa debba essere esaminato, qualcosa di chi ha
la competenza per esaminare se ci sono stati dei comportamenti
scorretti...vada esaminato al più presto e soprattutto vengano date
delle risposte. Noi vogliamo solo sapere se il percorso è corretto;
se non è corretto, ognuno si deve assumere le proprie
responsabilità, chi l'ha scelto ma anche chi doveva
controllare.
Presidente -
Ha chiesto la parola il collega Guichardaz,
ne ha facoltà.
Guichardaz (PD-SIN.VDA) -
Solo per spiegare il motivo per
cui noi del PD-SIN.VdA non abbiamo chiesto di entrare nella
commissione d'inchiesta, così com'è stato fatto rilevare
escludendoci giustamente dai ringraziamenti all'inizio di questa
discussione. Intanto la sua istituzione è avvenuta, se ben
ricordate, senza un particolare coinvolgimento del nostro gruppo.
Eravate, colleghi, nella fase un po' di innamoramento politico
naturalmente, tra quelli che sono poi diventati compagni di
avventura della nuova maggioranza e quindi devo dire che sembravate
più disponibili a raccontarvela tra voi, o di ideare iniziative
prodromiche al cambio di governo, che non a cercare di motivare le
vostre legittime scelte, iniziative e necessità di approfondimento.
Diciamo che ci trovammo la commissione già bella e confezionata. Un
po' come successe già per la legge sul Casinò, con il Presidente
già deciso.
Il collega Nogara ha da sempre avuto - e io glielo riconosco -
il pallino di queste giranti e anche le competenze, quindi andava
da sé che si indicasse lui come Presidente. Con un mandato di
questa commissione che francamente mi sfuggiva, visto che nessuno
si è mai preoccupato in quel periodo, in quella fase in cui voi
evidentemente istruivate questa iniziativa, di spiegare, di
spiegarmi a quali conclusioni volesse giungere questa commissione.
Forse sono io che sono un po' "corto", ma non capivo se la
commissione aveva solo degli obiettivi di trasparenza o di
approfondimenti, o se questa, così come altre iniziative
estemporanee - sempre risoluzioni mai mozioni - presentate da
alcuni dell'ex maggioranza più l'opposizione, sarebbe servita a
mettere in difficoltà qualcuno dentro l'ex maggioranza o dentro la
stessa CVA. Con questo non voglio dire che la commissione non abbia
fatto un buon lavoro, commissione anzi dopo la diffida con
richiesta di danni da parte di WGP per il presunto danno inflitto
con la risoluzione approvata il 25 gennaio scorso sulla rimozione
dei vertici di CVA, in cui si ribadivano alcune criticità relative
alle turbine cinesi, devo dire che ho sperato vivamente nel lavoro
della commissione e nelle sue competenti conclusioni, che mi pare
confermino le affermazioni fatte nella premessa di quella
risoluzione che votammo tutti all'unanimità.
Credo però che le conclusioni evidenziate nell'ultima pagina
della relazione - che per la cronaca io ho avuto modo di vedere
solo ieri, quindi mi sono limitato ad una lettura veloce e
approssimativa e oggi l'ho riascoltata, ma non ho avuto la
possibilità di approfondirla -, in fondo alla relazione, quelle
secondo cui "la complessità delle operazioni effettuate nella
triangolazione CVA-WGP-CWTW richiederebbe competenze specifiche in
materia tecnica, economica, giuridica, doganale e fiscale, che
esulano dal ruolo dei commissari e ritiene che ulteriori
approfondimenti possano essere compiutamente svolti soltanto -
scrivete nella relazione - da esperti a servizio degli organi
preposti ai controlli". Queste conclusioni, colleghi, dicono di una
commissione consiliare che di fatto si autoaccusa, o si
autoassolve, a seconda dei punti di vista, per le scarse competenze
tecnico-giuridiche possedute. Una commissione, tra l'altro, che non
detiene giustamente poteri di polizia giudiziaria, che non fa le
funzioni dell'autorità giudiziaria come le commissioni d'inchiesta
parlamentari, di una commissione che non può invitare e non può
costringere le persone ad essere audite. Qualcuno ha anche citato
alcuni rifiuti e non può, tranne con sforzi economici non previsti
nella risoluzione, nominare periti ed esperti.
Per quello che mi riguarda - e parlo per me -, apprendere
situazioni di cui si capisce poco, o si rischia di travisare il
significato, può provocare dei danni di approssimazione, può
alimentare generalizzazioni che, per quanto mi riguarda, potrebbero
avere anche delle gravi ricadute in questo caso sulla reputazione
della partecipata più importante della nostra Regione. Ho sentito
dichiarazioni, anche pesanti, che attribuiscono responsabilità a
questo o a quel dirigente, o comunque gruppo di dirigenti,
dichiarazioni che giungono già a conclusioni molto impegnative,
tranne poi rinviare il tutto agli organi preposti al controllo ed è
per questo, e solo per questo, al di là del metodo, della modalità
adottata, che ormai non ci stupiscono più, che noi non si è
ritenuto di dover entrare a pieno titolo dentro una commissione
d'inchiesta, perché questa è proprio una commissione
d'inchiesta.
Voglio però dire a chi ci segue che non è che noi del PD-SIN.VdA
ci siamo voluti disimpegnare sulla questione delle turbine cinesi.
Tra l'altro, abbiamo anche votato la risoluzione per la rimozione
dei vertici di CVA, dove in premessa venivano date una serie di
indicazioni. Proprio per quel senso di responsabilità che ci impone
di essere all'altezza dei compiti e soprattutto consci delle
competenze, delle conoscenze che un tale compito richiede ed
essendoci astenuti sulla costituzione della commissione
d'inchiesta, avevamo però pubblicamente dichiarato che, pur non
condividendo i modi e gli obiettivi e i metodi, avremmo partecipato
da non titolari alla commissione. Noi avevamo detto: stanti le
modalità con cui è stata costituita la commissione attraverso una
risoluzione mollata lì, come al solito negli ultimi mesi in fretta
e furia; stante il fatto che nessuno ci aveva coinvolti in questa
necessità di fare una commissione d'inchiesta, noi avevamo detto di
non voler fare come quelli che si tirano indietro, anche perché noi
siamo abituati generalmente ad andare in quasi tutte le
commissioni.
Devo dire, colleghi, che non mi pare che il giorno di esordio
della commissione io sia stato proprio accolto a braccia aperte.
Qualcuno ha cominciato anche a dire che io mi dovevo vergognare di
essere lì. Poi quando avete, colleghi, fatto girare il testo
dell'articolo 31, comma 6, del Regolamento del Consiglio, che
prevede la possibilità di decidere che "per determinate notizie,
documenti o discussioni i componenti delle commissioni siano
vincolati al segreto; in questo caso - dice il Regolamento -
possono partecipare alle sedute soltanto i Consiglieri che facciano
parte della commissione...", alla fine della commissione vi dissi
che toglievo disturbo e che vi evitavo anche l'imbarazzo di
cacciarmi fuori con la scusa del vincolo del segreto. Poi devo
riconoscere che i commissari comunque si sono anche scusati, o
comunque hanno detto che non c'era nessuna...e che io probabilmente
avevo travisato la volontà che io non rimanessi lì, però oramai le
cose erano state dette. Qualcuno ha detto che mi sarei dovuto
vergognare. Il testo dell'articolo 31 era stato in qualche modo
rappresentato e quindi io, per correttezza nei confronti della
commissione, ho ritenuto di non dover più partecipare.
Oggi comunque, collega Nogara, ho ascoltato con attenzione la
sua relazione, devo fare gli ennesimi complimenti, devo dire che
avete comunque fatto un buon lavoro. Non posso fare altro che
attendere le decisioni consequenziali che assumerete e che
assumeranno anche gli organi di controllo preposti e le autorità
competenti. Se vi sono responsabilità in capo a qualche dirigente o
ad altri soggetti, noi siamo i primi a dire che devono essere
evidenziati e costoro devono essere cacciati, se sono da cacciare,
o comunque devono essere in qualche modo segnalati se si sono
macchiati di reati o di comportamenti illeciti. Ha ragione il
collega Gerandin quando dice che la CVA è...forse ha detto: "il
nostro gioiello", comunque è un patrimonio di tutti i valdostani,
noi compresi.
Presidente -
Ha chiesto la parola la collega Morelli, ne
ha facoltà.
Morelli (ALPE) -
Collega Guichardaz, noi crediamo che il
fatto che il Consiglio regionale dovesse occuparsi in modo serio e
approfondito della questione delle forniture cinesi per CVA fosse
doveroso. È una questione importante, impattante che ha fatto
discutere molto sin dagli esordi, sin dal 2008, anche prima, che ha
sollevato molte polemiche e molti dubbi all'interno e all'esterno
del Consiglio regionale, che ha sollevato molte polemiche e molti
dubbi all'interno e all'esterno di CVA ed era quanto meno
necessario cercare di fare chiarezza e si è cercato di ricostruire
la vicenda nel modo con cui la commissione d'inchiesta poteva
farlo: avvalendosi della documentazione disponibile e delle
audizioni delle persone che, a vario titolo, hanno avuto un ruolo
in questa vicenda ed era necessario farlo non fosse altro che per
sgombrare il campo da tutta una serie di congetture fumose, di non
detti, di "zone grigie", di illazioni anche che stavano offuscando
il buon nome di CVA, che - com'è già stato detto da tutti i
colleghi, cosa che assolutamente condividiamo - è e deve rimanere
un caposaldo dell'economia valdostana profondamente legato al
territorio proprio per la sua caratteristica di produttore di
energia idroelettrica. È un'azienda CVA a cui i valdostani tengono
molto, perché è una fonte di sostentamento per tante famiglie,
perché è un terreno di formazione per tante figure professionali,
perché è il momento di valorizzazione massima della nostra
principale risorsa: l'acqua, pertanto è bene chiarire che l'intento
della commissione non era assolutamente sovversivo e nemmeno
scandalistico e ancor meno l'intento era quello di gettare del
discredito su CVA, anzi era l'esatto contrario. In effetti - lo
ribadisco - l'esigenza di fare chiarezza era sentita proprio
all'interno di CVA da tutti quei lavoratori che provano nei
confronti della loro azienda un senso forte di appartenenza, una
sorta di orgoglio a cui evidentemente quanto stava avvenendo in
merito a questa vicenda non pareva corretto.
La prima considerazione da fare quindi è di apprezzamento,
sicuramente di ringraziamento nei confronti dei colleghi che in
commissione hanno lavorato, hanno messo il loro impegno e, in
particolare, al collega Nogara che n'è stato il Presidente, che si
è fatto sicuramente carico di una parte consistente del lavoro di
sintesi.
La seconda valutazione - me lo consenta, collega Guichardaz - è
di incomprensione nei confronti invece dei gruppi dell'Union
Valdôtaine e del PD, una sensazione quasi di sbigottimento, che
legittimamente hanno scelto di non partecipare ma se permettete,
dal mio punto di vista, in modo incomprensibile, tanto
incomprensibile che poi però la curiosità di sapere che cosa
uscisse dai lavori della commissione era molto forte ed era molto
percepita nei corridoi, anche poi la curiosità con cui si aspettava
la relazione finale che è stata distribuita venerdì.
Ora, io non voglio ripetere quanto è già stato detto dai
colleghi che mi hanno preceduto, ma semplicemente ricordare alcuni
punti salienti cercando di fare un ragionamento oggettivo. Punti
desunti dalla relazione prodotta dalla commissione di cui peraltro
io non facevo parte, a cui ho assistito soltanto alcune volte,
anche perché in parte era secretata e quindi non ho potuto
parteciparvi, però come tutti ho letto la relazione. Questi punti
vanno assolutamente a sostegno dell'opportunità della decisione di
costituire la commissione d'inchiesta e dell'assoluta utilità del
lavoro svolto, che va a confermare e a rinforzare -
si besoin en
était
- la posizione di criticità assunta dal Consiglio
regionale in merito all'operato della Dirigenza di CVA in questa
particolare vicenda, perché dalle audizioni sono emerse tutta una
serie di incongruenze - le riprendo rapidamente - rispetto alla
motivazione per cui si è deciso di rivolgersi al mercato cinese e
alla soluzione poi adottata. Si vuole interrompere un cartello e
poi ci si infila in una soluzione che è - definiamola in modo
spiccio - monopolistica, così come sono venute alla luce carenze
per quanto riguarda le prove di certificazione del rendimento,
difformità di tecnica costruttiva e di tempi di consegna rispetto a
quanto era stabilito nei contratti; tempi di consegna giudicati
molto stretti al punto da discriminare la partecipazione di certe
aziende, facendo venire meno il principio di concorrenza e
pregiudicando anche potenzialmente l'ottenimento di risultati
migliori e di condizioni più vantaggiose.
Scopriamo ieri, dalle dichiarazioni rilasciate in conferenza
stampa dalla minoranza, che da questa relazione, dai lavori di
questa commissione non è emerso nulla di nuovo, si sapeva già
tutto. Francamente ci sembrano delle affermazioni piuttosto gravi
che se, da un lato, spiegano, potrebbero spiegare la non volontà di
partecipare alla commissione; dall'altro, però non spiegano il
fatto che, pur conoscendo quindi, a detta di chi ha rilasciato
queste affermazioni, la situazione, non si sia agito di conseguenza
per tempo, andando ad interrompere, a fermare questo meccanismo,
questo rapporto con Water Gen Power sin dalle prime avvisaglie, sin
dalle prime consegne di materiale che, a detta dei tecnici, era
materiale scadente, quindi se si sapeva che la qualità di certe
giranti fornite era scadente, che per via dell'erosione alcune sono
già molto consumate e non avranno vita lunga, perché non si è fatto
niente? Se l'ex maggioranza sapeva che ci sono giranti costruite in
modo difforme rispetto al progetto e al contratto e che lo si è
scoperto casualmente, mandando in manutenzione queste giranti
perché avevano dei problemi di funzionamento, causando oltretutto
un danno anche per mancata produzione, l'ex maggioranza sapeva che
le prove certificati di rendimento sulle 39 giranti acquistate sono
state eseguite solo in tre casi? A me francamente questo dato ha
destato grandi perplessità. Che certi tempi di consegna hanno
registrato ritardi importanti, addirittura di più di un anno...se
tutto questo era noto e se si è andati avanti comunque un po'
facendo come se nulla fosse, o quasi, a noi questo sembra grave. E
francamente ci chiediamo come sia possibile che stimati colleghi
dell'attuale minoranza che abbiamo conosciuto, apprezzato per
essere precisi, intransigenti rispetto alla rigorosità delle
forniture, oggi nel merito di questa vicenda siano invece più
disattenti.
Collega Rollandin, l'affermazione, a quanto abbiamo letto, è
stata sua che la questione fosse nota. Noi non possiamo credere che
ciò che è emerso fosse noto proprio a tutti, forse a lei questo era
noto ma non possiamo credere che a tutti fossero note queste
caratteristiche di questa vicenda. Ciò che è emerso non è banale.
In questa vicenda sono ballati milioni - lo diceva bene il collega
Gerandin - decine di milioni, vi sono molti aspetti non chiari ed è
giusto e corretto porsi delle domande e agire come ha fatto questo
Consiglio, tra l'altro, all'unanimità, nei confronti di chi
ricopriva ruoli di responsabilità in quell'azienda, nel momento in
cui è venuto meno un rapporto di fiducia perché era evidente che
certe cose non tornavano, dopodiché nel merito della questione
entrano in gioco tali e tanti fattori per cui veramente la
conclusione della relazione è molto onesta. Non si tratta di
riconoscere di non avere delle competenze, tutti abbiamo competenze
più o meno sviluppate in certi settori, ma qui entrano in ballo una
serie di fattori talmente particolari e specifici per cui vanno
veramente al di là del nostro ruolo di Consiglieri. A questo punto
altri dovranno valutare se ci sono elementi sufficienti a far
subentrare procedure o organismi di controllo che vadano al di là
del compito del Consiglio regionale e dell'incarico di una
commissione d'inchiesta che, per definizione del Regolamento, deve
occuparsi del mero esame di una questione, tra l'altro, lo ha fatto
a costo zero. È giusto anche ricordarlo, perché nessun compenso è
stato percepito.
Il ruolo del Consiglio nella fattispecie quindi si esaurisce
qui, ma non si esaurisce qui il ruolo della buona politica. La
buona politica non ha colore, non è né di maggioranza, né di
minoranza: è buona politica e deve continuare ad interrogarsi sui
modi e sugli strumenti per far sì che non esistano situazioni
opache in realtà importanti e fondamentali come lo è la CVA per la
nostra Regione. Io credo che questo debba essere assolutamente
l'auspicio e l'augurio che possiamo fare a noi stessi, ma
principalmente all'azienda stessa.
Presidente -
Ci sono altre richieste di intervento? Fate
con comodo. Se qualcuno vuole intervenire, si prenoti per
gentilezza. Non ci sono richieste? Ha chiesto la parola il collega
Rollandin, ne ha facoltà.
Rollandin (UV) -
À propos de la question qui a été
soumise cet après-midi avec cette relation, présentée par le
Président de la commission et relue dans son ensemble, je veux
avant tout préciser deux aspects que je crois être importants.
Pendant ces années, comme a été rappelé par certains collègues, on
a eu l'occasion de répondre à différentes questions,
interpellations et motions. J'ai voulu les relire pour comprendre
si, par hasard, dans ces déclarations il y avait quelque chose qui
n'avait pas été présenté ou en quelque sorte qui n'avait pas été
l'objet d'une réponse.
Ho visto che quanto è ripreso nella relazione...tutti i temi -
naturalmente qui sono in qualche modo sviluppati in una relazione -
erano stati oggetto di relazioni puntuali che erano state in
risposta...tutte le volte - le interrogazioni erano tante - avevo
sottolineato che erano i dati che mi erano stati trasmessi dalla
società.
Voglio qui sottolineare un aspetto. Credo che qualcuno abbia
fatto allusioni al mio ruolo all'interno rispetto a questa società,
io sono andato via dalla società all'inizio del 2008, perché - come
sa il collega - c'era la legge che era stata appena inventata che
bisognava dimettersi sei mesi prima per essere candidati, la
società è stata costituita ad agosto e quindi bisognava dimettersi
a dicembre. Io voglio solo specificare che, quando è stata
costituita la società, io non c'ero. Sul resto io ho risposto
secondo indicazioni che qui ho ritrovato in buona parte, perché ci
sono le notizie relative al perché, al come che avevamo illustrato
per una parte dicendo le motivazioni sono queste, senza entrare
oltre nel merito. Sicuramente nel momento in cui ci è stata
proposta la commissione noi abbiamo detto che noi ci astenevamo, ci
siamo astenuti, non partecipavamo per questa ragione: perché
ritenevamo di aver dato le informazioni necessarie che servivano
per avere un quadro di quello che era successo in questi anni,
sempre nella logica in cui va questa relazione: quello che si
poteva desumere dalle varie dichiarazioni a suo tempo fatte,
naturalmente concordiamo su tutte le lodi che sono state fatte alla
CVA. Noi siamo convinti di questo, siamo convinti anche di quello
che è stato fatto, però voglio riprendere un aspetto che mi sembra
qui è stato leggermente spostato quando si è parlato di come
intendere la famosa risoluzione votata all'unanimità.
Io voglio ricordare che, prima di votare questa commissione
all'unanimità, c'era stato un ulteriore incontro per cercare di
capire, soprattutto sul discorso dei controlli delle giranti, che
cosa era successo e io devo dire che in quell'occasione ho
"sentito", come hanno sentito i colleghi che erano con me, che
c'erano state quelle risposte: su 39 erano state fatte 3. Al che
quello che avevo proposto era di individuare quali erano gli
interessati: le persone che in qualche modo non avevano ottemperato
a quanto era previsto dalle rispettive commissioni che erano
previste per fare i controlli entro massimo 12 mesi e come mai non
erano stati fatti. Io avevo previsto e proposto questo tipo di
soluzione, non di dire semplicemente: "togliamo il Presidente e il
Direttore generale perché non hanno più la fiducia", in quanto ci
sono state sicuramente delle situazioni poco chiare, o non chiare,
o da chiarire. Credo che siano buoni testimoni quelli che erano al
momento in cui si è discusso a lungo su questa mozione, che poi è
stata votata alla fine come sappiamo. Questo è il punto, perché
quando il Consigliere Gerandin mi dice che è normale che adesso
spetti alla CVA fare alcuni passi, ma nella risoluzione non si è
parlato in quei termini. La relazione non dice quello ma dice che
Direttore generale e Presidente devono andare a casa e
correttamente il collega Gerandin ha ripreso le consulenze fatte
che dicono che non è così.
In premessa va rilevato che - dice uno dei pareri - la
risoluzione di un organo rappresentativo quale il Collegio
regionale della Valle d'Aosta nei confronti delle società
partecipate ha un valore politico e di indirizzo generale, ma non
può in alcun modo vincolare la decisione della stessa azienda in
materie attinenti alle loro competenze gestionali, nello specifico
le questioni relative ai rapporti di lavoro con i propri
dipendenti, ma noi nella mozione non abbiamo detto questo, né
abbiamo questo spirito che è stato riletto che è giusto. Se era
così, noi non andavamo a chiedere le dimissioni del Direttore
generale e del Presidente: andavamo a chiedere giustamente di fare
all'interno della CVA la giusta indagine per riuscire a capire che
cosa era successo e perché questo non era avvenuto, cosa che
sgonfiava questo tema, io parlo per questo tema, riusciva a far
capire che cosa era successo e perché non erano stati fatti alcuni
controlli, che, com'è stato ricordato, corrispondono.
Poi sempre nei pareri e nelle relazioni che sono stati fatti
credo che vadano giustamente a dire: "nel merito della risoluzione
del Consiglio regionale per motivare il venire meno del rapporto di
fiducia adduce una serie di decisioni riguardanti procedure di gara
ritenute nei vari aspetti irregolari...non si hanno allo stato
elementi per valutare la fondatezza dei fatti segnalati...", quello
che emerge dalla relazione, quindi questo riprende un dato
importante. "Si rileva peraltro che alcune irregolarità riguardanti
decisioni di CVA risalenti fino al 2012, la cui rilevanza ai fini
delle decisioni in questione non è sostenibile, in quanto non
risulta che siano state contestate con la necessaria
tempestività...". Tutta una serie di notazioni, io non voglio
leggere oltre quella che è questa interpretazione e quest'analisi,
questo parere
pro veritate
che è stato fatto su questo tema.
Questo è un tema importante perché la decisione di dire quello che
abbiamo in quel momento votato perché c'era questa difficoltà...era
di individuare noi chi doveva andare a casa, questo non si può
fare. Il problema giusto è quello di dire, e per quello ho
ribadito, noi con la relazione andiamo a dire che si deve attivare
un meccanismo che accerti quali sono i responsabili di alcune
situazioni che sono state evidenziate: questo è il punto. E a quel
punto si devono fare i passi necessari per gli accertamenti. Io
credo che questo è l'aspetto che in qualche modo si distingue
rispetto alle altre situazioni.
Siccome è stato detto che io non ho voluto partecipare alla
commissione, vorrei chiarire che mi è stato chiesto se potevo
martedì pomeriggio partecipare alla riunione, io ho detto che quel
martedì non potevo. Ho solo detto questo, poi ho trovato ancora il
Presidente al quale ho chiesto se c'era ancora bisogno; il
Presidente mi ha risposto che non c'era più bisogno. A parte che io
quello che potevo dire alla commissione l'avevo detto per voce
della CVA nel momento in cui avevo risposto alle interpellanze,
interrogazioni e mozioni. Non c'è nulla di più di quello
che...prego i colleghi se vogliono rileggere, io l'ho fatto per
correttezza...sono delle situazioni che...sono già state più volte
reiterate tutte le risposte ai diversi punti che oggi sono stati in
qualche modo riassunti e che tengono conto di quel lavoro che è
stato fatto.
Ora, non penso che si possa dire automaticamente che i
responsabili sono A e B dopo questa risoluzione, non è possibile.
Questo è il punto debole di quella risoluzione che è stata votata e
noi questo lo riconfermiamo. Riteniamo che sia giusto che si
facciano gli accertamenti necessari, si veda e si verifichi perché,
come mai, chi, perché questo è giusto che si verifichi, però c'è la
società con la sua autonomia che deve giustamente andare incontro a
questi passi e fare le verifiche necessarie. Sugli altri punti ha
già detto il collega, sul perché della Water Gen Power io non entro
nel merito, del perché questa è stata subito trasformata in società
e poi la società è diventata l'unica referente, queste sono
valutazioni di cui di volta in volta io davo le risposte che mi
venivano fornite. Per quanto ci riguarda, quindi questa posizione
sicuramente va chiarita al più presto, perché nel chiarimento
interno della CVA devono giustamente essere evidenziate le
perplessità, le difficoltà di comprensione che ancora esistono in
modo da fare chiarezza.
Presidente -
Ha chiesto la parola il collega Cognetta, ne
ha facoltà.
Cognetta (M5S) -
Vorrei ricordare a quest'aula, anche se
penso che molti di voi lo ricordino, che all'inizio di questa
legislatura, quando eravamo ancora 18 a 17 in una situazione
diversa dall'attuale, fummo promotori, insieme ai 17
dell'opposizione di allora, di una mozione con la quale chiedevamo
la commissione d'inchiesta che poi abbiamo avuto in questi ultimi
due mesi. Voglio ricordare questo perché la nostra posizione,
almeno per quanto riguarda il nostro gruppo, non è mai cambiata
dall'inizio della legislatura ad oggi rispetto alla voglia di fare
chiarezza su questo tema. Allora ci fu negata, questa volta invece
è stata fatta e ha portato alla luce una serie di cose, non tutte
sono all'interno della relazione. Ci sono "enne" dati di
file
che sono a disposizione di tutti i Consiglieri sulla
intranet dei Consiglieri, in parte secretati e in parte no, per
richiesta della CVA, non perché li abbiamo secretati noi. Ci sono
delle questioni che sono emerse all'interno della relazione e altre
che non sono emerse. Alla fine di tutto quanto questo lavoro fatto
insieme ai miei colleghi nella commissione d'inchiesta, faccio a
tutti un'unica domanda che è la seguente: visto che in passato
quando CVA testava i nuovi fornitori, faceva un acquisto campione
di un prodotto, lo provava, faceva tutte le prove necessarie,
dopodiché decideva se utilizzare quel fornitore oppure no - questo
non lo dico io, lo ha detto uno dei tecnici che è venuto in
commissione - come mai per la società Water Gen Power il primo
acquisto è di 15 milioni di euro? Tutto qui, io non voglio sapere
altro. Vorrei sapere, al di là delle leggi, dei regolamenti, del
fatto che non si può importare direttamente dalla Cina fino ad una
certa data e dopo sì, del fatto che adesso i materiali non vanno,
di tutto quello che abbiamo discusso fino adesso, perché è stata
fatta una scelta di questo tipo: anziché acquistare un pezzo e
provarlo, la prima fornitura è stata di 15 milioni di euro più IVA,
con un
open book
di un altro milione? Tutto qua. Se i
vertici di CVA che hanno fatto quella scelta, che sono gli stessi
come Direttore generale...mentre invece il Direttore tecnico è
andato in pensione con quella che c'è stata prima definita come
"legge Fornero", quando in realtà non è stata la "legge Fornero":
questo è un dettaglio che non c'entra, ma è sempre negli
atti...dicevo, se ci spiega questo semplice passaggio, io smetto di
fare domande strane.
Le leggi a volte si possono interpretare e gestire con uno
meglio crede: è questo il punto di tutto questo discorso. Questo
potrebbe anche essere stato fatto tutto nei termini di legge, ma
siamo sicuri che, quando è fatto tutto nei termini di legge, è
tutto giusto, è tutto corretto, va tutto bene? Perché se prima
c'era una procedura consolidata negli anni all'interno di ENEL, poi
CVA sempre utilizzata e di colpo ci si dimentica di quella
procedura e si fa tutta un'altra cosa, un dubbio normalmente deve
venire a tutti: tecnici o non tecnici, è naturale e da lì vengono
fuori tutta una serie di altre domande, perché se su 66 milioni di
fornitura 53 sono stati dati in affido diretto e su questi 53 non
c'è stata nessuna richiesta di danni di nessun tipo, e i dati sono
quelli che mi dà CVA, l'unica richiesta di penale attualmente è di
266 mila euro su una fornitura che però era in gara guarda caso e
non un affido diretto. Sono domande che uno si deve porre alla luce
di poi quello che è emerso all'interno della relazione rispetto
alle giranti che non rispondono esattamente a quanto richiesto.
La mia domanda è politica a questo punto è: è giusto mantenere
dei dirigenti che si sono comportati in questo modo? Questa è la
domanda che mi pongo io, poi possiamo anche dire che la politica
non può rispondere, perché, essendo il dirigente un dipendente, non
possiamo fare nulla, poi non è neanche vero questo, il Governo
qualcosa la può fare. Finaosta qualcosa la può fare, se va a
guardare nel dettaglio come giustamente diceva il collega
Rollandin. Allora andassero a guardare finalmente nel dettaglio. Ci
abbiamo messo quattro anni, andassero a guardare finalmente visto
che c'è una relazione che dice determinate cose. Verificassero se
sono vere quelle cose una volta per tutte, o sbugiardassero la
politica, però poi ci devono spiegare il perché di tutte queste
domande: a cominciare dalla prima fornitura, perché vorrei
ricordare a tutti che questi Signori portano la nostra società in
Borsa più o meno al 35 percento. La stessa società che attualmente
ci ha portato utili per 50 o 60 milioni a seconda dei casi, quindi
dovremmo dire addio perlomeno al 35 percento di questi utili e
forse anche di più, chissà perché.
Mi vengono delle domande. Io quindi chiedo personalmente come
porre fine a questo annoso dibattito e finalmente fare luce fino in
fondo e non soltanto chiacchiere. Da lì la richiesta che organi
esterni a questo Consiglio, preposti per fare i controlli
super
partes
credo, possono finalmente dirci che cosa fare, poi si
poteva fare anche da noi. Le ricordo però o, meglio, ricordo a
tutti che i dati abbiamo cominciato ad averli ad ottobre 2016,
perché prima nulla. Questo magari qualcuno se l'è dimenticato, io
sono stato il primo a ricevere faldoni portati con il carrellino,
che era anche un po' esagerato o un modo per evitare di scavare,
non lo so, sono ancora in dubbio.
Io quindi accolgo con piacere l'invito fatto dal mio collega di
minoranza, Consigliere Rollandin, di fare luce su tutta la faccenda
e spero che il Governo dia mandato a Finaosta, al Consiglio di
amministrazione di CVA, non so bene a chi, scegliete voi, di
definire tale questione una volta per tutte, magari rispondendo
anche alla mia domanda iniziale: perché si è comprato, anziché un
pezzo, 15 milioni di fornitura? Tutto qua. Quando invece la prassi
era diversa, e non lo dico io ma lo dice chi è venuto in
commissione?
Presidente -
Ricordo che siamo in discussione generale.
Ha chiesto la parola l'Assessore Chatrian, ne ha facoltà.
Chatrian (ALPE) -
Innanzitutto un grazie particolare al
Presidente della commissione, ai membri della commissione e a tutti
i Consiglieri che sono intervenuti nel dibattito.
Qualche considerazione di natura generale. Fino a pochi mesi fa
abbiamo avuto delle grosse difficoltà ad avere quelli che erano i
dati, i risultati per poter affrontare nel merito un dossier che è
iniziato mi sembra a luglio 2008, forse fu il collega Tibaldi a
iniziare a fare luce sull'operazione, positiva o negativa che
fosse, perché poi bisogna dare a Cesare quel che è di Cesare. Nel
prosieguo della passata legislatura avevamo un altro ruolo come
gruppo e non solo come gruppo ALPE chiesto delle informazioni per
poter entrare nel merito sul chiamiamolo dossier "forniture
cinesi".
Non vorrei né far perdere tempo, perché mi sembra il Presidente
Nogara e tutti i colleghi che sono intervenuti, maggioranza e
opposizione, e anche chi in questi anni ha guidato
l'Amministrazione regionale ha messo in evidenza che comunque
bisogna, anche a seguito di questo lavoro fatto in maniera
certosina dalla commissione, chiudere il cerchio. Per poter
chiudere il cerchio o per cercare di chiudere il cerchio, bisogna
affrontare fino in fondo e quindi la veridicità di quanto è stato
inserito nero su bianco nelle conclusioni, il perché di certe
operazioni sono andate in quella direzione. Non voglio neanch'io
dilungarmi sulle premesse, sulla genesi del 2007, 2008 fino ad
oggi, però certe verifiche probabilmente non sono state fatte o
sono state fatte. Ad oggi mi sembra di poter capire che neanche la
commissione ha avuto contezza al 100 percento. C'è una
responsabilità dell'azienda. Poi c'è l'altro soggetto importante,
che io direi sarà sicuramente deputato a fare queste verifiche, che
è Finaosta, che è il proprietario del gruppo, del colosso CVA, e
noi oggi - riprendo i passaggi che ha fatto il collega Rollandin
-abbiamo votato all'unanimità una mozione/risoluzione dando degli
indirizzi. Io penso che a questo punto oggi con questa relazione,
con il dibattito che c'è stato oggi in aula si è fatto il 95
percento di quanto questo Consiglio ha sia come compito che come
informazioni. La chiusura del cerchio deve essere fatta sulla
verifica di quanto nelle conclusioni c'è scritto all'interno di
questa relazione e chi sono, o chi è il responsabile comunque di
chi ha permesso, di chi ha seguito e di chi immagino abbia
accompagnato all'interno dell'azienda CVA tali forniture, tali
percorsi e tali scelte. Tutto questo indubbiamente deve essere
valutato anche da un punto di vista di risultato all'interno
dell'azienda, se la strada intrapresa, il percorso, le forniture
messe in campo sono più positive per l'azienda CVA o più negative
per l'azienda CVA. Io penso che un certificatore che ci dica, e non
è neanche il nostro ruolo in questo momento, questo, io penso che
sia la chiusura del cerchio del lavoro che è stato fatto in queste
ultime settimane, tenendo comunque da conto un passaggio importante
che noi fino a cinque mesi fa, io dico come Consiglieri regionali,
non abbiamo avuto accesso a tali informazioni, questo penso me lo
riconoscete fino in fondo perché così è. Ci ha aiutato una sentenza
che ha dato la possibilità ai Consiglieri di maggioranza e di
opposizione di avere tutte le informazioni delle nostre società
partecipate e controllate.
Dalle ore 17:27 assume la presidenza il Vicepresidente
Fosson
.
Fosson (Presidente) -
Ha chiesto la parola il Consigliere
Nogara, ne ha facoltà.
Nogara (UVP) -
Vorrei fare una replica a quanto affermato
dal Presidente Rollandin, se fosse possibile averlo in aula,
altrimenti la faccio dopo. Io aspetterei un attimo...
Presidente -
Se potete chiamare il Presidente Rollandin e
anche il Presidente Rosset...
Dalle ore 17:30 riassume la presidenza il Presidente
Rosset
.
Rosset (Presidente) -
Ci sono richieste di intervento? Ha
chiesto la parola il collega Fosson, ne ha facoltà.
Fosson (PNV) -
Abbiamo già discusso molto oggi su questo,
però, come membro della commissione, mi sembra giusto fare alcune
precisazioni anche dopo l'intervento del collega Rollandin. Io
intanto volevo ringraziare la commissione che ha approfondito
questo tema, lo ha portato avanti nel tentativo di risolvere queste
voci, queste contestazioni che sentivamo da tanto tempo su CVA.
Ringrazio quindi il Presidente, ma ringrazio anche chi nelle altre
legislature - è stato nominato il Consigliere Tibaldi - aveva
avanzato questo problema.
Io penso che questa su CVA sia una di quelle fondamentali "prove
verità" che abbiamo voluto richiedere e che sembravano necessarie
per avere un quadro più preciso della realtà valdostana. Che cosa
ci spingeva, quale pallino? Il pallino unico era quello di fare
luce e di conoscere la verità su quanto era successo. Al di là di
ogni discussione politica, di ogni schieramento politico, era
necessario per noi veramente conoscere la verità di quanto era
successo su un tema così importante. Vede, Consigliere Rollandin,
non mi ha molto convinto, lei intanto mi dice che la sua
indisponibilità era del martedì e noi avevamo detto che l'unica
possibilità per udirla era martedì. Io penso se non altro per il
fatto che lei conosceva l'argomento molto più di noi avendo
risposto tante volte ad interpellanze, eccetera, che la sua
audizione in commissione ci avrebbe apportato sicuramente degli
elementi nuovi per questo pallino che avevamo di fare luce e di non
essere nessun tribunale, ma di ascoltare quello che lei avrebbe
potuto dirci. Le assicuro che avremmo spostato l'audizione a
mercoledì, giovedì, venerdì, non l'avremmo sicuramente limitata al
martedì, perché il discorso di CVA - ed è vero quello che diceva
Cognetta - è apparso nella sua realtà, nei suoi dati soltanto
nell'ottobre del 2016, prima erano voci su queste prove, su queste
turbine cinesi che non funzionavano. Mi sembra strano anche che a
lei, Presidente, che ha seguito così a lungo, ma le credo, nessuno
le avesse detto che sulle 39 turbine fossero state fatte solo 3
prove. Allora veramente questa Direzione, o chi per lei, che non le
aveva riferito che esistevano questi problemi, a maggior ragione ha
delle responsabilità.
Si dice che la risoluzione era scritta male, è vero, però
l'avete votata anche voi, quindi forse quelle considerazioni che
lei ha fatto sulla risoluzione di sostituire la Dirigenza, forse se
venivano fatte al momento del voto, sarebbe stato meglio...
(interruzione del Consigliere Rollandin, fuori
microfono)
...non ha parlato, l'ha votata, Presidente, mi scusi.
Io poi vorrei riassumere i punti in due punti...mi fa piacere
che lei rida...noi avevamo desiderio di sentirla in commissione, ma
lo dico solo per una conoscenza maggiore della verità e non credo
che fosse solo il martedì la disponibilità che le avevamo dato. I
punti riassuntivi di questo discorso sono due: il primo, perché
abbiamo comprato queste turbine in Cina. Sicuramente all'inizio era
per un desiderio di risparmio, per rompere il cartello così come
hanno detto bene i miei colleghi, ma poi sono emerse delle
difficoltà su questa fornitura. Al collega Guichardaz quando dice
che non siamo tecnici, è verissimo, ma noi abbiamo messo in questa
commissione la disponibilità ad ascoltare dei tecnici, che sono
venuti in commissione e da tecnici hanno fatto delle valutazioni e
queste valutazioni erano...cito, per esempio, quello che ha detto
uno di questi tecnici, da cui traspariva l'amore per la sua
azienda, il desiderio, persone che prima provenivano da ENEL, poi
sono confluite in CVA, questo tecnico ha dichiarata: "quando sono
arrivati questi materiali, ci siamo accorti subito che non erano
all'altezza di quelli precedenti".
Poi è venuto fuori, sempre da parte di questi tecnici,
soprattutto per la centrale di Valpelline il fatto che si sono
accorti che queste turbine non erano costruite come avrebbero
dovuto essere costruite: non erano costruite in una parte unica, ma
erano fatte in due fusioni e poi messe insieme con un anello,
tant'è vero che la seconda fornitura di queste turbine arrivava a
Genova e poi andava fino a Schio, dove, com'è stato detto, venivano
rilucidate, trattate, eccetera. A questo punto la seconda fornitura
dalla Cina veniva poi trattata a Schio e da altre ditte italiane
dove il prodotto veniva reso più valido e più accettabile. È chiaro
che il desiderio iniziale di andare a comprare delle turbine che
costassero meno ma funzionassero nello stesso modo era corretto, ma
quando si è capito che queste turbine non funzionavano come quelle
precedenti, probabilmente qualche cosa bisognava fare. Come se uno
ha un'Audi, ha una macchina di un certo pregio e va a comprare una
Fiat, è chiaro che non può pretendere che la Fiat non abbia rumori,
non abbia piccoli inconvenienti sulla portiera, però chiede che
questa Fiat cammini, vada, faccia il servizio. Io ho una Fiat e
questo servizio lo fa ampiamente.
Inoltre la CWTW non aveva mai fornito materiali né a CVA, né a
nessuna azienda europea. Tra l'altro, ci raccontano i tecnici
sempre che da quando ci sono state le forniture di turbine cinesi,
l'ingegneria della CVA si è divisa in due parti: un'ingegneria che
faceva gli ordini e un'ingegneria che faceva...
Presidente -
Per cortesia, chiedo all'Assemblea di fare
un minimo di silenzio, sembra di essere al Bar Sport...
Fosson (PNV) -
...ma sono l'ultimo a parlare. Poi è un
tema così noto ormai che non c'è bisogno di aggiungere null'altro.
E i controlli, certo, ne sono stati fatti 3 su 39, anche se - e lo
disse l'avvocato che venne in commissione - per contratto c'era
l'obbligo di verificare se queste turbine andavano bene. Io quindi
penso che sicuramente si è voluto fare qualche cosa in più, però si
è sbagliato perché il prodotto non era quello che ci si aspettava,
una qualità diversa, ma se io compro una Fiat e prendo un modello e
dopo due o tre modelli che prendo, questi non funzionano e non
vanno avanti, comprarne altri 36 o 37 mi sembra che fosse veramente
dubbia la scelta e sicuramente non serio l'approvvigionamento di
questo tipo.
Seconda osservazione: perché Water Gen Power? È già stato detto
molto bene da altri, ma forse non è conosciuto questo che abbiamo
appreso dai tecnici, dagli amministrativi: non c'era nessuna
necessità normativa di scegliere un mediatore. Molte delle aziende
che comprano turbine in Cina le vanno a comprare direttamente,
tant'è vero che, com'è stato detto, la parte tecnica veniva svolta
da ingegneri di CVA. L'ingegner Serra è stato tra i primi a
scegliere e a girare le aziende cinesi e a trovare che questa forse
rappresentava delle caratteristiche opportune. Poi entra questo
general contractor
, com'è stato definito, senza un
know-how
particolare, non aveva esperienza in questo, ma che
diventa l'intermediario per l'acquisto e la fornitura delle
turbine. Lo diceva bene il collega Cognetta: quanto era il margine
di guadagno di questa società? Il margine di questa società era
quanto CVA perdeva a non diventare lei stessa il soggetto che
acquisiva queste turbine. Poi ad un certo punto CVA acquista Water
Gen Power, perché aveva paura di perdere il know-how di
quest'azienda? Aveva paura di perdere questo? Non sembra che avesse
un know-how. In commissione il Presidente di Water Gen Power
Bianchi alla fine ha detto: "noi siamo dei general contractor, ma
in Cina il grosso problema è la lingua. Siccome la CVA non sa il
cinese, noi gli fornivamo degli interpreti". Io non penso che lo
scarto di milioni, che ha definito così bene il collega Nogara,
fosse necessario per prendere degli interpreti che conoscessero il
cinese. Per i rapporti politici poi con la Cina, lo stesso Bianchi
ci ha avvertito che l'allora Presidente Rollandin era sceso in
Cina, ma ce lo aveva comunicato qui e giustamente curava i rapporti
con le autorità cinesi e comunque cercava di sviluppare questo
rapporto tra Italia e Cina.
Conclusioni. Non possiamo non dire che dietro questa operazione
di CVA ci fosse una difficoltà nel rendere manifesti i dati, nel
chiarire i dati, le rese, la possibilità di utilizzo, come queste
turbine venivano fatte, almeno non a noi. Come le ho detto l'altra
volta in Giunta, in tre anni non si è mai parlato di CVA.
Confronto? Quando c'è stato un confronto su questo? Sicuramente
l'autonomia dell'azienda è giusta, ma non credo proprio come si
diceva: "c'era una volta", com'era una volta il rapporto...che non
ci fosse comunque una conoscenza di quanto avveniva se non
completa, se non al 100 percento, però una conoscenza di Finaosta e
di chi sovrintendeva Finaosta a questo tipo di gestione e alle
difficoltà che questa gestione aveva. Sicuramente CVA - è stato
detto - è un patrimonio dei valdostani. Possiamo dire che abbiamo
notato, per quanto riguarda i dirigenti che si sono presentati lì,
una grande professionalità, una grande voglia di lavorare, quindi
la responsabilità non è di tutti, sicuramente di qualche dirigente,
ma non è di tutti. Qualcuno qualche responsabilità sicuramente ce
l'ha, non si può non fare autocritica. CVA guadagna molto, dà molto
alla Valle d'Aosta, verissimo, ma allora se una ditta, se
un'azienda dà molto, può anche sprecare? Può anche fare delle
iniziative non corrette? Può non ascoltare e non verificare quanto
succede? Può non stare attenta quando i tecnici le dicono che
queste turbine non funzionano? Se uno guadagna un capitale grosso,
può sprecare? Allora assisteremmo in pochi anni alla distruzione di
queste società, che comunque ci sono così care. Questo è molto
difficile per chi è entrato in maggioranza prima e non ha mai
provato a stare su questi banchi fino ad ora, bisogna fare un po'
di autocritica su questo, verificare e guardare il lavoro che è
stato fatto e vedere chi ha sbagliato. Il Consigliere Marguerettaz
stamattina diceva: "chi non le ha azzeccate", qui non ne avete
azzeccata nessuna, mi sembra che anche queste non siano state molto
azzeccate.
È una pagina non bella per la Valle d'Aosta questa, per le sue
partecipate, per la sua organizzazione, è una pagina da
approfondire. La commissione lo ha fatto con tutta la forza e il
desiderio di lavorare che aveva. Consegna questi dati a tutti: chi
vuol vederli, chi non vuol vederli, chi dice che non c'è bisogno di
vedere. Il futuro sta proprio nel prendere coscienza degli errori
che sono stati fatti, nel non farli più e nel migliorare le nostre
scelte e procedure.
Presidente -
Ha chiesto la parola, per il secondo
intervento, il collega Nogara, ne ha facoltà.
Nogara (UVP) -
Ringrazio anche il Consigliere Rollandin
che è rientrato, perché alcune precisazioni con il Consigliere
Rollandin sono obbligato a farle. Lei, Consigliere, ha spostato,
come fa spesso, come al solito, il tema della discussione. Noi oggi
parliamo del lavoro delle commissioni d'inchiesta e non della
richiesta di sollevare dal loro incarico il dottor Trisoldi e il
dottor Giacchino. Sono due cose completamente diverse che io ho
cercato di ribadire tantissime volte: le ho ribadite tantissime
volte perché la commissione d'inchiesta faceva un lavoro, quello
che è successo per il dottor Trisoldi soldi e il dottor Giacchino
era un'altra cosa.
Devo confermare una cosa che ha detto: è vero, in sede di
maggioranza quando abbiamo discusso di questa cosa: Trisoldi e
Giacchino, lei era per sollevare tutti i tecnici. Non tanto la
Presidenza e la Vicepresidenza o cos'era, lei sollevava tutti i
tecnici, mandava via tutti tecnici di CVA. Sa che cos'è emerso
anche dalle audizioni? Che chi provava a dire che magari il
materiale della Cina non era proprio così performante se ne andava
a casa o lo mettevano da un'altra parte. Chi aveva delle consulenze
è stato mandato a casa, si sono lamentati perché non hanno mai
potuto proprio dire quello che volevano...e lei fa: "ah, per i
consulenti". Certo, per i consulenti. Tra l'altro, noi abbiamo
sentito tantissimi consulenti ex dipendenti ENEL e CVA che hanno
lavorato 40 anni in quest'azienda e, come diceva prima la
Consigliera Morelli o il Consigliere Gerandin, abbiamo trovato
persone che volevano bene a quest'azienda. C'è stata la discussione
proprio in maggioranza su questo, ma guardi che lei era mica
obbligato a votare, mica nessuno le puntava la pistola addosso! Lei
ha votato per sollevare sia Trisoldi che Giacchino dal loro
incarico. Solo che lei non perde occasione adesso tutte le volte di
smarcarsi. Come ieri addirittura lei ha detto - ho sentito da una
conferenza, da quello che è stato detto - che Trisoldi e Giacchino
ricorreranno alla giustizia per attacchi reiterati e indebiti. Noi
non abbiamo mai parlato, a parte quel giorno che c'è stata la
votazione, che ha votato anche lei, di Giacchino e di Trisoldi:
questo volevo chiarirlo, perché non è assolutamente vero quello che
è stato detto in certi giorni.
Poi qua non è il caso di mettersi a raccontare cosa ci siamo
detti io e lei per le scale, perché non è il caso e non è neanche
il momento, però noi volevamo sapere solo da lei, glielo dico qua,
perché diverse persone in audizione ci hanno detto che nel 2007,
quando lei era Presidente della CVA, è stato deciso di andare in
Cina. Allora volevamo sapere qualcosa di più da lei, del perché e
del per come. Queste erano le uniche motivazioni del perché
volevamo sentirla, non erano altre. Queste erano le poche
precisazioni che volevo farle, ma senza fare confusione su altre
cose o senza polemica.
Presidente -
Ha chiesto la parola il collega Rollandin,
ne ha facoltà.
Rollandin (UV) -
Due brevissime note: la prima, rispetto
alla possibilità di individuare da subito i responsabili, io ho
ancora il foglio dove avevamo chiesto una modifica a quella
risoluzione che era stata presentata. Poi non è stato possibile,
non voglio riprendere i particolari di quella riunione: riunione
molto accesa e alla fine si è votato e ho votato anch'io. Io ho
detto solo che ad oggi emerge, anche dai consulenti, che era più
giusto con quella versione di invitare la società ad individuare i
responsabili che non dire: "il Presidente e il Direttore generale
devono andare via": questo è quello che emerge chiaramente anche
dalle valutazioni. L'ho riletto, non penso di rileggerlo un'altra
volta, quindi, sotto questo aspetto, io le questioni che dovevano
essere dette le ho dette lì. Non ho parlato non una volta, più
volte e qualcuno c'era...quindi solo questo, sul resto non penso
che sia solo un dialogo...le cose che dovevamo dire le abbiamo
dette.
Presidente -
Ha chiesto la parola il Presidente della
Regione Marquis, ne ha facoltà.
Marquis (SA) -
Grazie a tutti i colleghi che sono
intervenuti in questa lunga discussione, grazie soprattutto al
collega Nogara nella qualità di Presidente della commissione e a
tutti i commissari che si sono adoperati e hanno lavorato per
cercare di fare la massima chiarezza su questo argomento. Un
argomento che rappresenta otto anni di storia, otto anni di
acquisizione di forniture cinesi, sulle quali c'è stata molta
attività ispettiva a livello del Consiglio regionale, ci sono state
circa 30 iniziative per cercare di fare chiarezza, quindi un lavoro
lungo, un lavoro in condizioni anche difficili, senza avere spesso
e volentieri riscontro utile da parte della società.
Sicuramente questa è un'iniziativa che nasce per interrompere un
cartello. Si crea un percorso, si va ad esplorare un nuovo mercato:
la via cinese, un mercato che ha portato tutta una serie di
problematiche, se vogliamo fare la sintesi di questa esperienza.
Forse le difficoltà che si sono riscontrate lungo il percorso sono
superiori a quelle che ci si sarebbe aspettati. Probabilmente
derivano da un sistema di transazioni di tipo internazionale con
realtà che hanno delle abitudini a noi lontane sia come regole, sia
come sistema produttivo, sia come certificazioni, ma anche tutta
una serie di situazioni che sono state poi connesse a queste
forniture: qui mi riferisco a tutto l'aspetto dei controlli dei
rendimenti.
Io credo sempre nella buona fede, fino a prova contraria, di chi
opera in una società, di chi opera nell'Amministrazione per
prefiggersi di raggiungere il bene comune, però, dalle audizioni,
dalle numerose testimonianze che ci sono state portate, qualche
elemento lo abbiamo tratto. Io ho avuto modo di assistere e di
partecipare ai lavori della commissione per quasi tutte le sedute,
sono emerse comunque direi delle cose nuove, delle cose importanti
rispetto a quello che era di dominio pubblico dei commissari e
colleghi consiglieri. È stata fatta chiarezza su un percorso, sul
quale alcune parti mancavano, a noi erano oscure, ancorché
sicuramente occorre evidenziare che la commissione d'inchiesta ha
di per sé dei limiti nella sua operatività. Questo è stato già
sottolineato dai colleghi che mi hanno preceduto.
Poi credo che alla fine occorra fare anche dell'autocritica. In
estrema sintesi ritengo utile sottolineare che è emerso, dal lavoro
della commissione e poi dalle testimonianze che ci sono portate,
che i privati - perché noi abbiamo sentito anche dei rappresentanti
degli imprenditori privati -, quando dovevano affrontare questo
tipo di forniture, assumevano dei comportamenti più prudenti, più
diligenti nei confronti dei fornitori e questo probabilmente è un
aspetto che poteva sicuramente essere gestito meglio.
Quanto alle responsabilità, non posso concordare con le
affermazioni fatte dal collega Rollandin, perché è vero che le
responsabilità afferiscono a delle questioni di natura
prevalentemente tecnica, però dopo 30 interpellanze, dopo 30
iniziative, io credo che, se anche il problema è di natura
prettamente tecnica, la Dirigenza avrebbe dovuto intervenire:
avrebbe dovuto intervenire non alla conclusione di questo
procedimento, ma già da alcuni anni, andando a verificare se ci
fossero delle inadeguatezze sulle forniture. Io ora credo che sia
importante che la società completi questo lavoro attraverso le sue
procedure di verifica interna per certificare eventualmente,
laddove ci fossero, delle responsabilità.
Per noi CVA è una risorsa straordinaria, una risorsa che
valorizza il nostro bene principale: l'acqua. È una società che ha
dato dei profitti grandi alla Regione, che ne darà ancora in
futuro. Direi che può essere il
driver
dello sviluppo, è la
società che ci consente un'apertura verso l'esterno nell'ambito
della Valle d'Aosta rispetto ai rapporti di natura commerciale,
rispetto ai rapporti di natura industriale, perché deve mantenere,
da una parte, il primato nell'ambito delle energie rinnovabili e,
dall'altra, può attrarre anche degli investitori e quindi delle
nuove persone, dei nuovi soggetti che possono dimostrarsi poi
interessati al "sistema Valle d'Aosta" e ad investire nella nostra
piccola realtà.
Pertanto, a conclusione, credo che oggi finalmente si sia
concluso un percorso interno al Consiglio regionale, un percorso
che ha messo in luce, sotto il profilo politico, la situazione
gestionale rispetto a questo tipo di commesse e ci auguriamo che il
prosieguo dei rapporti con la società possa avvenire in un clima di
maggiore trasparenza rispetto a quello che c'è stato in passato,
anche per le prerogative che oggi sono riconosciute al ruolo del
Consigliere e quindi a tutta la sua attività ispettiva.
Presidente -
Se non ci sono altri interventi, chiudiamo
l'argomento con la presa d'atto di questa relazione.
Il Consiglio prende atto della relazione conclusiva della
Commissione consiliare d'inchiesta.
