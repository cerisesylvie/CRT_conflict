Classificazione
TRASPORTI E VIABILITÀ
Autostrade e trafori alpini
Impianti a fune



Oggetto del Consiglio n. 3062 del 20 dicembre 2023 - Resoconto
OGGETTO N. 3062/XVI - Interrogazione: "Dichiarazioni rese dal
Presidente della Regione all'Assemblea dei maestri di sci con
riferimento ai collegamenti intervallivi".
Bertin (Presidente) -
Punto n. 10. Ha chiesto la parola
il Presidente della Regione, ne ha facoltà.
Testolin (UV) -
Ringraziamo la collega che ci permette di
esprimere con questa risposta alcuni concetti che fanno
assolutamente parte della nostra visione politica e della nostra
concezione del percorso che vogliamo sostenere per contribuire a
creare le opportune condizioni per cui una giovane famiglia possa
decidere di risiedere nelle nostre testate di Valle o una famiglia
che già ci abita possa decidere di rimanerci. Sinceramente crediamo
che gli investimenti nel rinnovamento, nello svecchiamento e
nell'abbattimento della vita media dei nostri impianti di risalita
sia una delle opportunità per garantire un futuro a chi ha deciso
di vivere in montagna e di farlo sapendo di poter contare sulla
dignità di un lavoro che possa garantirgli di poter crescere i
propri figli in un contesto socio-economico il più possibile
favorevole.
Compito di un'Amministrazione attenta è riconoscere le
necessità, i bisogni, le aspettative e, se vogliamo, anche i
desiderata
della propria Comunità e deve farlo individuando
percorsi equilibrati e adeguati alle opportunità che il proprio
territorio e la propria vocazione mette a disposizione. Crediamo
che l'indirizzo del Governo regionale in questo senso sia molto
chiaro, così come crediamo che non abbiate bisogno di conferme in
merito alla volontà da parte di questa maggioranza di individuare
nelle priorità di investimento importanti interventi
infrastrutturali nell'ambito degli impianti di risalita. Lo abbiamo
inserito a scanso di equivoci sia nel DEFR sia nelle norme della
finanziaria, dove al punto C dell'articolo 54 è stata espressamente
indicata una delle priorità di utilizzo dell'avanzo di
amministrazione 2023 per sostenere gli impegni finanziari in questo
settore.
Oggi la nostra particolare realtà montana, inserita come
qualsiasi realtà in un contesto climatico in evoluzione, gode però
delle prospettive di un vantaggio competitivo importante, che,
grazie alla quota media dei nostri comprensori sciistici, ci
avvantaggia rispetto ad altri contesti montani, che invece vedono i
loro comprensori a quote altimetriche più modeste e pertanto con
possibili maggiori problemi di innevamento. Questa situazione,
affiancata dalla possibilità di valorizzare la montagna e gli
stessi comprensori anche in periodi dell'anno diversi, a partire da
quello estivo, per iniziative sportive
outdoor
, oltre che
per un continuo e conclamato maggior avvicinamento alla montagna,
indotto anche dalla costante crescita e ricerca di temperature più
miti, ci portano a valutare positivamente il sostegno a ogni
iniziativa che possa, nel rispetto delle regole, migliorare le
opportunità del nostro territorio e di chi lo vive.
C'è chi trova esclusivamente in approcci ideologici il suo modo
di esprimersi, considerando tutto quello che non rientra nella
propria dottrina qualcosa da condannare a priori, classificandolo
come non realizzabile o più sovente non degno di realizzazione. Il
nostro vuole essere invece un approccio che tiene conto di tutti i
bisogni della nostra realtà e che si confronta senza pregiudizi per
cercare le risposte possibili e che possano coincidere con le
necessità e le esigenze di un territorio che vogliamo valorizzare a
favore delle persone che lo abitano.
Per venire all'articolo de "La Stampa" del 6 dicembre, lo stesso
riporta in maniera sostanzialmente corretta i concetti espressi,
che a loro volta rispecchiano considerazioni politiche e
valutazioni amministrative molto chiare e nell'indirizzo delle
quali lavoreremo con la convinzione e la serietà di sempre.
Presidente
- Ha chiesto la parola la consigliera Minelli,
ne ha facoltà.
Minelli (PCP) -
Sì, ho ascoltato la risposta del
presidente Testolin, in realtà una risposta assolutamente parziale
perché alla seconda domanda, cioè "se rientra nei compiti di un
Presidente fare propaganda e proselitismo per progetti di
collegamenti e impianti come quello di Cime Bianche di cui deve
ancora essere verificata la sostenibilità ambientale, economica e
giuridica", non c'è stata risposta.
Apprendo però che almeno abbiamo la sicurezza che quanto
riportato dagli organi di stampa corrisponde al vero, pur non
avendo lei, secondo i virgolettati, mai citato espressamente almeno
il collegamento di Cime Bianche. Quello che lei dice è che voi
avete un atteggiamento di confronto senza pregiudizi: io credo che
su questo proprio non ci sia da parte sua un'onestà intellettuale
perché stiamo ancora aspettando di discutere di quello studio che
ci è stato presentato in maniera del tutto sommaria all'inizio del
mese di aprile di quest'anno, dopodiché non ne abbiamo più saputo
niente. Questo studio per il collegamento intervallivo non è mai
stato oggetto di discussione, è uno studio che è costato 400 mila
euro, che avete in mano praticamente da quasi un anno, su cui non
c'è stato esame né della Commissione, né del Consiglio e avevate
ripetuto per tre anni che il Consiglio aveva un ruolo centrale, che
avrebbe quindi esaminato e valutato il tutto, ma non è stato
così!
Praticamente, come dicevo, da aprile c'è stato il nulla, anzi
no, non il nulla, ci sono state delle esternazioni in pubblico, sia
da parte dei vertici delle società degli impianti a fune, ma non
soltanto da parte loro, e poi alcune presentazioni
trionfalistiche.
È singolare però che, al di là del discorso politico - e qui
ognuno ha la sua visione, la vostra non è come la nostra, che non è
ideologica ma parte da altri presupposti, che sono anche fondati su
alcune basi... come dire? legate alla situazione anche giuridica,
-, il Presidente in un'assemblea pubblica come quella dei maestri
di sci decida di fare una vera e propria propaganda, un appello, e
inviti
urbi et orbi
a sostenere un progetto su cui esistono
all'interno del Consiglio delle posizioni diverse e soprattutto su
cui non c'è mai stata una valutazione complessiva, così come non
c'è stata su altri collegamenti intervallivi non meglio
identificati: il Consiglio non ha espresso delle posizioni!!
Le dichiarazioni che leggiamo spesso sui giornali o ascoltiamo
alla radio e alla TV, i toni di incitamento, i toni imbonitori che
vengono usati sono fuori luogo, perché, prima di chiamare a
raccolta quelle che possono essere le truppe cammellate, mettendo
pure in imbarazzo più di una persona - perché questo lo sappiamo e
ci è stato riportato -, forse sarebbe meglio discutere della
questione nella sede che deve farlo e cioè all'interno del
Consiglio.
Sull'appello che il Presidente ha fatto, ma anche su alcune cose
che ha detto poco fa esprimendo la sua valutazione politica, sorge
spontanea una domanda: senza questo collegamento i figli dei
Valdostani non potranno più andare a scuola? non potranno più
vivere nelle testate di Valle? non potranno più sciare sulle nostre
piste? Mi chiedo se quando lei ha espresso quelle valutazioni
avesse dormito male e si fosse alzato col piede sbagliato, perché
sono delle corbellerie!
Ho poi visto come è stato accolto questo suo appello da parte di
alcuni maestri di sci, nonché guide, del calibro di Hervé Barmasse
e devo dire che la cosa un po' ci conforta, perché abbiamo motivo
di credere che l'incitamento al pensiero unico non passa, la gente
per fortuna si informa, cerca di capire e non si fida ciecamente di
quanto le viene detto da parte di chi ha a disposizione dei mezzi
potenti e sicuramente delle vetrine scintillanti per lanciare
appelli, appelli che non credo vadano fatti in quei termini e a
tutti!
Presidente
- Sospendiamo brevemente il Consiglio che
riprenderà tra una decina di minuti.
La seduta è sospesa dalle ore 17:26 alle ore 17:47.
