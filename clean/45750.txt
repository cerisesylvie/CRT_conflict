Classificazione
ASSISTENZA SANITARIA E OSPEDALIERA
Personale medico e paramedico



Oggetto del Consiglio n. 2405 del 21 aprile 2023 - Resoconto
OGGETTO N. 2405/XVI - Interpellanza: "Interventi per
garantire le visite a domicilio non urgenti per i pazienti privi
del medico di famiglia".
Bertin (Presidente) -
Punto n. 75. Per illustrare
l'interpellanza, si è prenotata la consigliera Erika Guichardaz, ne
ha facoltà.
Guichardaz E. (PCP) -
Torniamo su un tema che abbiamo già
affrontato nell'ultimo Consiglio grazie a un'interpellanza del
consigliere Baccega che era ferma dal mese di gennaio e quindi una
parte dell'interpellanza forse è già stata spoilerata da
quell'iniziativa, però quello che noi le chiediamo - ed è anche a
integrazione di quell'iniziativa - è che nell'autunno scorso
l'assessore Barmasse ci aveva parlato all'incirca di 6 mila
assistiti senza medico di base principalmente nel distretto 1 e nel
distretto 4, dopodiché vi era stato l'accordo integrativo con i
medici di medicina generale e poi un nuovo accordo sulle zone
disagiate e disagiatissime e l'innalzamento anche del numero di
assistiti, del massimale da 1.500 a 1.800, e dai dati che lei ha
fornito nello scorso Consiglio sembra che dai 6.000 siamo passati a
350 assistiti senza medico di famiglia, attualmente. Quindi dei
progressi ci sono stati in questo senso.
Quello che noi le chiediamo è quindi se conferma il dato dei
350; quanti sono i medici che hanno chiesto di innalzare il
massimale fino a 1.800 pazienti; quanti sono i pensionamenti
previsti di medici di medicina generale nei prossimi mesi; i dati
sulle attività degli ambulatori ad accesso diretto nel 2022 -
perché sappiamo che tutti gli assistiti senza medico facevano
riferimento a quegli ambulatori - e nel periodo da gennaio a marzo
2023 e poi come sono state o come s'intendano garantire le visite a
domicilio di quegli assistiti che ancora oggi si trovano senza
medico di famiglia.
Presidente -
Risponde l'assessore Marzi.
Marzi (SA) -
Grazie, collega Guichardaz, per l'iniziativa
perché diamo belle novelle.
A oggi l'Azienda USL copre totalmente la necessità assistenziale
in tutti gli ambiti di scelta sull'intero territorio regionale
della Regione autonoma Valle d'Aosta.
I posti disponibili sono 3.836 a fronte di 2.847 cittadini che
devono ancora effettuare la propria scelta. Ogni assistito ha
quindi la possibilità di scegliere il proprio medico di medicina
generale e ricordiamo che veniamo da una situazione, come da lei
richiamato, di grande criticità che nell'autunno scorso vedeva
oltre 6.000 assistiti che non avevano i presupposti per scegliere
il proprio medico di famiglia.
Abbiamo quindi mantenuto gli impegni assunti e di questo va dato
merito soprattutto al collega Barmasse che, per mesi, ha cercato di
rappresentarvi che in qualche maniera si stava lavorando ma che le
scelte fatte avevano bisogno di un minimo di tempo perché i medici
non si fabbricano, e questo naturalmente non lo diceva lei.
Per questo grande impegno volto a risolvere le problematiche va
il mio sentito ringraziamento anche alla direzione strategica e a
quella territoriale dell'Azienda USL e all'Assessorato.
Questo soddisfacente risultato è frutto delle azioni intraprese
e dall'aver fatto ricorso a tutti gli strumenti disponibili per il
reclutamento, e cioè:
- i normali bandi a tempo indeterminato;
- gli incarichi provvisori con tutte le deroghe previste a
livello normativo;
- gli incarichi ai medici frequentanti il corso per medici di
medicina generale con limitazione a mille assistiti. Questa mattina
ne è partito un altro, sono andato a fare il saluto istituzionale
ma soprattutto a dire a questi ragazzi, a questi giovani medici
che, di fatto, noi abbiamo bisogno di loro e loro hanno un assoluto
bisogno del Consiglio, perché in una qualche maniera si sollevi un
attimo la pressione, come se ci fossero dei colpevoli, da una
situazione che vede il sistema sanitario nazionale pubblico avere
dei problemi dappertutto;
- la personalizzazione del processo di tirocinio, rendendolo
compatibile con la nuova attività;
- la definizione di specifici accordi contrattuali integrativi
per incentivare il servizio nelle zone disagiate e disagiatissime
nel territorio regionale;
- l'aumento al numero di 1.800 assistiti tra i medici
disponibili nelle aree più critiche.
Tutte queste attività hanno permesso di sostituire tutti i
tredici medici di medicina generale e un pediatra di libera scelta,
cessati o trasferiti negli ultimi otto mesi, con quattordici nuovi
medici inseriti con le varie forme convenzionate citate.
Veniamo alla risposta n. 2. I medici che hanno accettato
l'incremento a 1.800 assistiti sono sedici: due medici del
distretto 1, ambito territoriale 1; dieci medici del distretto 2,
ambito territoriale 2; quattro medici del distretto 3, ambito
territoriale 1.
Con riferimento ai pensionamenti, informo che solo un medico
raggiungerà nel corso di quest'anno l'età di pensionamento
obbligatorio il quale, tuttavia, ha già chiesto di permanere in
servizio sino all'età di 72 anni - aggiungo tra l'altro per fortuna
- come previsto nel Decreto legge Milleproroghe 198/2022.
È da tenere in conto e non da escludere a priori che nel corso
dell'anno qualche medico decida di trasferirsi con 30 giorni di
preavviso, dimettersi o collocarsi in quiescenza facoltativa con 60
giorni di preavviso.
In tal caso si riavvieranno le procedure per conferire specifici
incarichi provvisori di cui all'accordo collettivo nazionale.
Veniamo alla n. 3, ma prima mi collego a quanto ho detto
poc'anzi al collega Sammaritani rispetto all'interpellanza inerente
ai pediatri di libera scelta, perché il fatto di dare queste
notizie, ma di voler rappresentare comunque il fatto che questo è
un percorso continuativo e di voler dire in Consiglio Valle che
comunque è possibile che un medico decida di spostarsi eccetera, fa
sì, venendo alla questione emergenziale, che questo sia un lavoro
che deve essere fatto tutti i giorni da parte di tutti i soggetti
coinvolti.
Veniamo alla domanda n. 3, sulla quale le manderò la tabella
perché diventa difficile leggerla in Consiglio.
Invece, per la domanda n. 4, lo scorso 21 marzo è stato attivato
l'ambulatorio di accesso diretto presso il consultorio Pont-Suaz di
Charvensod al fine di garantire la continuità assistenziale agli
utenti temporaneamente privi di medico di medicina generale per
agevolare la presa in carico e la programmazione delle visite a
domicilio per gli utenti non deambulanti e privi di assistenza
medica di base. L'Azienda USL aveva inoltre attivato un numero di
telefono contattabile negli orari di servizio dell'ambulatorio.
A oggi, stante la copertura complessiva del fabbisogno
assistenziale, gli ambulatori a esso diretta sono stati
sospesi.
Presidente -
Per la replica, consigliera Erika
Guichardaz.
Guichardaz E. (PCP) -
Grazie Assessore, grazie se vorrà
fornirmi i dati degli ambulatori. Bene quindi che siamo andati a
pari; quello che io suggerirei però, perché dai suoi dati sembra
che trentadue medici abbiano aumentato il massimale a 1.800 e
chiunque può ben capire che avere 1.800 assistiti non può essere
una situazione ottimale per chi deve svolgere quel lavoro, mentre a
me risultano ancora medici che sono al di sotto dei 1.200.
Quindi molto probabilmente si potrebbe iniziare anche a fare una
valutazione rispetto al numero degli assistiti perché, ripeto:
dover gestire1.800 pazienti non è sicuramente facile per i medici
di famiglia tanto che i dati del Pronto Soccorso che lei ci ha dato
nello scorso Consiglio evidenziano proprio il fatto che diventa
difficile da gestire la situazione sul territorio proprio perché
spesso - e la invito a guardare le segnalazioni all'URP, perché io
le ho chieste già per diverse volte - molte di quelle segnalazioni
all'URP sono legate proprio all'assenza di risposte da parte dei
medici di famiglia rispetto ai loro assistiti e dico: "È normale,
perché quando ti trovi con un peso del genere, non è neanche facile
poter svolgere quel lavoro.
Terremo sott'occhio la situazione, quello che un po' ci ha
lasciato stupiti è anche vedere i dati dei molti rinunciatari alle
borse di studio riferite ai medici tirocinanti al corso triennale
di formazione specifica proprio di medicina generale. Evidentemente
non è un corso così attrattivo, forse anche per le difficoltà del
lavoro che incontrano i medici di famiglia, se ancora vogliamo
chiamarli così, e quindi secondo me adesso che uno sforzo è stato
fatto, si può pensare di cercare di migliorare anche la situazione
cercando di rendere migliore il loro lavoro e soprattutto di
garantire un'assistenza migliore anche per tutti i pazienti
valdostani.
