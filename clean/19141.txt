Classificazione
NOMINE E INCARICHI DI CONSULENZA E SPECIALI
Incarichi di consulenza e speciali


Resoconto integrale del dibattito dell'aula
Oggetto del Consiglio n. 2280 del 14 novembre 2001 - Resoconto
OGGETTO N. 2280/XI Ricorso a consulenze esterne per
l’applicazione della L.R. n. 10/91.
(Interrogazione)
Interrogazione Premesso che la Giunta con deliberazione n.
3894 del corrente anno ha affidato ad un professionista esterno,
per una spesa di 40 milioni, "l'incarico di assistenza e consulenza
tecnica di supporto al tecnico dell'Amministrazione regionale
responsabile per la conservazione e l'uso razionale dell'energia ai
sensi dell'art. 19 della L. 10/91";
Rilevato che tale incarico inerisce a funzioni d'istituto
stabilite da una legge dello Stato emanata nel 1991;
i sottoscritti Consiglieri regionali
Interrogano
l’Assessore del Territorio, Ambiente ed Opere
Pubbliche per sapere:
1) se negli anni addietro si sia fatto ricorso ad incarichi
analoghi.;
2) quali sono le cause che determinano la necessità di ricorrere
a consulenze esterne, in un campo strettamente attinente alle
funzioni istituzionali di routine.
F.to: Frassy - Tibaldi - Lattanzi
Président
La parole à l’Assesseur au
territoire, à l’environnement et aux ouvrages
publics, Vallet.
Vallet (UV)
Una piccola premessa per dire che il compito
che la legge attribuisce al responsabile
dell’energia non è solo quello meramente
istituzionale di routine, legato alla raccolta e alla trasmissione
dei dati relativi al consumo da inviare al Ministero
dell’Industria, Commercio e Artigianato, ma è anche
quello di svolgere un'azione propositiva, in questo caso di elevata
professionalità, atta ad individuare le azioni, gli interventi, le
procedure e quant’altro necessario per promuovere
l’uso razionale dell’energia così
come sancito dall’articolo 19, comma 3, della legge
n. 10/1991, al fine di poter ottenere dei risultati tangibili dal
punto di vista del risparmio energetico.
È chiaro che, tenuto conto del rilevante patrimonio immobiliare
della Regione, nonché di tutti i centri di consumo correlati allo
svolgimento dell’attività amministrativa dei vari
Assessorati, allo stato attuale non è pensabile poter svolgere
diligentemente quanto sopra senza l’ausilio di un
supporto esterno in considerazione del carico di lavoro che grava
complessivamente sulle figure tecniche, a cui potrebbe essere
affidato il compito di funzionario incaricato per la conservazione
e l’uso razionale dell'energia.
Fra i vari compiti affidati con la consulenza, ma penso che il
Consigliere avrà potuto leggere la delibera e il disciplinare,
voglio evidenziare ad esempio la creazione del catasto energetico
aggiornato dei fabbricati di proprietà regionale, la verifica e il
coordinamento delle azioni che i singoli Assessorati regionali già
svolgono in materia di risparmio energetico,
l’acquisizione di dati energetici finalizzati alla
definizione futura di parametri indicatori della qualità energetica
dei differenti centri di consumo della Regione.
In questo momento il funzionario incaricato per la conservazione
e l’uso razionale dell'energia non può essere
attualmente impegnato in maniera esclusiva per tale compito in
quanto svolge numerosi altri incarichi di responsabilità presso la
Direzione opere edili e lo stesso, ribadisco, per quanto riguarda
gli altri funzionari di pari livello che potrebbero essere
incaricati. Di qui l’esigenza di ricorrere ad un
supporto esterno.
Per quanto riguarda la prima domanda posta, già nel 1993 fu
affidato un incarico analogo e già allora fu incaricato
l’Ing. Saggese che è un tecnico particolarmente
qualificato nella materia.
Président
La parole au Conseiller Frassy.
Frassy (FI)
La risposta dell’Assessore è
stata abbastanza telegrafica, ma ciononostante lascia spazio a
perplessità sulla materia, perplessità perché, come ricordiamo
nell'interrogazione e come l’Assessore ha
evidenziato nella risposta, stiamo trattando di norme datate dieci
anni, nel senso che sono ormai dieci anni che una legge dello Stato
impone una serie di attenzioni nell’ambito del
risparmio energetico.
È una legge datata gennaio 1991, la quale prevede che diversi
soggetti, fra questi rientrano anche le amministrazioni pubbliche,
provvedano a fare due cose: la prima meramente formale, la nomina e
la comunicazione al Ministero di questo soggetto responsabile per
la conservazione e l’uso razionale dell'energia
elettrica; la seconda, che è un adempimento più sostanziale come
ricordava l’Assessore: l'individuazione di azioni e
di interventi per un uso razionale.
Diventa difficile, Assessore, pensare che questi problemi si
siano verificati in dieci anni due volte, cioè nel 1993 e nel 2001.
Perché dico che diventa difficile? Diventa difficile perché in
dieci anni se, nell'ipotesi in cui non sia stati presi gli
opportuni accorgimenti, facciamo il conto di quello che è stato,
non il risparmio in questo caso, ma lo sperpero energetico, penso
che avremmo dei dati di cui sorprenderci.
Devo dire che per certi versi non mi sorprendo neppure più di
tanto e mi auguro che nel futuro prossimo si possa accedere nei
tanti uffici dell’Amministrazione regionale evitando
di rischiare soprattutto ad inizio inverno o primavera
l’influenza, la sauna e quant’altro
perché il modo in cui vengono gestiti gli impianti di riscaldamento
nei palazzi, questo compreso, non sono ottimali e tutto lasciano
intendere fuorché un uso razionale dell'energia, anzi lasciano
ipotizzare che ci sia l’intendimento della ditta,
che ha l’appalto di somministrazione, di
massimizzare la somministrazione del combustibile utilizzato nei
singoli stabili.
Non so se con questo incarico l’Assessore Vallet
riuscirà ad ovviare a quello che è l’elemento più
macroscopico ed evidente del risparmio dell'energia, però è
evidente che siamo in ritardo quanto meno di dieci anni perché
abbiamo appreso - perché lei ce lo ha detto - che non esiste un
catasto energetico delle esigenze dei vari immobili e dei vari
stabili regionali e che vanno completamente verificate le
funzionalità degli impianti stessi.
Questo ci sembra di aver appreso in poche parole e questo dopo
che l’Amministrazione regionale era stata sponsor di
quel processo di metanizzazione della nostra Regione.
Perciò rimaniamo perplessi, Assessore, che su un argomento così
importante, anzitutto per la qualità dell’ambiente,
ma poi per la qualità dei luoghi di lavoro o comunque dei luoghi
che devono dare ospitalità agli accessi pubblici,
l’Amministrazione regionale non abbia
l’organico sufficiente sia nelle competenze che
nelle disponibilità per affrontare quello che non riteniamo essere
un aspetto secondario, tant’è che scriviamo che
questo tipo di lavoro e di controllo è un lavoro di routine perché
gli impianti vengono modificati e rinnovati, gli stabili vengono
modificati, nuovi stabili vengono ad essere usati, perciò
sostanzialmente è un lavoro di routine al quale probabilmente è
stata data poca attenzione nel passato.
E se forse venisse visto l’aspetto già soltanto
economico, ai fini anche di certe esigenze di manovra sui bilanci,
penso che sarebbe opportuno gestire - al di là di quella che può
essere l’utilità o meno di un incarico esterno - con
maggiore attenzione questi aspetti che non sono solo economici, ma
che sono anche importanti dal punto di vista economico.
