Classificazione
PROTEZIONE CIVILE, VIGILI DEL FUOCO E INTERVENTI PER CALAMITÀ NATURALI
Vigili del fuoco - Difesa antincendi



Oggetto del Consiglio n. 1355 del 9 marzo 2022 - Resoconto
OGGETTO N. 1355/XVI - Interpellanza: "Indizione di un nuovo
concorso per l'assunzione di Vigili del Fuoco".
Bertin (Presidente) -
Punto n. 23 all'ordine del giorno.
Per l'illustrazione il consigliere Carrel.
Carrel (PA) -
Torniamo per l'ennesima volta sulla proroga
delle graduatorie dei vigili del fuoco e sulla necessità che
abbiamo già più volte sottolineato di indire un nuovo concorso, su
cui poi mi soffermerò in seguito. Mi permetta, Presidente, un breve
cappello introduttivo, in quanto abbiamo letto che è stata
impugnata la proroga delle graduatorie, l'articolo 5 comma 10.
Questo è sicuramente un elemento ostativo in più, un elemento che
dal nostro punto di vista non è sicuramente vincolante, in quanto,
lette le osservazioni, credo che ci siano ampi margini per una
buona memoria difensiva, perché sia nel caso dei centralinisti, sia
nel caso dei pompieri, le graduatorie che sono state prorogate
possono essere utilizzate solamente dalla Regione e solamente per
quella categoria. Credo che il ricorso della Giunta, se verrà fatto
e mi auguro che venga fatto, e il costituirsi in difesa della
nostra norma, possa avere un buon risultato.
Ricordo inoltre che la legge rimane comunque in vigore sino a
quando essa non viene caducata dalla Corte costituzionale, oppure
viene abrogata dal legislatore, quindi a oggi quella norma è
vigente. Ci tengo a sottolinearlo e faccio un breve cappello
semplicemente per inquadrare il problema.
All'interno di quest'ambito, abbiamo più volte sottolineato la
necessità di indire un nuovo concorso e di assumere coloro che sono
attualmente ancora in graduatoria, per far fronte ai problemi del
Corpo dei vigili del fuoco di oggi. Questo lo dico perché la legge
regionale 37 del 2009 prevede dei tempi e dei modi per il concorso
e seguente corso dei vigili del fuoco. Tutti coloro che partecipano
devono rispettare i paletti previsti dall'articolo 42 e, in
seguito, chi riesce a passare il concorso deve partecipare a un
corso organizzato dall'Amministrazione regionale secondo l'articolo
46. Prima di questo corso deve ottenere esito positivo agli
accertamenti di idoneità psicofisica e dei requisiti attitudinali.
Il che significa che se oggi andiamo a bandire un concorso per i
vigili del fuoco, ci vogliono sicuramente almeno due-tre mesi per
il bando, ci vogliono cinque-sei mesi (e sono ottimista) per fare
il concorso, arriviamo - se va bene - a gennaio-febbraio con le
graduatorie, poi i vincitori verranno mandati a Roma con il corso
organizzato tramite l'Amministrazione regionale e faranno un corso
di sei mesi e diventeranno vigili del fuoco a partire da inizio
2024 e, ripeto, sono ancora ottimista.
Ecco perché è necessario, per andare a far fronte alle necessità
del Corpo di oggi, andare ad attingere da una graduatoria che, sì,
è vecchia, ma è tale perché l'abbiamo lasciata diventare vecchia,
perché non abbiamo fatto nuovi concorsi. È necessario andare ad
attingere da quella graduatoria per poter far fronte ai problemi
odierni.
I problemi odierni possiamo leggerli andando a scorrere il
deliberato dell'ultima delibera sul fabbisogno del personale, in
cui si dice che nel 2021 ci sarà la necessità di quattro
capireparto, nel 2022 un caporeparto, un caposquadra e due vigili
del fuoco e nel 2023 due capisquadra e tre capireparto; questa è
l'ultima delibera del fabbisogno del personale. Ovviamente quando
un vigile del fuoco passa a caporeparto o caposquadra, rimane
libero il posto da vigile del fuoco, quindi tradotto e aggiungendo
gli undici capisquadra che sono stati nominati nel 2021, abbiamo
all'incirca venti posti da vigile del fuoco da impiegare nei
prossimi due anni.
Ecco dunque che arriva la nostra interpellanza, la quale chiede
semplicemente di andare a organizzare, con il Corpo regionale dei
vigili del fuoco, un corso unico a Roma per più vigili del fuoco e
non dei corsi per quattro o cinque alla volta, ma andando a capire
qual è lo status e quali sono le necessità del Corpo e andare a
organizzare, tramite il Corpo e l'Amministrazione regionale con
l'ufficio personale, di inviando - magari a giugno o in ultimo a
dicembre, perché solitamente le date sono quelle - un solo
pullmino, passatemi questo termine, una sola spedizione di vigili
del fuoco valdostani, in modo che dopo sei mesi abbiamo i vigili
del fuoco e possiamo andare a risolvere almeno in parte questi
problemi.
Ripeto, non è una questione burocratica, ma è proprio una
questione di principio e politica, perché se vogliamo veramente
mantenere il Corpo dei vigili del fuoco regionale, dobbiamo dare
loro la possibilità di far fronte a quelle che sono le evenienze e
dobbiamo metterli in condizioni di lavorare. Ecco perché è
necessario avviare da subito un bando di concorso, ma dobbiamo
essere chiari: questo bando andrà a selezionare dei vigili del
fuoco che saranno in servizio nel 2024, nel primo o secondo
semestre del 2024. Da qui al 2024 abbiamo numerosi problemi a cui
fare fronte, abbiamo bisogno di attingere a quella graduatoria, di
inviare le persone selezionate a Roma, in modo da poter avere i
vigili del fuoco già formati e idonei a partire dalla metà o dalla
fine di quest'anno.
Presidente -
Per la risposta il Presidente della Regione,
ne ha facoltà.
Lavevaz (UV) -
Devo dire che il collega Carrel ha fatto
un'analisi molto puntuale della situazione e anche molto
realistica, sia dal punto di vista amministrativo, il collega
conosce molto bene i meccanismi e quindi è stato puntuale, così
come lo è stato anche sulle ipotesi e tempistiche; questo è lo
stato di fatto delle cose sulle tempistiche di concorsi così
complicati.
L'interpellanza chiede
in primis
entro quali tempi
l'Amministrazione prevede di approvare un nuovo fabbisogno dei
Vigili del Fuoco. Su questo il dipartimento del personale ha
avviato il procedimento per l'approvazione del fabbisogno.
L'interpellanza chiede anche se siano stati fatti incontri con il
comandante per definire il fabbisogno. Questo è stato fatto,
peraltro in maniera puntuale a fine febbraio; a seguito di questa
riunione di confronto con il personale, il comandante ha
formalizzato la richiesta del fabbisogno di personale per il
triennio 2022-2024, richiesta formale che è arrivata nei giorni
scorsi, nel corso della settimana passata, quindi è in fase di
analisi attualmente e questo sarà poi inserito nel piano dei
fabbisogni. Allo stesso tempo oggi la struttura del personale sta
concludendo il procedimento di assunzione dalla graduatoria vigente
dei tre vigili che sono stati citati, che stanno completando il
corso di formazione. La prima data utile è il 14 marzo per il
reclutamento, quindi da quel giorno questi saranno effettivamente
reclutati.
Tema annoso, complicato, come giustamente è stato da lei citato,
è lo scorrimento della graduatoria vigente. Come è noto e come è
stato richiamato giustamente e correttamente dal collega Carrel, i
commi 9 e 10 della nostra legge regionale 35/2021 sono stati
impugnati e quindi al momento, come giustamente è stato richiamato
e come sempre avviene, questi dispositivi di legge sono a oggi
vigenti, fino a conclusione dell'iter che porta alla pronuncia
della Corte costituzionale.
È corretto anche quello che ha detto e che condivido, che una
memoria difensiva sia assolutamente sostenibile e con delle basi
solide, infatti su questo stiamo lavorando insieme al legislativo.
Quale potrà essere poi il risultato in questa memoria difensiva
sarà poi la Corte costituzionale che dovrà deciderlo. In queste
situazioni la complicazione viene dal fatto che appunto abbiamo una
legge che in qualche modo ci autorizza a scorrere quella
graduatoria, ad assumere, però abbiamo una spada di Damocle
abbastanza grande sulla testa, perché nel caso in cui la Corte
costituzionale dovesse bocciare completamente questi articoli, le
persone che noi nel frattempo avremmo assunto o comunque avviato
quantomeno al corso, dovrebbero tornare dove erano. Questa
oggettivamente è una questione molto complicata da gestire e sulla
quale stiamo facendo dei ragionamenti: rispetto alla solidità di
questa memoria difensiva, alla possibilità eventualmente che le
persone che vengono chiamate possano prendere aspettativa, quindi
non licenziarsi dal posto da cui provengono, poter magari avviare
la procedura di corso e poi poter rientrare dove erano; però sono
tutti meccanismi molto complicati, come lei ben sa, e che hanno una
dose di incertezza molto elevata. Sono oggettivamente dei
ragionamenti che, ripeto, stiamo facendo. Peraltro la memoria
difensiva e la costituzione in giudizio sarà già portata nella
prossima Giunta.
Sul contenuto della memoria difensiva, come dicevo, si sta
lavorando e vedremo un po'.
Invece, sull'effettiva possibilità di scorrere la graduatoria,
sinceramente io qualche dubbio ce l'ho, perché il rischio
effettivamente è molto elevato. Di conseguenza, la necessità di
avviare un concorso diventa assolutamente necessaria, ben sapendo
che i tempi che lei ha più o meno stimato sono abbastanza
realistici. Peraltro anche sulla promozione dei concorsi avrò una
riunione con il personale domani, se finiamo il Consiglio oggi,
altrimenti venerdì, perché c'è una prima bozza che mi verrà posta
in analisi e quindi credo che anche questo nelle prossime Giunte lo
porteremo avanti e verrà avviato anche questo.
Questa è un po' la situazione. Dall'analisi che ha già fatto
lei, si è già anche dato le possibili risposte. La situazione è
molto delicata e purtroppo quest'impugnativa non ci voleva, a
prescindere da come andrà poi l'iter e la definizione della
sentenza della Corte costituzionale.
Presidente -
Per la replica il consigliere Carrel.
Carrel (PA) -
Speravamo in qualche notizia un po'
migliore, ma capisco che il quadro sia quello che avevamo già
descritto in precedenza. Credo però che il nostro Corpo valdostano
dei vigili del fuoco, e sottolineo Corpo valdostano dei vigili del
fuoco, non possa rimanere senza una graduatoria aperta per un anno,
che sia nuova o vecchia, attendendo la Corte costituzionale, perché
giusta è l'impugnativa, giusta è la costituzione in giudizio, tutto
è lecito, ma non possiamo fermare tutta una macchina, soprattutto
in determinati settori, per tutto questo tempo. Credo che la
soluzione vada trovata sia dal punto di vista amministrativo, ma
anche e soprattutto dal punto di vista politico, perché sappiamo
benissimo che le impugnative sono anche politiche, nel senso che ci
sono delle interlocuzioni, mi auguro, tra Regione e Governo, e in
qualche modo si possono, si potrebbero, si dovrebbero chiarire
certi aspetti a monte. Quando questo non avviene ovviamente bisogna
trovare delle soluzioni, perché non possiamo assolutamente
permetterci in nessun caso di non avere la possibilità di assumere
vigili del fuoco da oggi alla fine del 2024. Credo che questo
sarebbe un danno enorme per la nostra regione, per il nostro Corpo
dei vigili del fuoco, che non possiamo assolutamente permetterci.
Credo che la Giunta regionale e lei, Presidente, debba
assolutamente in qualche modo trovare una soluzione nel più breve
tempo possibile, anche perché i corsi sono organizzati da Roma e
partono a giugno o a dicembre, quindi o la soluzione la troviamo in
questi quindici giorni e permettiamo di partecipare ai corsi a chi
sta in graduatoria a giugno, oppure arriviamo a dicembre sapendo
che verranno poi assunti a metà 2023. Mettiamo in difficoltà tutto
il Corpo, il quale già oggi sta chiedendo la collaborazione dei
vigili del fuoco volontari per coprire dei turni; i professionisti
non sono più sufficienti e dobbiamo chiedere ai volontari per la
copertura di turni del servizio pubblico. Credo che questo sia
veramente grave e significativo. Bene che ci siano i volontari e
ringraziamo tutti coloro che si mettono a disposizione, ma credo
che questo sia un campanello d'allarme che non può essere
sottovalutato e su cui poi non vorrei dover ritornare in
futuro.
Mi auguro che si possa trovare una soluzione che è, sì,
amministrativa, ma ciò che manca in questa vicenda, dal mio punto
di vista, è l'aspetto politico. Ci vogliono delle interlocuzioni
politiche per poter trovare una soluzione amministrativa, perché
sennò amministrativamente è veramente complesso.
