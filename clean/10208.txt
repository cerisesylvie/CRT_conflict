Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1201 del 18 aprile 1990 - Resoconto
OGGETTO N. 1201/IX - Istituzione di un corso speciale per
infermieri professionali riservati agli infermieri generici già in
servizio presso l’USL della Valle
d’Aosta - (Reiezione di mozione).
Presidente - Do lettura del testo della mozione presentata dai
Consiglieri Mafrica, Dolchi, Bajocco e Chenuil:
MOZIONE
Constatata la grave e permanente carenza di personale
infermieristico, che costringe il personale in servizio a
condizioni di lavoro stressanti e nel contempo non garantisce in
tutti i reparti una soddisfacente assistenza ai pazienti;
Verificata la disponibilità di parte degli infermieri generici a
frequentare corsi speciali per infermiere professionale,
continuando a prestare servizio nelle ore di tirocinio;
Esaminate le possibilità di intervento legislativo ed
amministrativo riconosciute alla Valle d’Aosta da
leggi statali, dallo Statuto speciale e dalle norme di attuazione
dello stesso in materia di assistenza ospedaliera, nonchè di
istruzione e formazione professionale;
Il Consiglio regionale della Valle d’Aosta
delibera
di impegnare la Giunta regionale:
1) ad esaminare dal punto di vista giuridico e normativo la
possibilità di istituire un corso speciale per infermiere
professionale, destinato agli infermieri generici già in servizio
presso l’Unità Sanitaria Locale della Valle
d’Aosta;
2) a presentare entro 90 giorni al Consiglio le risultanze della
ricerca e le linee di intervento conseguenti.
Presidente
- Ha chiesto di illustrare la mozione il
Consigliere Mafrica, ne ha facoltà.
Mafrica (PCI)
- Spero che l’Assessore
Lanièce, anche se oggi è il 18 aprile, sia più comprensivo del suo
collega Fosson rispetto alla mozione.
Su "La Stampa" di ieri c’era un articolo sugli
infermieri, in cui il Presidente della USL, Vicquéry, dice:
"Per
adesso di sicuro non seguiremo la strada di assunzioni
extracomunitarie, ma nuovi incentivi si impongono, almeno per i
ragazzi che si iscrivono al primo anno di corso".
Queste due opinioni del Presidente della USL sottolineano
l’importanza e l’urgenza che il
problema degli infermieri ha anche nella nostra regione.
Più volte da questi banchi si è sostenuta la necessità di
adeguare ulteriormente l’entità del sussidio
corrisposto agli allievi della scuola infermieri professionali e in
questo senso c’è una conferma da parte del
Presidente della USL. Se addirittura si prende in considerazione
l’ipotesi di assumere lavoratori extracomunitari,
ciò significa che il problema è pesante, è urgente; infatti, da una
parte abbiamo un numero elevato di persone che vanno in pensione,
anche perchè il carico di lavoro per personale infermieristico è
molto pesante, dall’altra abbiamo un numero
inadeguato di giovani che si iscrivono a questi corsi. In alcuni
reparti, di notte, ad assistere cinquanta persone abbiamo magari
una infermiera caposala ed una infermiera professionale, due
persone; questo crea dei problemi.
Ne avevamo già parlato quando si era affrontato il problema
degli anziani non autosufficienti e da parte
dell’Ulces era venuta la proposta della badante,
vale a dire di una figura professionale nuova con il compito di
assistere i pazienti; la risposta della Giunta al riguardo era
stata che quella figura non era prevista dai contratti. Ecco,
proprio l’ultimo contratto, Assessore, prevede -
cosa che qui non era ritenuta possibile - una figura professionale
nuova, che può essere adibita a queste funzioni; si parla di
ausiliari specializzati che assumerebbero il profilo professionale
di operatore tecnico addetto all’assistenza.
Allora, esistendo questa situazione, essendoci la possibilità di
avere un aumento del personale che ha il livello di infermiere
professionale, con questa mozione chiediamo che la Giunta regionale
esamini dal punto di vista giuridico e normativo la possibilità di
istituire un corso speciale per infermiere professionale destinato
agli infermieri generici.
Abbiamo ricevuto delle richieste in questo senso; ci sarebbe la
disponibilità di infermieri generici a frequentare un corso
speciale per diventare infermieri professionali. Questo personale
potrebbe continuare a prestare servizio nelle ore che gli allievi
infermieri destinano al tirocinio.
Crediamo che la cosa sia possibile perchè la nostra Regione ha
in materia di sanità ed assistenza delle possibilità legislative
integrative. D’altronde anche le norme di
attuazione, in particolare il decreto legislativo 433 del 28.12.89,
ampliano le possibilità di intervento della Regione in materia di
istruzione tecnico professionale e crediamo quindi che, con
l’evolversi della situazione nazionale, a cui ci si
può agganciare facendo riferimento a questo ultimo contratto, con
la possibilità data dalle particolari competenze legislative
integrative della Regione, e quelle riconosciute dalle norme di
attuazione, si possa prevedere una soluzione che vada incontro ad
esigenze che sono state espresse e che può in parte aiutare a
risolvere il problema del numero degli infermieri professionali
all’interno dell’ospedale.
La richiesta è quella che la Giunta entro novanta giorni esamini
dal punto di vista giuridico e normativo la questione, e porti le
risultanze al Consiglio con una proposta in merito.
Presidente
- Dichiaro aperta la discussione generale. Se
nessun Consigliere chiede di intervenire, dichiaro chiusa la
discussione generale.
Ha chiesto di parlare l’Assessore alla Sanità ed
Assistenza Sociale Lanièce, ne ha facoltà.
Lanièce (DC)
- Come ebbi già l’occasione
di dire in risposta alla interpellanza presentata il 15 marzo, su
questo compito qui non abbiamo competenza giuridica. Insieme
all’USL abbiamo sviscerato il problema in tutte le
sue parti proprio perchè è un problema che sentiamo sulla pelle;
quindi il discorso non è che non si vuole fare, perchè potremmo
votare la mozione ma sarebbe una presa in giro dal momento che
purtroppo abbiamo già sondato ed esaminato a fondo il problema, ma
non c’è nessuna possibilità.
Voglio ricordare che la stessa legge istitutiva del servizio
sanitario nazionale, la 833/78, all’articolo 6,
lettera q), dice che
"rientra nelle competenze dello Stato la
fissazione dei requisiti per la determinazione dei profili
professionali degli operatori sanitari, le disposizioni generali
per la durata e la conclusione dei corsi, la determinazione dei
requisiti necessari per l’ammissione alle scuole,
nonchè dei requisiti per l’esercizio delle
professioni mediche e sanitarie ausiliarie".
Inoltre, la stessa legge 243/80 prevedeva la possibilità del
tutto eccezionale, sempre che questo diritto fosse stato esercitato
entro cinque anni dalla entrata in vigore della legge 243 - la
legge è entrata in vigore il 1° luglio 1980, quindi entro il 30
giugno 1985 - da parte degli infermieri generici di presentare la
domanda. Ma questa è una cosa del tutto transitoria ed eccezionale,
perchè per poter fare il corso da infermiere professionale bisogna
essere stati promossi al terzo anno della scuola media superiore e
frequentare i tre anni.
Abbiamo esaminato il problema nei suoi risvolti e purtroppo non
c’è questa possibilità.
La stessa legge 845/78, che detta norme in materia di istruzione
e formazione professionale, esclude le figure professionali e
sanitarie, cioè dà competenze alla Regione per tutte le altre
figure ma non per queste. E’ una strada che avremmo
certamente percorso, se non ci fossero stati questi ostacoli
insormontabili attualmente.
Se questo nuovo contratto, di cui ufficialmente però non abbiamo
niente, ci darà la possibilità di percorrere questa strada,
certamente saremo i primi a venire incontro ad eventuali richieste
di questo genere.
Ci asterremo sulla mozione proprio perchè non c’è
questa possibilità e fra novanta giorni verrei a rispondervi quello
che c’è, perchè se il nuovo contratto ci dà delle
possibilità, saremo i primi noi ad esaminare con
l’USL la soluzione di questo problema che è un
problema nazionale, non è certo un problema solo regionale.
Presidente
- Ha chiesto di parlare il Consigliere
Mafrica, per dichiarazione di voto, ne ha facoltà.
Mafrica (PCI)
- In altri campi mi pare che la Giunta
dimostri più capacità di iniziativa, perchè le norme che riguardano
le competenze di questa Regione sono sempre interpretabili. In
questo caso invece si accetta come impossibile un intervento che in
qualche modo possa anche cercare di interpretare le norme
stesse.
Voglio fare un esempio. Quando l’Assessore dice
che la norma prevedeva che il corso speciale fosse istituito entro
il quinto anno dall’emanazione della legge 243/80, è
possibile provare con una norma che parta da questo punto, che
giustifichi le condizioni particolari della Valle
d’Aosta, e, anche in ritardo, collegandosi a questa
norma, prevedere l’istituzione di un corso di questo
genere?
Se poi c’è l’opposizione da parte
del rappresentante del Governo, è un’altra
questione.
Ho l’impressione che qui a volte manchi la
volontà di sperimentare competenze legislative, perchè
l’articolo 39 del nuovo contratto che ho ottenuto
dalle organizzazioni sindacali prevede che la qualifica relativa a
questa nuova figura, che per noi è simile a quella della badante,
si ottiene prendendo personale che è già in servizio ed attraverso
un corso si arriva all’accesso a questa nuova
qualifica.
A noi dispiace che ci si trinceri dietro
l’impossibilità legislativa, perchè la mozione
chiede che la Giunta verifichi dal punto di vista normativo e
giuridico la possibilità di istituire questo corso; invece già a
priori e senza, per quello che ne sappiamo noi, aver verificato
questo aspetto, si dice di no.
Presidente
- Ha chiesto di parlare
l’Assessore alla Sanità ed Assistenza Sociale
Lanièce, ne ha facoltà.
Lanièce (DC)
- Posso confermare che non è
l’Assessore che adesso dice così tanto per dare una
risposta, ma è un problema che abbiamo già affrontato anche a
livello romano in occasione degli incontri del Consiglio nazionale
della sanità, ai quali siamo andati con i funzionari e con il
direttore del personale, per valutare se c’era la
possibilità di risolvere la questione.
Purtroppo la legge 243 toglie la competenza alle regioni, ed è
un problema generalizzato in quanto anche altre regioni hanno
cercato di percorrere questa strada, ma è impossibile.
Pertanto, come dicevo prima, è inutile creare delle false
illusioni perchè non è che non vogliamo percorrere questa strada;
noi l’abbiamo tentata in concreto, anche perchè
sarebbe talmente sciocco da parte nostra non percorrere una strada
che è percorribile. Purtroppo non ci possiamo fare niente.
Volevo solo aggiungere una cosa che prima mi sono dimenticato di
dire: sulla questione dell’assegno, che anche noi
come Giunta volevamo vedere di incrementare, abbiamo avuto diverse
delibere bocciate dal Coordinamento, perchè questi assegni di
studio non sono suffragati da una legge. E non vogliamo andare a
grattare troppo, per paura che alla fine ci siano tolti anche
questi assegni di studio che già eroghiamo. Il problema di
invogliare nuovi studenti a frequentare il corso attraverso una
maggiore incentivazione la Giunta se lo è già posto, però anche la
legge che avevamo fatto per dare i contributi, che poi il Consiglio
avrebbe ritenuto opportuno, ci è stata bocciata.
Quindi, non è che non vogliamo percorrere questa strada, ma è
perchè è impossibile, ed è inutile creare delle false attese a dei
lavoratori che tutti i giorni seguono questi problemi.
Con l’entrata in vigore del nuovo contratto
speriamo che questo si possa fare e saremo i primi a muoverci,
anche se per un certo periodo avremo dei problemi, in quanto questi
infermieri per quattro ore al giorno dovranno fare la parte teorica
e non saranno in servizio. Ma è un disagio che converrebbe comunque
percorrere per avere un maggior numero di professionisti.
Presidente
- Pongo in votazione la mozione in
oggetto:
Esito della votazione:
Presenti: 26
Votanti: 6
Favorevoli: 6
Astenuti: 20 (Agnesod, Andrione, Beneforti, Bich, Faval,
Lanièce, Lanivi, Lavoyer, Limonet, Louvin, Marcoz, Martin,
Mostacchi, Pascale, Perrin, Ricco, Rollandin, Vallet, Viérin e
Voyat)
Il Consiglio non approva
***
