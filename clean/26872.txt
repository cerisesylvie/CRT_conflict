Classificazione
(Nessuna classificazione presente)


Trascrizione informale del dibattito dell'aula
Oggetto del Consiglio n. 72 del 29 marzo 1972 - Resoconto
OGGETTO N. 72/72 - Comunicazione Presidente della Giunta
(Comunicazione della concessione della medaglia d'oro alla
Resistenza alla Valle d'Aosta).
Dujany (D.P.)
- Volevo solo informare brevemente il
Consiglio della concessione della medaglia d'oro della Resistenza
concessa alla Valle d'Aosta a seguito di deliberazione del
Consiglio regionale del 30 novembre 1970 in cui il Consiglio dava
mandato al Presidente della Giunta per inoltrare la domanda
all'apposita Commissione presso il Ministero della Difesa per il
riconoscimento della ricompensa al valore militare per attività
partigiane per la Valle d'Aosta.
In ottemperanza a questa decisione del Consiglio regionale,
svolgevo le relative pratiche e il Presidente della Repubblica, in
data 10 dicembre 1971, pubblicava sulla Gazzetta Ufficiale la
concessione della medaglia d'oro alla Valle d'Aosta con la seguente
motivazione che leggo brevemente:
"Fiera di tradizioni guerriere
di libertà, la Valle d'Aosta, con perizie di capi, valore di
combattenti, passione e sacrificio del popolo prode combatteva per
venti mesi la dura guerra partigiana contro l'occupazione
nazi-fascista. Migliaia di partigiani e patrioti di agguerrite
formazioni, compagine cospicua in rapporto alla popolazione, ad
interdizione ed insidia di importanti comunicazioni operative
dell'occupante rinnovava ai valichi di frontiere, sulle crinali e
nelle convalli l'epopea de Risorgimento, infliggendo al nemico
ingenti perdite ed oneroso logorio di forze.
Olocausto di martiri, sacrificio di centinaia di caduti in
armi in patria ed all'estero e di trucidati, di migliaia di
internati e deportati; sanguinoso travaglio di centinaia di
combattenti ed innumeri altre azioni di guerra.
Lutti e distruzioni riconsegnano più fulgidi alla storia
d'Italia l'antico valore alpino e le congiunte virtù militari e
civili con cui la gente valdostana conquistava con le patrie
libertà la premessa a nuove libere istituzioni della sua vita
pubblica e difendeva per la patria comune il diritto ai suoi sacri
italici confini.
Valle d'Aosta, 7 settembre 1943 - aprile 1945"
La Presidenza della Giunta, allo scopo di poter degnamente
organizzare la cerimonia di consegna della medaglia d'oro, ha
richiesto al Ministero di Grazia e Giustizia di voler comunicare,
con congruo anticipo, la data che riterrà opportuno per la consegna
ufficiale di questa medaglia d'oro.
Dolchi (P.C.I.)
- Volevo solo dire che non possiamo che
rallegrarci del risultato positivo di questa lunga e difficile
battaglia che è stata fatta dalle Associazioni della Resistenza,
dai comandi della Resistenza di Aosta e dal Consiglio regionale
unanime.
Mi permetto rinnovare, perché le Associazioni della Resistenza
l'hanno già fatto, rinnovare al Presidente della Giunta e alla
Giunta l'invito e l'augurio che la consegna della medaglia d'oro
sia l'occasione, in una data da concordarsi e che sia di
particolare solennità, l'occasione per una grossa cerimonia
regionale di partigiani, di uomini della Resistenza di tutta la
Valle e anche di quei numerosi - sia l'occasione per un incontro,
per un appuntamento - con anche quei numerosi partigiani che non
risiedono più in Valle ma che hanno fatto la Resistenza in Valle
d'Aosta e che sono anche uomini illustri, perché ricordiamo che
Pertini stesso ha fatto alcuni giorni il partigiano in Valle
d'Aosta e, proprio in occasione della procedura per l'assegnazione
della medaglia, aveva rinnovato i sensi della sua stima e della sua
simpatia.
Quindi l'invito alla Presidenza della Giunta e l'augurio -
perché so che la Giunta è d'accordo - è che la consegna della
medaglia sia l'occasione di una grande manifestazione antifascista
che rinnovi gli ideali della Resistenza in Valle d'Aosta.
Grazie.
Tonino (P.S.I.U.P.)
- Io sono d'accordo con quanto è
stato detto dal Consigliere Dolchi e vorrei cogliere l'occasione di
questo grande riconoscimento della medaglia d'oro conferita alla
Valle d'Aosta per i valori della Resistenza nel formulare le più
vive congratulazioni da parte del mio Partito all'AMPI tutta e del
suo Presidente.
Fosson (U.V.)
- Punto 3 all'ordine del giorno.
