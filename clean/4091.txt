Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 433 del 30 settembre 1981 - Resoconto
OGGETTO N. 433/81 - DISEGNO DI LEGGE CONCERNENTE: "CONCESSIONE
DI GARANZIA FIDEIUSSORIA DELLA REGIONE, PRESSO ISTITUTI DI CREDITO,
PER LA CONCESSIONE DI PRESTITI E DI FIDO BANCARIO A FAVORE
DELL'AZIENDA AUTONOMA 'AGRARIA REGIONALE VALDOSTANA'".
Presidente
- Anche questo disegno di legge, come il
precedente, ha il parere favorevole dell'Assessorato alle finanze,
della Commissione Affari Generali, finanze, Programmazione,
Decentramento e Partecipazione in data 30 luglio, e della
Commissione Permanente per lo Sviluppo Economico in data 10/9.
Ha chiesto di parlare l'Assessore all'Agricoltura e Foreste,
Marcoz, ne ha facoltà.
Marcoz
(UV)
- Ho poco da aggiungere a quanto già
messo in relazione, c'è solo da dire che la Commissione consiliare
permanente per lo Sviluppo Economico ha avuto l'incontro anche con
i dirigenti dell'Agraria Regionale e si sono chiariti quei dubbi
che si erano prospettati durante la prima riunione. Quindi si
chiede di approvare la fideiussione di £ 800 milioni per l'Agraria
regionale.
Presidente
- Passiamo all'esame dell'articolato.
Do lettura dell'art. 1:
Art. 1
La Giunta regionale è autorizzata a concedere la garanzia
fideiussoria della Regione, per la durata di un anno, presso
istituti di credito, a favore dell'Azienda Autonoma "Agraria
Regionale Valdostana", istituita con legge regionale 23 maggio
1973, n. 27, fino alla concorrenza massima di complessive lire
ottocentomilioni, per operazioni di finanziamento delle spese di
esercizio inerenti alle finalità statutarie dell'azienda
stessa.
La garanzia fideiussoria comprende, altresì, gli interessi,
le spese, le imposte e gli altri accessori richiesti dagli istituti
di credito mutuanti.
Tale garanzia fideiussoria ha carattere sussidiario a norma
del secondo comma dell'articolo 1944 del Codice Civile ai fini
della preventiva escussione del debito principale.
Presidente
- Metto in approvazione l'art. 1 testé
letto.
Esito della votazione:
Presenti: 22
Votanti: 22
Favorevoli: 22
Approvato all'unanimità.
Presidente
- Do lettura dell'art. 2.
Art. 2
La concessione della garanzia fideiussoria regionale è
subordinata all'impegno, da parte dell'Azienda Autonoma "Agraria
Regionale Valdostana", di sottoporre la propria contabilità e
operazioni commerciali e di gestione a periodici controlli in ogni
più ampia forma disposti dalla Giunta regionale, nonché all'impegno
di trasmettere alla Regione - Assessorato Agricoltura e Foreste -
gli elenchi mensili delle operazioni effettuate.
La concessione della garanzia fideiussoria regionale è,
altresì, subordinata all'impegno da parte degli istituti di
credito, di trasmettere alla Regione gli estratti conto trimestrali
bancari relativi alle operazioni finanziarie e contabili
dell'azienda.
Presidente
- Metto in approvazione l'art. 2 testé
letto.
Esito della votazione:
Presenti: 22
Votanti: 22
Favorevoli: 22
Approvato all'unanimità.
Presidente
- Do lettura dell'art. 3.
Art. 3
Il Presidente della Giunta regionale e, in caso di sua
assenza o impedimento, l'Assessore regionale alle Finanze, sono
autorizzati a sottoscrivere gli atti necessari per la concessione a
nome e per conto della Regione della garanzia fideiussoria di cui
ai precedenti articoli, secondo le condizioni e le modalità in
vigore presso gli istituti di credito nonché a provvedere agli atti
conservativi dei diritti della Regione e al recupero delle somme
eventualmente risultanti a credito della Regione.
La Giunta regionale è, altresì, autorizzata a revocare, in
ogni tempo, la garanzia fideiussoria dandone tempestiva
comunicazione al Consiglio.
Presidente
- Metto in approvazione l'art. 3 testé
letto.
Esito della votazione:
Presenti: 22
Votanti: 22
Favorevoli: 22
Approvato all'unanimità.
Presidente
- Do lettura dell'art. 4.
Art. 4
Ai sensi della legge regionale 1 aprile 1975, n. 7, gli
eventuali maggiori oneri derivanti dalla concessione della garanzia
fideiussoria prevista dalla presente legge valutati in £ 1.000.000
faranno carico a cap. 51000 del bilancio in corso.
Alla copertura di cui al comma precedente si fa fronte
mediante riduzione all'importo dello stanziamento iscritto al
capitolo 50050 della parte Spesa del bilancio di previsione della
Regione per l'anno 1981.
Presidente
- Metto in approvazione l'art. 4 testé
letto.
Esito della votazione:
Presenti: 22
Votanti: 22
Favorevoli: 22
Approvato all'unanimità.
Presidente
- Do lettura dell'art. 5.
Art. 5
Al bilancio di previsione della Regione per l'anno 1981, sono
approvate le seguenti variazioni:
Parte Spesa
Variazioni in diminuzione:
Cap. 50050 - Fondo globale per il finanziamento di spese per
l'adempimento di funzioni normali (spese di investimento) £
1.000.000
Variazioni in aumento:
Cap. 51000 - Oneri derivanti dalle garanzie prestate dalla
Regione in dipendenza di disposizioni legislative L.R. 1.4.1975, n.
7 £1.000.000
Nell'allegato n. 8 del bilancio di previsione della Regione
per l'anno finanziario 1981 approvato con legge regionale n. 17 del
23/3/81 è aggiunto quanto segue:
Legge regionale
Garanzia fideiussoria della Regione presso Istituti di
credito per l'assunzione di un mutuo bancario da parte dell'Azienda
Autonoma "Agraria Regionale Valdostana".
La presente legge sarà pubblicata nel Bollettino Ufficiale
della Regione.
È fatto obbligo a chiunque spetti di osservarla e di farla
osservare come legge della Regione Autonoma della Valle
d'Aosta.
Presidente
- Metto in approvazione l'art. 5 testé
letto.
Esito della votazione:
Presenti: 22
Votanti: 22
Favorevoli: 22
Approvato all'unanimità.
Presidente
- Ha chiesto di parlare il Consigliere Viberti
per dichiarazione di voto, ne ha facoltà.
Viberti
(DPROL)
- Solo per dire che voto a favore
di questo provvedimento perché riteniamo che l'esistenza
dell'Agraria abbia una sua validità, siamo convinti che con questa
garanzia fideiussoria non solo non si arrivi alla soluzione
definitiva del problema, ma neppure si riesca a dare
un'impostazione di miglioramento della situazione debitoria
dell'Azienda in questione. Avrei voluto, se possibile, avere anche
qualche chiarimento circa la possibilità che questa Azienda si
interessi all'acquisto di un'altra azienda, che è situata nel
Comune di St. Christophe - di cui probabilmente l'Assessore è a
conoscenza perché vedo che annuisce - e che è una delle maggiori
naturalmente dopo l'Agraria, nel campo degli attrezzi agricoli,
trattori e in parte è una concorrente dell'Agraria. Mi pare che
dalla relazione dell'Assessore non si sia avuta un'esatta
percezione della situazione, e pur non avendo fatto uno studio
attento della situazione anche perché non siamo in possesso in
tutti i dati necessari, siamo convinti che occorra in qualche modo
dotare di autonomia finanziaria questa azienda affinché possa
rispondere effettivamente delle azioni che compie. È vero che in
passato sono stati compiuti degli errori di gestione e che troppo
spesso l'Agraria si è fatta carico dei ritardi dovuti ai tempi
burocratici necessari alla Regione per dare i contributi, ma questi
errori da una parte hanno favorito il singolo contadino o comunque
i contadini associati che si servivano presso l'Agraria. Bisogna
cercare di arrivare ad una soluzione definitiva del problema perché
- se rimesso insieme - abbiamo forse già dato di anno in anno
quanto in una volta sola era sufficiente a permettere a questa
azienda di mantenersi da sola sul mercato. Crediamo necessario
fermare questo peggioramento costante, perché altrimenti arriveremo
al giorno in cui la Regione non sarà più in grado di garantire
neanche per un'azienda come questa, della quale siamo convinti ci
sia necessità, per cui invitiamo questa Giunta a dotare di una sua
autonomia finanziaria questa azienda per non trovarsi l'anno
prossimo a dover dare una nuova garanzia che ne peggiorerebbe
ulteriormente la situazione finanziaria.
Presidente
- Invito il Consiglio ad esprimersi per
votazione segreta sul complesso della legge.
Votazione a scrutinio segreto
Esito della votazione:
Presenti: 24
Votanti: 24
Maggioranza: 13
Favorevoli: 13
Il Consiglio approva.
