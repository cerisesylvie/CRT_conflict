Classificazione
CASA DA GIOCO



Oggetto del Consiglio n. 2598 del 4 aprile 2007 - Resoconto
OGGETTO N. 2598/XII - Problematiche concernenti la gestione
del gioco elettronico presso la Casa da gioco di Saint-Vincent.
(Interrogazione)
Interrogazione
Venuto a conoscenza che il Collegio Sindacale della Casinò de
la Vallée Spa avrebbe segnalato al Consiglio di amministrazione
della stessa società l'opportunità di valutare un'azione di
responsabilità nei confronti di un ex consigliere di
amministrazione, per decisioni incaute o irregolari in merito a
rilevanti affidamenti di denaro;
Preso atto che la stessa società ha ampiamente pubblicizzato
un accordo con la società Cogetech, per la gestione dei giochi
online, che parrebbe dimostrare la mancata partecipazione diretta
del Casinò valdostano al bando ministeriale per ottenere le
relative autorizzazioni e che quindi si sia stati costretti ad
acquisire una quota di minoranza in una nuova società, la cui
maggioranza fosse di proprietà di una società già titolare di
licenza;
Tenuto conto che l'attuale normativa regionale non prevede
esplicitamente l'entrata della Casinò Spa nel gioco elettronico e
comunque il Disciplinare non regola tale nuova realtà del gioco, né
nel riparto tra Casa da Gioco e Regione, né per quanto riguarda i
controlli operativi e le altre procedure amministrative di
verifica;
Sottolineato infine che il ricorso contro la norma del
disciplinare che prevede il controllo tavolo per tavolo è stato
dichiarato perento nel 15 giugno 2006 dal Tar della Valle d'Aosta e
che a tutt'oggi non si hanno notizie che tale norma del
disciplinare sia applicata;
il sottoscritto Consigliere regionale
Interroga
l'Assessore competente per conoscere:
1) i motivi che hanno impedito sino ad ora al Consiglio di
amministrazione della Casinò Spa di decidere in merito ad una
possibile azione di responsabilità nei confronti dell'ex
Consigliere di amministrazione, nonché gli importi degli
affidamenti incautamente o irregolarmente affidati;
2) in che maniera la Casinò Spa abbia partecipato al bando
ministeriale, gestito operativamente dal Monopolio di Stato, per
poter ottenere la titolarità di licenza per il gioco online, nonché
le caratteristiche dell'accordo con la Cogetech, con particolare
attenzione per le date di espletamento del bando di concorso e
degli accordi con la Cogetech;
3) quali regole e quali procedure dell'attuale disciplinare
siano applicabili a questa nuova procedura di gioco e in che sede
sia stata autorizzata tale iniziativa (Giunta regionale, comitato
strategico, ecc...);
4) quali siano i motivi che ostacolano l'applicazione del
controllo tavolo per tavolo dei risultati dei giochi del Casinò di
Saint-Vincent e quale comportamento abbia tenuto sulla fattispecie
il Commissario regionale.
F.to: Sandri
Président
- La parole à l'Assesseur au budget, aux
finances, à la programmation et aux participations régionales,
Marguerettaz.
Marguerettaz (UV)
- Nella prima domanda si chiede i
motivi che hanno impedito sino ad ora al Consiglio di
amministrazione della "Casinò S.p.a." di decidere in merito ad una
possibile azione di responsabilità nei confronti dell'ex
Consigliere di amministrazione, nonché gli importi degli
affidamenti incautamente o irregolarmente affidati. L'azione di
responsabilità nei confronti degli amministratori ai sensi
dell'articolo 2393 del Codice civile può essere promossa o
dall'assemblea dei soci o su iniziativa del Collegio sindacale, che
deve deliberare a maggioranza dei 2/3 dei suoi componenti. Detta
azione può essere esercitata entro 5 anni dalla cessazione
dell'amministratore in carica. Il "CdA" del 2004/2005 ha disposto
delle verifiche sui fatti in questione ed ha acquisito un parere
legale in merito a quanto accaduto, che riguarda la posizione
debitoria di 3 importanti clienti del casinò per importi rilevanti.
Il parere acquisito, mentre suggeriva la modifica del regolamento
del cambio assegni peraltro giù effettuata, ha invitato il
Consiglio ad intraprendere tutte le strade al fine del recupero
anche extragiudiziario dei crediti, rinviando al definitivo
accertamento dei danni un'eventuale azione risarcitoria nei
confronti dei soggetti ritenuti responsabili delle perdite
definitivamente accertate. L'azienda si è quindi attivata
procedendo sia in campo giudiziario che extragiudiziario per il
recupero dei crediti e, al momento, è riuscita a ridurre la
posizione debitoria originaria complessiva, seppure in maniera
ridotta. Ovviamente l'azione di recupero prosegue. Rispetto al
"quantum", non mi è stata fornita - gliela fornirò nei prossimi
giorni - la posizione debitoria ancora in essere.
Punto 2:
"... in che maniera la Casinò Spa abbia partecipato
al bando ministeriale, gestito operativamente dal Monopolio di
Stato, per poter ottenere la titolarità di licenza per il gioco
online, nonché le caratteristiche dell'accordo con la Cogetech, con
particolare attenzione per le date di espletamento del bando di
concorso e degli accordi con la Cogetech
...
"
, secondo le
condizioni delle procedure di selezione previste dall'articolo 38,
commi 2 e 4, della legge n. 248/2006, ovvero il disegno di legge n.
223/2006, la "Casinò" non aveva i requisiti per partecipare,
pertanto ha individuato in "Cogetech" il partner tramite il quale
inserirsi nel "business" dei giochi previsti in bando. L'accordo
con "Cogetech" prevede che in caso di aggiudicazione dei diritti
oggetto di gara specificati nel contratto, concessione per la
raccolta del gioco telematico, negozi sportivi a Torino, Milano,
Roma e Catania, negozio ippico ad Aosta, corner sportivo a
Saint-Vincent, quest'ultima e "Casinò" costituiscono una s.r.l. con
capitale sociale di 200.000 euro, Casinò 51% e "Cogetech" 49%, che
eserciti l'attività oggetto dei diritti concessionari. La scadenza
di partecipazione al bando era il 20 ottobre 2006, "Cogetech" si è
aggiudicata il negozio ippico ad Aosta, il negozio sportivo a
Torino, il diritto all'attivazione della rete di gioco sportivo a
distanza. Tra gli obblighi della "Casinò" è previsto quale apporto
della parte la licenza gratuita dei marchi di proprietà regionale
in uso al casinò e per concedere in uso serve l'autorizzazione
della Regione, che dovrà predisporla tramite una deliberazione di
Giunta. Fra gli obblighi di "Cogetech" è previsto che metta a
disposizione a titolo gratuito tutto il proprio "know how" e le
proprie competenze tecniche maturate nel settore delle scommesse
dei giochi "online". Inoltre "Cogetech" concederà alla nuova
società licenza gratuita non esclusiva e non trasferibile per
l'utilizzo dei "software" sviluppati, necessari per la fornitura
dei servizi, restando fino da ora inteso che in caso di uscita di
"Cogetech" dalla compagine societaria della nuova società, la
licenza continuerà ad essere valida per un periodo di 2 anni dietro
versamento di un corrispettivo da determinarsi in accordo fra le
parti. Il "CdA" della nuova società sarà composto da 3 membri, di
cui il Presidente del "CdA" è un consigliere designato dal casinò e
l'amministratore delegato designato da "Cogetech".
Punto 3:
"... quali regole e quali procedure dell'attuale
disciplinare siano applicabili a questa nuova procedura di gioco e
in che sede sia stata autorizzata tale iniziativa..."
,
l'articolo 3, punto e) della legge regionale n. 36/2001 prevede
nell'ambito dell'oggetto societario della s.p.a. l'eventuale
partecipazione ad iniziative affini e complementari italiane ed
estere. Lo statuto della s.p.a., articolo 2, commi 3 e 4, prevede
che la società possa assumere partecipazioni in società italiane ed
estere aventi oggetto analogo, affine o connesso al proprio. Il
comma 4 aggiunge che essa potrà altresì diffondere e gestire
attività di gioco con mezzi elettronici ed informatici. Inoltre
l'articolo 20 prevede che il "CdA" è investito dei più ampi poteri
per l'amministrazione ordinaria e straordinaria della società.
Sulla base di quanto sopra il "CdA" del 19 ottobre 2006 ha
approvato all'unanimità iniziative di partecipazione al bando di
gara e ha approvato lo schema contrattuale prima descritto. Alla
Regione spetta valutare se le attività oggetto di concessione
possono rientrare fra quelle da inserire nel disciplinare, posto
che per l'esercizio di questa attività il soggetto concedente non è
la Regione, ma l'Amministrazione statale e comunque si tratta di
giochi diversi da quelli operanti nel casinò. Questo è un tema
aperto, fra l'altro noi in occasione della discussione del rinnovo
del disciplinare potremmo fare le valutazioni del caso.
Punto 4:
"... quali siano i motivi che ostacolano
l'applicazione del controllo tavolo per tavolo dei risultati dei
giochi del Casinò di Saint-Vincent e quale comportamento abbia
tenuto sulla fattispecie il Commissario regionale"
..., fermo
restando che i risultati del gioco vengono effettuati tavolo per
tavolo, si presume che la richiesta di cui sopra sia da riferirsi
al conteggio delle mance, a tale proposito si commenta che
l'argomento era stato già oggetto di un'interpellanza a firma del
Consigliere Bortot, che era stata discussa il 26 gennaio. C'è qui
una parte in più per quanto riguarda il comportamento del
Commissario regionale; le posso dare le prime valutazioni che erano
state effettuate nel corso del 2003 a seguito dell'introduzione del
nuovo disciplinare e già allora il direttore inviava una lettera
del 4 giugno 2003, in cui si dava un'indicazione tranquillizzante,
e le leggo la frase finale:
"A fronte di quella
situazione..."
- lo stato di agitazione -
"rimaniamo in
attesa delle direttive, sottolineando che per l'attuazione della
conta nei modi previsti dal nuovo disciplinare è necessaria la
collaborazione di tutti i soggetti interessati"
, quindi non può
il controllore regionale sostituirsi ai tecnici
"e che comunque
si continua a procedere alla verifica delle mance per gruppi di
giochi, al fine di permettere l'attuazione di quanto previsto
dall'articolo 11 del disciplinare in vigore".
Questa è la
situazione attuale, il direttore continua a segnalare che abbiamo
questa conta che non è rispondente, io all'inizio del mio mandato
inviai una raccomandata al direttore della casa da gioco, in cui
concludevo:
"Si prende atto che la Casinò non si trova allo
stato nelle condizioni di garantire la conta delle mance tavolo per
tavolo e si desume dalla nota dell'amministratore delegato di
Casinò in data 22 luglio 2003 che l'azienda si è adoperata per
addivenire a un nuovo accordo contrattuale e che la controparte
sindacale pare voler dilatare i tempi delle trattative. Tanto
premesso, con la presente lo scrivente sollecita la Casinò a
risolvere con tempestività la problematica in oggetto riferendone
le evoluzioni, con l'evidenziazione, altresì, dei relativi risvolti
economici"
. Le ricordo solo che richiedono i sindacati e i
lavoratori una modifica contrattuale, che riconosca questo maggiore
impegno dal punto di vista economico. Ancora un paio di mesi fa ho
scritto all'azienda, la lettera l'avevo messa a disposizione e
questa è la situazione.
Presidente
- La parola al Consigliere Sandri.
Sandri (GV-DS-PSE)
- Sulla questione dei danni da
affidamento, abbiamo percepito che ci sono dei rilevanti danni da
affidamento incautamente dati, non ha dato la risposta sul perché
non è stata aperta la procedura di responsabilità nei confronti del
consigliere di amministrazione che sarebbe stato responsabile di
questi incauti affidamenti. Si aspetta il compimento del penultimo
giorno dei 5 anni per fare questa azione, credo che lei stesso
abbia ammesso che il recupero di quote è bassissimo; quindi, di
fatto, questi affidamenti sono ormai delle poste non dico
inesigibili, ma delle "pesanti sofferenze", per cui prima si fa
l'azione di responsabilità eventualmente da parte dell'assemblea
dei soci, di cui lei è il maggioritario, prima c'è chiarezza per
quanto riguarda il comportamento della "Casinò". Il mantenere
questo grigiore, non andare a colpire chi ha gravemente danneggiato
la società, è un modo per garantire anche in futuro che ci si può
comportare in qualche maniera, perché tanto poi la procedura di
responsabilità non arriva. Lei dà un messaggio grave di
disorientamento al personale e agli amministratori, è in sostanza
un'autorizzazione ad essere quanto meno dei superficiali.
La seconda questione, quella della "Cogetech" la trovo
demenziale, intanto perché gli altri Casinò, Venezia e Sanremo,
hanno partecipato senza alcun problema ed hanno ottenuto le loro
licenze, senza dover passare attraverso questa società; e poi
perché questa società è quella che ha distrutto il fatturato del
casinò, è la più grossa società che gestisce le "slot" nei bar e
tanti altri giochi elettronici. Siamo andati a fare la società con
la società che sta distruggendo il nostro fatturato, questa è la
cosa grave! Non è il fatto di San Marino che aprirà un casinò in
cui la "Cogetech" utilizzerà il marchio di Saint-Vincent per
lanciare San Marino che, anche lì, è una grave perdita, perché c'è
una significativa clientela che arriva in Valle d'Aosta anche da
quelle zone o da Milano magari hanno più comodo andare verso la
riviera romagnola che venire in Valle d'Aosta, ma non è solo
questo. È che di fatto questa alleanza è un'alleanza che non è
stata né autorizzata dal Consiglio regionale... non ha alcun tipo
di autorizzazione da parte della legge istitutiva, perché qui si
parla di attività complementari non concorrenziali, non ci si va ad
alleare con la concorrenza, non si va ad ampliare la possibilità
della concorrenza di fare concorrenza al casinò! Quindi è "la
vittima che si consegna all'assassino" e credo che sia la
dimostrazione del disastro mentale in cui viaggia chi gestisce in
questo momento il casinò... non parlo solo degli amministratori
che, essendo presi nel vortice del baratro del debito,
dell'incapacità di andare avanti, dei dati che sono
stratosfericamente inferiori a quelli di qualche anno fa, deve
cercare un palloncino di salvezza, non ultima la stampella di Toti,
la vedo come la stampella di Enrico Toti che cerca di uscire da
questa situazione. La dimostrazione di questo è anche la questione
del controllo delle mance, tavolo per tavolo: questa è una
situazione grigia di questa Amministrazione regionale, sapevate di
aver preso l'impegno del controllo mance, tavolo per tavolo, in
aprile 2003, oggi siete incapaci di far rispettare le nostre leggi!
Dovreste dimettervi, andare a casa, chiedere scusa alla Valle
d'Aosta... lei, prima di tutti, perché non siete capaci di far
rispettare quello che voi avete deciso!
Un controllo mance, tavolo per tavolo, non comporta alcun
impegno lavorativo in più, perché si fa già; bisogna solo volerlo
ufficializzare. Questo credo che sia un nodo interessante, non
perché penso che chissà cosa ci sia dietro, ma per l'ostinata
volontà vostra di coprire le "lobby" nella casa da gioco, che
vogliono impedire questo... credo sia una situazione che deve
essere risolta, e la devastazione più lampante di questa cosa è che
il TAR della Valle d'Aosta ha non ritenuto opportuno neanche
valutarla questa situazione; al ricorso che è stato fatto da
sindacati dei lavoratori, il TAR, il 15 giugno dell'anno scorso, ha
detto: "è chiuso, finito, stop!". Siamo ad un anno di distanza e
voi non avete l'intelligenza, la forza, il senso delle istituzioni
di far rispettare questa parte di disciplinare!
Chiudo con un'osservazione interessante: lei ha parlato di
rinnovo del disciplinare, è un simpaticone; voi, il disciplinare
che non siete capaci ad attuare non lo volete rinnovare, lo volete
stravolgere, per fare in modo di coprire i debiti che state
creando, per coprire l'inefficacia e l'inefficienza della gestione
che avete messo voi, e cercate di utilizzare questa ultima arma per
non prendere atto della realtà: che sul Casinò di Saint-Vincent
siete falliti!
