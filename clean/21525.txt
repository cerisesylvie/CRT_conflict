Classificazione
CAVE, MINIERE E TORBIERE
DEMANIO E PATRIMONIO REGIONALE



Oggetto del Consiglio n. 1293 del 11 maggio 2005 - Resoconto
OGGETTO N. 1293/XII - Acquisizione da parte della Regione delle
miniere di Cogne. (Interrogazione)
Interrogazione
Richiamate le precedenti iniziative ispettive sul tema
dell'acquisto, da parte dell'Amministrazione regionale, delle
miniere di Cogne, al fine del loro inserimento in un percorso
storico-didattico (ed in particolare il contenuto
dell'interpellanza n. 1101/XII, discussa il 26/1/2005);
Osservato che da tempo è in corso una trattativa con la
società proprietaria delle miniere (la FINTECNA spa) per la loro
acquisizione;
Ritenuto opportuno fare il punto della situazione;
il sottoscritto Consigliere regionale
Interroga
il Presidente della Regione per sapere:
1) se ci sono novità in ordine allo sblocco della trattativa
per l'acquisizione delle miniere di Cogne;
2) in caso negativo, quali sono gli ostacoli che si
frappongono all'acquisto.
F.to: Curtaz
Président - La parole à l'Assesseur au budget, aux finances, à
la programmation et aux participations régionales,
Marguerettaz.
Marguerettaz (UV) - Nell'interrogazione si "interroga" per un
aggiornamento relativamente al progetto di acquisizione delle
miniere di Cogne. In passato, con una risoluzione, avevamo anche
ribadito un impegno da parte dell'Amministrazione regionale a
valutare l'ipotesi di acquisizione delle aree e rispettive
pertinenze connesse alla concessione mineraria della miniera di
magnetite di Cogne, al fine di una loro riqualificazione dal punto
di vista turistico.
Prima di avviare le trattative con la società proprietaria, si è
ritenuto opportuno compiere un'attenta valutazione dei beni facenti
parte del complesso minerario e una stima degli interventi di
recupero ambientale e di messa in sicurezza dei luoghi che dovranno
essere attuati, nonché uno studio del ritorno in termini di flussi
turistici che una futura valorizzazione del sito potrebbe
comportare per il Comune di Cogne e per la Regione. A tale scopo,
dopo incontri fra gli Assessori competenti - il sottoscritto e
l'Assessore Cerise -, la Giunta intenderebbe conferire alla
"Finaosta" l'incarico di valutare i costi e i benefici di tale
operazione. La Direzione del patrimonio ha nel frattempo compiuto,
in collaborazione con il Dipartimento territorio e ambiente, un
primo approfondimento di carattere giuridico utile a fornire alcuni
elementi per la valutazione del patrimonio che si intende
acquisire. In particolare, la miniera di magnetite di Cogne è
oggetto di una concessione mineraria attualmente rilasciata a
favore della società "Fintecna"; detta concessione è stata sospesa
ai sensi dell'articolo 26 del R.D. n. 1443/1927, dal 1979 ad oggi
in quanto il concessionario ha ritenuto non economicamente
vantaggioso continuare l'attività estrattiva. In base a detto
articolo il concessionario ha dovuto tuttavia continuare a
provvedere alla regolare manutenzione della miniera e, in tal
senso, sono state conservate le vie principali di accesso al
sotterraneo, le istallazioni principali di trasporto interno ed
esterno e i servizi ausiliari, compresi gli edifici del villaggio
di Cogne.
Ciò premesso, sarà necessario anzitutto verificare se esiste
ancora un giacimento e quindi la concessione debba essere mantenuta
ovvero se lo stesso si è esaurito o - ipotesi equiparata - se il
suo sfruttamento sia divenuto anti-economico; nel qual caso non
sussisterebbero più i presupposti per il mantenimento in essere
della concessione. In tale ultima ipotesi il diritto del
proprietario dei suoli, nei quali è presente il giacimento, nonché
quello dei terreni sui quali insistono le pertinenze minerarie, si
riespanderebbe previo adempimento da parte del concessionario, che
in questo caso coincide con la proprietà del terreno, degli
obblighi derivanti dalla legge. Tali obblighi sono sanciti in
particolare sempre dallo stesso regio decreto il quale stabilisce
che il concessionario è tenuto a risarcire ogni danno derivante
dall'esercizio della miniera, che stabilisce che
"al fine di
assicurare il corretto inserimento delle attività minerarie
nell'ambiente, i titolari di permessi di ricerca o di concessione
di coltivazione devono provvedere al riassetto ambientale delle
aree oggetto dell'attività di ricerca o di coltivazione".
Considerata inoltre la possibile presenza di amianto nell'area
interessata dalla discarica dei materiali di scarto derivante dalla
coltivazione del minerale, agli obblighi sopra indicati si
aggiungerebbero quelli derivanti dall'articolo 17 del d.lgs. n.
22/1997 relativo alla bonifica e ripristino ambientale dei siti
inquinanti. Ove si appurasse che il giacimento è esaurito e quindi
non c'è più l'interesse della Regione a mantenere viva la
concessione, i beni della società "Fintecna" potranno essere
acquisiti dalla Regione, previa esecuzione da parte dell'attuale
concessionario degli interventi di recupero ambientale sopra
citati. La valutazione dello stato attuale dei beni dovrà tenere
conto degli oneri che gravano sulla parte eccedente che, in caso di
acquisizione, verrebbero trasferiti all'acquirente. Nel caso invece
si ritenessero ancora sussistenti i presupposti per il mantenimento
della concessione, dovrebbe essere stimato il valore delle
pertinenze minerarie in quanto tali, tenuto conto che le stesse
dovrebbero essere riconsegnate dal concessionario in stato di
sicurezza ed efficienza. Al fine della valutazione della
convenienza dell'acquisto sarà inoltre necessario quantificare in
linea di massima i costi e i tempi presunti per la riconversione ai
fini turistici dell'area, le potenzialità di visita del sito e il
flusso turistico ipotizzabile.
Per completezza di informazione, va aggiunto che nel quadro
delle azioni che la Regione sta promovendo al fine della
valorizzazione del sito minerario di Cogne, rientra anche un
progetto "Interreg" coordinato dal Dipartimento del territorio e
finalizzato alla realizzazione di uno studio di fattibilità che
individui le aree per la creazione di un parco minerario regionale,
proponga tipologie di sviluppo ed effettui un'analisi dei costi da
sostenere per la realizzazione e gestione di strutture
ambientalmente compatibili, connesse con lo sfruttamento del parco
a fini turistici; acquisizione di una consulenza giuridica al fine
di predisporre una legge regionale concernente la valorizzazione di
siti minerari; ideazione di un circuito turistico ambientale;
attuazione di intervento pilota sul sito minerario di Cogne.
Président - La parole au Conseiller Curtaz.
Curtaz (Arc-VA) - Ho ascoltato attentamente la risposta
dell'Assessore, ma può darsi che mi sia distratto: questa
interrogazione poneva due domande e quindi mi attendevo due
risposte anche molto sintetiche. Io queste due risposte non le ho
sentite!
Forse bisogna rinfrescare la memoria su questa vicenda. Nel mese
di dicembre 2004 questo Consiglio regionale ha approvato
all'unanimità una risoluzione che impegnava il Governo regionale a
verificare la possibilità di acquisire la miniera di Cogne, al fine
di creare un percorso turistico-culturale della memoria sulla vita
della miniera. Nelle settimane seguenti c'erano state notizie di
stampa circa il rinnovo della concessione, tutte cose già chiarite
dal Presidente Perrin come non costituenti un ostacolo
all'approfondimento della trattativa. Sono passati cinque mesi
dall'approvazione di quella risoluzione e apprendiamo che il lavoro
di approfondimento è ancora tutto da fare...
(interruzione dell'Assessore Marguerettaz, fuori
microfono)
... non è in corso un "fico secco", perché lei ha appena detto
che volete dare incarico a "Finaosta" di fare approfondimenti sui
costi-benefici! Nel frattempo è stato fatto questo approfondimento
di carattere giuridico che, a sentirlo, mi si sono rizzati i
capelli, perché anche in questo caso se si vuole intavolare una
trattativa cominciando a cercare di spaccare il capello, a cercare
quali sono i contesti giuridici... credo che sia il modo migliore
per iniziare una trattativa che non porterà sbocchi! Una
caratteristica di questa Giunta è quella delle trattative eterne e
degli approfondimenti e degli studi e delle relazioni e della
"Finaosta"...
Su questa vicenda chiedo alla Giunta che ci sia un
pronunciamento chiaro: il Governo regionale vuole acquisire le
miniere di Cogne... sì o no? Io non l'ho capita questa cosa! Si
potrebbe dire "sì" a seconda delle condizioni, ma non cominciamo
con i soliti approfondimenti, con i soliti studi, con le solite
relazioni, perché sappiamo già che darete lavoro ai Consiglieri di
opposizione, perché sarò qui ogni 3-4 mesi a presentare una
iniziativa consiliare e la Giunta, ogni volta, si inventerà
qualcosa per rispondere al povero Consigliere... risultati: zero!
In questo caso sono dispiaciuto perché personalmente credo che
quella sia un'ipotesi interessante, ma bisogna crederci!
Finisco dicendo che tornerò su questo tema quando ci sarà lo
studio costi-benefici della "Finaosta", quando ci saranno gli
approfondimenti giuridici, quando andremo a capire se il giacimento
è esaurito, quando avremo ulteriori dati sull'amianto nella
discarica che è vicina al capoluogo di Cogne - cose tutte già
analizzate -, quindi si tratta di "fumo" che viene gettato sulla
vicenda, in ordine alla quale mi pare di capire che la Giunta non
ha le idee chiare. Peccato, perché il Consiglio le idee chiare le
ha avute votando una risoluzione che impegnava il governo a portare
avanti una trattativa! Fra l'altro, la IV Commissione aveva sentito
la società che gestiva le miniere, la quale si era detta disposta a
cedere la...
(interruzione dell'Assessore Marguerettaz, fuori
microfono)
... certo, trasferisce gli oneri in questo momento, perché la
miniera è improduttiva, ma non vogliamo andare a scavare il
minerale... vogliamo solo cercare di fare un percorso
didattico-culturale, anche perché se non ci fosse la miniera,
dovete spiegarmi perché si stanno spendendo miliardi - io dico
giustamente - per ristrutturare il villaggio minerario!
