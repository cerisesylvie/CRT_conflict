Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 206 del 29 aprile 1982 - Resoconto
OGGETTO N. 206/VII - COMUNICAZIONI DEL PRESIDENTE DEL
CONSIGLIO.
PRESIDENTE
: Le comunicazioni del Presidente del Consiglio
saranno divise in due parti, di cui la prima è puramente
statistico-formale.
Do notizia che dal 7 aprile in poi i disegni di legge presentati
sono stati i seguenti:
D.L. n. 357 presentato dalla Giunta regionale in data 9 aprile
concernente:
"Interventi regionali nel settore dei trasporti pubblici.
Contributi relativi al fondo per gli interventi" sostitutivo del
disegno di legge n. 352 presentato dalla Giunta il 24 aprile 1982.
E' stato assegnato alla Commissione Affari Generali e alla
Commissione Sviluppo Economico.
D.L. n. 358, presentato dalla Giunta regionale in data 9 aprile
1982 concernente: "Disciplina dei servizi di trasporto collettivo
di persone e di cose" sostitutivo del disegno di legge n. 349
presentato dalla Giunta il 17 marzo 1982. E' stato già assegnato
alla Commissione Sviluppo Economico.
D.L. n. 359, presentato dalla Giunta regionale il 23 aprile,
concernente: "Inquadramenti in ruolo regionale in soprannumero del
personale iscritto nelle. graduatorie uniche regionali istituite ai
sensi della legge regionale 30.11.81 n. 7".
Non vi sono stati disegni di legge vistati e neppure disegni di
legge non vistati.
Le deliberazioni vistate sono state quattro, mentre non vi sono
state deliberazioni non vistate.
Per quanto concerne le riunioni delle Commissioni:
l'Ufficio di Presidente si è riunito due volte;
la I^ Commissione si è riunita quattro volte;
la II^ Commissione due volte;
la IV^ Commissione due volte;
la V^ Commissione quattro volte;
il Gruppo di lavoro delle Commissioni III^ e IV^ per i problemi
sede INAIL di Aosta si è riunito una volta.
Passiamo alle altre comunicazioni.
Ancora un tragico fatto di sangue a Napoli; ad un anno esatto
dal rapimento Cirillo è stato ucciso l'Assessore democristiano
della Regione Campania Raffaele Delcogliano e il suo autista Aldo
Iermano. L'attentato è stato rivendicato dalle Brigate Rosse
tramite un delirante comunicato. Di fronte a questo ennesimo fatto
di sangue, avvenuto in un momento in cui il terrorismo aveva subito
gravi colpi grazie all'azione delle forze dell'ordine, è quanto mai
necessario intensificare ogni sforzo per isolare il fenomeno
terroristico. Al Consiglio Regionale della Campania e ai familiari
delle vittime - penso di interpretare i sentimenti del Consiglio -
invio le più sentite condoglianze dell'Assemblea regionale
valdostana.
In occasione del disastro che ha colpito domenica 25. aprile la
città di Todi, in cui sono periti 34 cittadini arsi vivi nel rogo
di una mostra di antiquariato, ho provveduto a inviare al
Presidente regionale dell'Umbria un telegramma nel quale ho
espresso il cordoglio del Consiglio regionale, e mio personale, e
gli auguri per una rapida guarigione dei numerosi feriti. Penso di
interpretare i sentimenti del Consiglio nel rinnovare oggi tali
espressioni di cordoglio e di augurio.
L'Unione per la lotta contro l'emarginazione sociale ha fatto
pervenire a questa Presidenza un documento in cui sono riassunte le
posizioni dell'Associazione sulla realizzazione di un'assistenza
psichiatrica nella nostra Regione.
Il documento in questione è a disposizione dei colleghi
Consiglieri che fossero interessati alla consultazione o che ne
volessero fotocopia.
Ricordo ai Capi Gruppo che è già stata convocata per le ore 16
di mercoledì la conferenza dei Capi Gruppo per discutere, tra
l'altro, il calendario dei lavori del Consiglio per i prossimi mesi
di maggio, giugno e possibilmente fino alla parentesi estiva, e
quindi il calendario fino a metà luglio.
Non essendo stato possibile, per una serie di ragioni, la
convocazione prima del 5 maggio, questa Presidenza, consultando in
modo informale i Capi Gruppo, ha provveduto direttamente a fissare
la data di riunione per le prossime sedute del Consiglio della
prima quindicina di maggio che, come i Capi Gruppo sanno, sono
confermate per mercoledì 12 e giovedì 13 maggio. I giorni proposti
erano, 12, 13 o 14; data la riduzione degli argomenti e la
discussione del 21 aprile in seduta di Consiglio straordinario di
argomenti che si pensava avrebbero portato via molto tempo, si è
deciso di limitare a due le giornate, perciò al 12 e 13 maggio.
Il Presidente del Parco Nazionale del Gran Paradiso, con una
lettera indirizzata al Presidente della Giunta e al Presidente del
Consiglio, in considerazione dell'incremento dei voli a scopo
turistico che vengono effettuati nel territorio del Parco,
sollecita all'attenzione del Consiglio la necessità
dell'approvazione del progetto di legge sulla regolamentazione in
materia di voli turistici e di uso dell'elicottero in montagna.
Infine, il Consiglio regionale sa che sono state effettuate
quest'anno, in occasione della celebrazione del 37° anniversario
della Liberazione, una serie di iniziative che hanno dato una
caratterizzazione più articolata a questa ricorrenza. Fra queste è
da segnalare quella dell'Assessorato al Turismo e della Presidenza
della Giunta che ci hanno fatto pervenire l'invito per
l'inaugurazione della mostra intitolata 'I pittori nei lager' alla
Tour Fromage, che ha permesso che questa celebrazione non vedesse
solo la rituale annuale manifestazione di Piazza Emilio Chanoux, ma
anche una serie di iniziative di carattere culturale, fra le quali
questa mostra alla Tour Fromage; un'altra mostra organizzata
dall'Istituto Storico della Resistenza; la premiazione di temi
legati alla Resistenza e all'autonomia effettuata dall'Associazione
combattenti e reduci; e poi una fiaccolata di carattere
popolare.
Ci tenevo a dirvi quanto sopra perché quest'anno è stato dato un
giudizio positivo sulla serie di iniziative che hanno
caratterizzato l'anniversario della Liberazione.
Questa è la prima parte delle comunicazioni del Presidente del
Consiglio e pertanto chiedo se qualche Consigliere ritiene di dover
intervenire.
Ha chiesto di palare il Consigliere Minuzzo; ne ha facoltà.
MINUZZO - (P.S.D.I.):
Vorrei intervenire brevemente,
Signor Presidente, su tre comunicazioni che lei ha fatto.
La prima concerne la celebrazione del 25 aprile, e in questa
sede, visto che sabato 24 aprile era stata organizzata una
fiaccolata per la pace, a nome del mio partito sento il dovere di
dissociarmi da quella manifestazione, così come è stata
organizzata, perché più che una marcia per la pace mi è sembrata
una marcia di provocazione, e faccio mie le parole di un volantino
del Collettivo studentesco comunista che dice che "intendiamo
dissociarci dallo spirito con cui in questa manifestazione si
affrontano i problemi della pace".
A me sembra che quella manifestazione, benché l'organizzazione
fosse stata unitaria, sia stata unilaterale, solo una
manifestazione antigovernativa, una manifestazione provocatoria. Io
ritengo che se effettivamente si vogliono fare delle marce per la
pace non sia quello lo spirito con il quale si debba partecipare.
Ritengo che tutte le forze politiche e sociali possono organizzare
i tipi di. marcia che meglio preferiscono, però quando questa
organizzazione è unitaria bisogna rispettare le posizioni delle
singole forze che vi partecipano. Questo era quanto volevo dire e
mi auguro che una manifestazione del genere non avvenga più in
Valle d'Aosta.
Altra questione riguarda la comunicazione del Presidente del
Consiglio in merito alla richiesta dei Presidente del Parco del
Gran Paradiso, che sollecita l'approvazione della legge presentata
dal sottoscritto assieme ai colleghi De Grandis e Nebbia del
Partito Socialista alcune mesi fa e sulla quale abbiamo presentato
un'interpellanza per essere messi a conoscenza dell'iter già fatto
da questa legge, e vi era stato un impegno del Presidente della
Giunta che al più presto sarebbe stata portata in Consiglio. Sono
passati alcuni mesi e questo non è ancora avvenuto; spero che con
l'ingresso in maggioranza del Partito Socialista e del Partito
Repubblicano - due proponenti di questa legge - finalmente essa
inizi a decollare. Quindi faccio appello ai colleghi Nebbia e De
Grandis affinché si facciano parte diligente nei confronti della
Giunta regionale per tutti quegli incontri che sono necessari
affinché si riesca ad approfondire il problema.
Voglio riferirmi anche alla comunicazione data dal Presidente
del Consiglio sul documento inviato dall'Unione per la lotta contro
l'emarginazione sociale. Io ritengo che un po' tutti quanti i
Consiglieri, e io per primo, abbiamo un tantino trascurato questo
problema. Io sto approfondendo, partecipo alle riunioni della
Commissione presieduta dal collega Péaquin, e devo dire
effettivamente che stanno succedendo delle cose assurde: insulti,
minacce di querele, forse anche querele tra le parti interessate.
Ritengo sia effettivamente necessario che tutti i Consiglieri,
tutti i Gruppi consiliari presenti in questa assise, si prendano
l'onere di approfondire questo problema, perché è una piaga che
certamente non fa onore alla nostra Regione.
PRESIDENTE
: Colleghi Consiglieri, prima di dare la parola
a qualcun altro faccio presente che nelle comunicazioni del
presidente del Consiglio per quanto riguarda l'anniversario della
Liberazione, si è ritenuto di mettere in evidenza come quest'anno
iniziative varie e articolate hanno permesso una più significativa
celebrazione di questa data, e ho sottolineato l'intervento della
Regione per la mostra organizzata alla Tour Fromage, dell'Istituto
Storico per la mostra organizzata al Palais des Etats Généraux, il
contributo dell'Associazione combattenti e reduci per la
distribuzione di premi ai migliori temi, e l'organizzazione di una
fiaccolata da parte del Comitato per la pace. Non vorrei che ai
Consiglio regionale fosse attribuita la paternità di tutte queste
iniziative. Al Comitato per la pace verranno riportate le parole
del Consigliere Minuzzo; ritengo però che nè la Presidenza nè il
Consiglio regionale possano sostituirsi a un Comitato che organizza
una manifestazione, quindi è a quel Comitato che vanno rivolte le
osservazioni e le critiche del Consigliere Minuzzo.
Ci sono altri che chiedono la parola? Ha chiesto di parlare il
Consigliere Bajocco; ne ha facoltà.
BAJOCCO - (P.C.I.):
Mi riferisco all'ultima osservazione
del Consigliere Minuzzo sull'Unione per la lotta contro
l'emarginazione sociale. E' vero, la Commissione aveva iniziato a
lavorare con un paio di riunioni, poi c'è stato un piccolo
incidente su cui non voglio soffermarmi. Il problema è veramente
importante, sia l'Amministrazione regionale che l'Assessore lo
devono prendere a cuore. Bisogna partecipare a quelle riunioni
ascoltando i genitori di quei figli che sono sistemati lontano
dalla nostra Regione, perché nella nostra Regione non vi sono
ancora delle strutture per poterli accogliere. Questo è uno dei
grandi ritardi che ha questa Amministrazione. Noi come Gruppo
comunista disapproviamo questi ritardi; ci riserviamo di presentare
ancora delle mozioni, delle interpellanze a questo riguardo; ma
vorrei fare un invito all'Assessore Rollandin - anche per la sua
volontà di portare avanti certi problemi - di prendersi veramente a
cuore i problemi di questa categoria, perché questa categoria non è
l'ultima, ma è una categoria che dev'essere la prima. Nel
territorio mancano delle strutture, ci deve essere un impegno ben
preciso per realizzarle. I genitori vogliono avere vicini i loro
figli per seguirli più attentamente. Non è detto che non li
vogliono in casa, ma nelle proprie abitazioni a volte non possono
essere accolti certi soggetti per mancanza di servizi, per mancanza
di assistenti sociali, per mancanza di personale qualificato. Io
vorrei invitare l'Assessore ad essere più attento e, seguire
maggiormente questo problema.
Per quanto riguarda la manifestazione della pace, quello che ci
è dispiaciuto in quella fiaccolata è che non vi erano altre forze:
non vi era la Democrazia Cristiana, mancava l'Union Valdôtaine. Non
considererei importante, Consigliere Minuzzo, lo slogan contro
Berlinguer, contro Longo o contro Craxi, non penso che se in una
manifestazione vi sono slogan contro qualcuno sia sufficiente
questo per farcela disapprovare. Io dico che è una manifestazione
riuscita; ogni giorno e ovunque bisognerebbe ripeterla, perché la
pace oggi è la cosa fondamentale nel mondo.
PRESIDENTE
: Altri chiedono la parola sulle comunicazioni
del Presidente del Consiglio? La parola al Consigliere De Grandis;
ne ha facoltà.
DE GRANDIS - (P.R.I.):
Vorrei dire al Consigliere Minuzzo
che per quanto riguarda l'iter della legge per la regolamentazione
dei voli degli elicotteri in montagna io ho già avuto una serie di
incontri col dott. Vagneur che sta mettendo a punto una proposta di
iniziativa della Giunta, per vedere di superare alcune questioni
abbastanza difficili che sono di carattere giuridico nazionale e
internazionale, perché in questa materia è abbastanza difficile
muoversi e capire quali sono i limiti delle competenze e le
possibilità che abbiamo di intervenire.
Evidentemente la richiesta pervenuta dal Presidente del Parco
del Gran Paradiso perché si acceleri l'iter di questa legge non ci
trova certamente insensibili, anzi è forse un motivo di più, una
dimostrazione di più della necessità di una regolamentazione di
questi voli in montagna. Questo per quanto riguarda il volo degli
elicotteri.
Sul problema sollevato con il documento dell'Associazione contro
l'emarginazione sociale dichiaro che sono anch'io uno che partecipa
alle riunioni della IV^ Commissione e agli incontri relativi che vi
si svolgono, proprio perché sento la necessità di essere
maggiormente informato su questo grave problema. Ma al di là dei
fatti incresciosi che si sono verificati in alcuni di questi
incontri e non hanno permesso, tra l'altro, lo sviluppo di un
dibattito costruttivo e un confronto delle posizioni e delle idee
che si hanno per poter risolvere questi problemi, bisogna anche
riconoscere che ci sono delle grosse difficoltà operative in questo
settore.
Non è molto facile intervenire, non è facile soprattutto trovare
la possibilità di creare strutture e supporti che, da una parte
soddisfino gli utenti, e dall'altra rispettino talune normative di
carattere nazionale, specie la legge n. 180, che pongono dei limiti
piuttosto pesanti alla passibilità di intervenire.
Quindi non credo che soprattutto si debba focalizzare
l'attenzione sui fatti incresciosi che il Consigliere Minuzzo ha
richiamato, ma direi di dover concentrare l'attenzione perché
questi fatti non si verifichino e si riesce a continuare un
dibattito sul piano della correttezza con la volontà reciproca di
trovare degli sbocchi a situazioni che sono realmente difficili e
che richiedono il massimo impegno da parte di tutti.
PRESIDENTE
: Ha chiesto di parlare il Consigliere
Carlassare; ne ha facoltà.
CARLASSARE - (Dem. Prol. - Nuova Sin. )
: Sul problema del
documento fatto pervenire dall'Unione per la lotta contro
l'emarginazione sociale vorrei prima di tutto far rilevare come sia
in molti casi estremamente difficile essere sempre rispettosi della
forma, quando per anni si debbono subire e si sia pienamente
coinvolti in tutta una serie di problemi gravissimi che stravolgono
l'esistenza non solo di chi è toccato da questi problemi
direttamente, cioè l'handicappato, ma di tutte le persone che gli
stanno intorno, per cui è anche possibile che queste persone
abbiano in certi casi dei comportamenti che non sono nella perfetta
norma.
Il problema di fondo secondo me è un altro. Il problema di fondo
è se c'è una recisa volontà politica di affrontare un problema che
è sicuramente difficile, nessuno dice che sia un problema facile;
un problema che è gravissimo, un problema che ha risvolti che vanno
al di là del numero di persone direttamente coinvolte in queste
situazioni e che riguarda tutte le sfere sociali.
Io ritengo che per affrontare compiutamente questo problema,
sulla base di quanto richiesto da questa Associazione, qui sia
necessario avere ben presenti quelle che sono le richieste di
questa Associazione e su questo dare delle risposte - e questo
spetta alla Giunta, in particolare all'Assessore Rollandin -
risposte che vanno in questo senso: 1° se è d'accordo con la
fotografia che viene fatta da questa Associazione della realtà, se
corrisponde al vero e anche alla sua opinione - se questa
fotografia è reale - se l'autorità preposta ad intervenire in
questo settore è d'accordo con l'immagine che questa Associazione
ha dato pubblicamente della realtà che riguarda i ricoverati e ex
ricoverati in manicomio. 2°: se le richieste che questa
Associazione ha fatto, che sono derivate da un'impostazione
politica precisa (politica nel senso di una politica di intervento
per affrontare questi problemi), trovano il consenso
dell'Assessore; se così è, quali tempi precisi l'Assessore si dà
per risolvere questi problemi secondo le richieste formulate
dall'Associazione; se così non è quali sono i punti in
disaccordo.
PRESIDENTE
: Consigliere Carlassare, non deve interrogare
l'Assessore con una interpellanza; è sulle comunicazioni del
Presidente del Consiglio che deve intervenire. L'Assessore potrebbe
sentirsi chiamato in causa e dare una risposta adesso, mentre
invece si discutono le comunicazioni del Presidente del Consiglio.
In questo senso volevo richiamare la sua attenzione.
CARLASSARE - (Dem. Prol. - Nuova Sin. )
: Io sto
semplicemente facendo un intervento, non pretendo che mi si dia una
risposta adesso.
Allora, in senso lato, si pongono questi interrogativi. Da una
parte è necessario dare delle risposte molto precise
sull'impostazione politica che questa Associazione vuol dare al
problema; dall'altra delle risposte ben precise con delle scadenze
per la realizzazione delle opere, per quanto riguarda le richieste
che sono state formulate.
PRESIDENTE
: Possiamo considerare chiuse le comunicazioni
del Presidente del Consiglio.
Ha chiesto di parlare l'Assessore alla Sanità ed Assistenza
Sociale Rollandin; ne ha facoltà.
ROLLANDIN - (U.V.):
L'unica cosa che voglio dire è che
ogni riunione ha un senso se in linea di massima si cerca di non
ripetere sempre le stesse cose.
Se si conoscono determinati presupposti, si dicono in certe
riunioni determinate cose, che sono determinati programmi che
devono essere portati avanti, con determinati tempi, chiaramente si
interviene solo su un unico problema. Faccio un esempio: la casa
Talapè di Champlan, e si dice che lì non c'è la volontà. Non è che
non c'è la volontà: c'è l'impossibilità attualmente di poterla
utilizzare.
Con questo, purtroppo, non è che io possa dire: domani si entra;
per il resto io assicuro non solo che c'è questo impegno, ma se
questo impegno fosse partito solo oggi saremmo chiaramente in
ritardo. Invece oggi. come ho già detto in quelle riunioni, abbiamo
per fortuna dei progetti che quest'anno per molta parte si
attueranno, perché dopo aver fatto quest'opera di sensibilizzazione
rispetto ai Comuni in tutto questo tempo, finalmente si è arrivati
ad avere delle soluzioni che fanno parte di quel programma che
porteremo all'attenzione del Consiglio per la realizzazione di
strutture. Cureremo nel contempo la formazione di personale che
possa seguire questi casi e essere impegnato in questo campo.
Penso che al di là di questo si faccia soltanto della polemica;
tutto deve essere considerato nella prospettiva di dare soluzione a
determinati problemi.
Sappiamo anche che in quel campo non è come in altri dove una
formula è valida per tutti i casi: ogni caso ha una soluzione
particolare, al di là di quello che è un programma generale; dovrà
poi essere visto di volta in volta.
Quindi, ribadisco non solo l'impegno, al di fuori di quelle che
possono essere le discussioni che avvengono in sedute più o meno
agitate per diversi motivi, ma l'importante è che ci sia la
soluzione a questi problemi, che, ripeto, verrà portata a livello
pratico in discussione in questo Consiglio.
PRESIDENTE
: Se nessun altro chiede di parlare sulle
comunicazioni del Presidente del Consiglio, possiamo passare alla
seconda parte delle stesse che, come già detto, sono state divise
in due parti per questioni procedurali e organizzative del
verbale.
