Classificazione
(Nessuna classificazione presente)


Trascrizione informale del dibattito dell'aula
Oggetto del Consiglio n. 224 del 9 ottobre 1970 - Resoconto
OGGETTO N. 224/70 - Istituzione di borse di studio da
assegnare ad alunni meritevoli e bisognosi delle scuole secondarie
di secondo grado per l'anno scolastico 1970-1971. Approvazione e
finanziamento di spesa. Approvazione delle norme per
l'assegnazione. (Revoca di deliberazione di Giunta)
Lustrissy
(D.C.)
- Questo è un provvedimento che
da alcuni anni è stato istituito a favore di studenti delle scuole
secondarie di secondo grado di istituzione di borse di studio.
L'allegato mi pare è abbastanza chiaro. Se i Consiglieri vogliono
chiedere delle spiegazioni, io sono a loro disposizione.
Prima di passare alla votazione, però, chiederei la parola al
Presidente del Consiglio per sottoporre all'esame del Consiglio
alcune modificazioni.
Come è noto, l'accesso, la liberalizzazione, l'accesso alle
facoltà universitarie è stato esteso anche agli abilitati delle
scuole magistrali, previa frequentazione di un anno di corso
obbligatorio a carattere secondario.
Pertanto sappiamo che esistono molti studenti della Valle
d'Aosta, diplomati della scuola magistrale che intendono proseguire
i loro studi presso le università e dovranno frequentare
obbligatoriamente questo corso, abbiamo esteso questi provvedimenti
degli studenti della scuola secondaria, anche a coloro che
frequenteranno questi corsi obbligatori, che peraltro non possiamo
istituire nella nostra Regione, ma devono essere frequentati a
Torino.
Dolchi (P.C.I.)
- Siamo d'accordo sulla globalità del
provvedimento e per l'unificazione di tutti i provvedimenti
relativi alle borse di studio o per lo meno anche se non è
improprio chiamarle borse di studio, agli interventi per assicurare
la gratuità della scuola. Proprio in ossequio a questo principio,
non borse ma gratuità della scuola, già in Commissione avevo
presentato un emendamento all'art. 2 del Regolamento - lettera a) -
emendamento che mi permetto di ripresentare all'approvazione del
Consiglio.
La lettera a) dell'articolo 2 delle norme per l'assegnazione
recita testualmente: "Abbiano conseguito nell'anno scolastico
precedente in prima sessione il titolo di studio valido per
l'iscrizione alla classe che frequentano". La proposta
dell'emendamento soppressivo è che vengano, tra le due virgole,
soppresse le parole "in prima sessione", di modo che il testo
risulti il seguente: "Abbiano conseguito nell'anno scolastico
precedente il titolo di studio valido per l'iscrizione alla classe
che frequentano".
Dopo tutto quanto è stato detto oggi sui problemi della scuola
penso sia inutile insistere sul carattere che la scuola valdostana
può avere, carattere di pilota, per la gratuità della scuola. Vi si
inseriscono varie e diverse valutazioni per la concessione di
questi interventi finanziari che si insiste a chiamare borse di
studio di merito e per casi di bisogno.
Io vorrei insistere invece con la presentazione di questo
emendamento esclusivamente sul bisogno, tenendo conto che il merito
particolarmente controverso riguarda appunto quella selezione nella
scuola che abbiamo criticato e abbiamo contestato all'attuale
scuola.
Ecco perché se uno frequenta una classe, sia che abbia
conseguito il titolo di studio nella sessione primaverile o l'abbia
conseguito nella sessione autunnale, che a quanto si dice poi sarà
soppressa dal prossimo anno, noi riteniamo che abbia pari titoli
per conseguire, per avere diritto all'assegnazione di questo
contributo.
Ecco perché insisterei, o per lo meno richiederei al Presidente
del Consiglio che l'emendamento fosse messo in votazione.
Grazie.
Lustrissy (D.C.)
- Il problema è stato ampiamente
discusso e dibattuto all'interno della Commissione consiliare e la
maggioranza della Commissione consiliare è stata contraria a questo
emendamento.
Io ritengo ancora di affermare, a nome della Giunta, che non è
possibile accogliere questo emendamento in quanto, se si eliminasse
l'unico elemento oggettivo e obiettivo di valutazione, che da medie
elevate dall'8 al 7 si è scesi naturalmente ad almeno la
promozione, saremmo in difficoltà anche ad individuare gli altri
elementi soprattutto lo stato del bisogno. Voi sapete benissimo
quanto è difficile fare una valutazione del genere, perché il
bisogno in Italia, né tanto meno in Valle d'Aosta, non è mai stato
codificato da nessuna legge, tanto le dichiarazioni varie
rilasciate da enti diversi hanno la validità che hanno perché sono
legate ad una dichiarazione unilaterale il più delle volte
dell'interessato e non è sempre possibile accertare con, non dico
con precisione, ma con sufficiente precisione il reddito dei
singoli soggetti.
Pertanto noi riteniamo di mantenere per lo meno un minimo di
merito che in questo caso è la promozione, per non proprio
snaturare completamente il concetto della borsa di studio, perché
qua si tratta sempre di borsa di studio, che è legato sempre a quel
concetto tradizionale di merito e bisogno e non si tratta di
assegno di studio.
A nome della Giunta propongo anche le modifiche, cioè le
sostanze, le modifiche che avevo proposta in precedenza: a pagina 2
- alla fine del terzo paragrafo, dove è detto che "inoltre sarebbe
opportuno ammettere al concorso le alunne frequentanti la scuola
magistrale gestito dall'Istituto San Giuseppe di Aosta e una scuola
convitto professionale per infermiere e gli studenti in possesso
del diploma di abilitazione o di maturità magistrale frequentanti i
corsi annuali integrativi a carattere secondario". Ripeto "e gli
studenti in possesso del diploma di abilitazione o di maturità
magistrale frequentanti i corsi annuali integrativi a carattere
secondario".
Alla fine del terzo periodo, dopo "per infermiere" pagina 2.
Nella parte del dispositivo della deliberazione dopo la lettera
d) aggiungere una nuova lettera e), così concepita: "i corsi
annuali integrativi a carattere secondario istituiti per gli
studenti in possesso del diploma di abilitazione o di maturità
magistrale" come prima.
L'ultima lettera della seconda parte del dispositivo di
elaborazione, sempre a pagina 2, lettera c) "quando gli alunni
risultano particolarmente meritevoli promossi in prima sessione con
una votazione media di almeno 8/10 o col giudizio di almeno ottimo,
oppure dichiarati maturi con voto di almeno 48/60".
Ed ho finito, consegnerò il testo alla Segreteria.
Germano (P.C.I.)
- Non è perché sia una questione molto
grossa, perché riguarda pochi studenti, però secondo me è una
questione di coerenza e di principio. Noi diciamo, e abbiamo
affermato tutti assieme, che vogliamo che la scuola sia accessibile
a tutti, e quando diciamo queste cose, diciamo che particolarmente
per quelli più lontani, che vengono dalle montagne, che sono in
disagio, fare in modo di poterli aiutare.
Ora è evidente che se noi andiamo a fare l'analisi degli alunni
che sono rinviati a ottobre, troveremo che sono quelli che sono più
in disagio, che hanno meno assistenza dalla famiglia. C'è poco da
fare, sono questi.
E allora, vogliamo, così, non perché sia un grosso problema, è
un problema di giustizia, togliamo questo, facciamo un passo in
avanti. Se poi non lo vogliamo fare, noi il provvedimento lo
votiamo lo stesso.
Lustrissy (D.C.)
- ... a una discussione che affronteremo
nella Commissione consiliare alla Pubblica Istruzione sempre in
aderenza a quell'ordine del giorno sulla istituzione della scuola
gratuita a tutti i livelli, se trasformando il concetto di borsa di
studio in assegno di studio, si potrà rivedere per il prossimo
anno, cambiando completamente tutto quanto il dispositivo
dell'attuale sistema di erogazione non di assegni di studio, ma si
tratta di borse di studio; lo trasformeremo forse in un modo
diverso, lo esamineremo nella Commissione. Però per quest'anno
ritengo di mantenere questo tipo di impostazione, che come dico è
l'unico elemento oggettivo di valutazione che abbiamo in questo
momento; non è possibile fare astrazione per lo meno di questo.
Montesano (P.S.D.I.)
- Allora, il discorso si limita
all'accettazione o meno dell'emendamento proposto dal Consigliere
Dolchi. Se il Consigliere Dolchi insiste, bisogna votarlo.
Chi è favorevole all'emendamento Dolchi alzi la mano - Chi è
contrario? - Astenuti? - Favorevoli?
Ripetiamo la votazione: chi è favorevole all'emendamento Dolchi
alzi la mano: otto - Chi è contrario all'emendamento Dolchi alzi la
mano - quattordici. Astenuti? Quattro.
Risultato della votazione: favorevoli 8, contrari 14, astenuti
quattro. Il Consiglio respinge.
Allora si vota la delibera con annesse le norme che tutti hanno
in visione in una votazione unica. Chi è favorevole alzi la mano.
Con le modifiche apportate naturalmente dall'Assessore. Chi è
contrario alzi la mano. Astenuti. Il Consiglio approva
all'unanimità.
Ha votato lei, Signorina Personnettaz? No.
Si passa all'oggetto n. 29.
