Classificazione
BILANCIO E CONTABILITA' REGIONALE



Oggetto del Consiglio n. 3132 del 4 dicembre 2007 - Resoconto
OBJET N° 3132/XII - Examen des annexes des lois de finance et
de budget pour l'année 2008.
Presidente
- Riprendiamo i lavori del Consiglio
regionale, procediamo all'esame degli allegati pagina per pagina
del bilancio di previsione per il 2008; per prassi non si esaminerà
l'allegato del bilancio pluriennale, per cui, se vi fossero delle
questioni inerenti alcuni capitoli, siete pregati di farle al
capitolo corrispondente del bilancio previsionale per il 2008.
Pagina 1: la parola al Consigliere Sandri.
Sandri (PD)
- Solo per un'osservazione di metodo,
volevamo rimarcare all'inizio di questa maratona dei capitoli
l'inutilità di questo confronto se si fosse fatto in Commissione
tale lavoro. Quest'anno c'è stata rispetto agli anni scorsi una
presa in carico del problema e un tentativo di confronto, lo
abbiamo apprezzato, credo che a livello di Regolamento il
Presidente del Consiglio e in generale l'Ufficio di Presidenza
dovrebbe fare qualche approfondimento affinché questo lavoro molto
importante sia riportato nella sede di sua competenza, ossia le
Commissioni.
Presidente
- Prendiamo atto di questa richiesta. Pagina
2.
Pagina 3: la parola al Consigliere Bortot.
Bortot (Arc-VA)
- Capitolo 00300, tassa di concessione
della Casa da gioco, abbiamo un assestato di 65.000, poi
progressivamente una diminuzione, vorremmo una spiegazione da parte
dell'Assessore, ossia 65.000.000, competenza 62.000.000, cassa
62.000.000... sì, 65 milioni. Chiedo scusa, sul 2008-2010...
andiamo sull'altro?
Marguerettaz
(fuori microfono)
- ... perché cresce
62, 63, 64... non diminuisce...
Bortot (Arc-VA)
- ... la domanda era: dato che facciamo
un notevole investimento, per quello che mi sono trovato "preso in
contropiede", nel triennio cresce pochissimo rispetto agli
investimenti, se è una proiezione prudente, oppure se...
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- La previsione del triennio ovviamente
non tiene conto di eventuali investimenti, perché prima che gli
investimenti possano andare a regime e riverberare questi effetti
positivi passeranno ovviamente i 3 anni.
Presidente
- Pagina 4. Pagina 5. Pagina 6. Pagina 7.
Pagina 8. Pagina 9. Pagina 10. Pagina 11. Pagina 12. Pagina 13.
Pagina 14. Pagina 15. Pagina 16. Pagina 17. Pagina 18. Pagina 19.
Pagina 20. Pagina 21. Pagina 22. Pagina 23. Pagina 24. Pagina 25.
Pagina 26. Pagina 27. Pagina 28. Pagina 29.
Pagina 30: la parola al Consigliere Sandri.
Sandri (PD)
- Per avere una delucidazione rapidissima sul
problema delle entrate e trasferimenti per gli uffici del giudice
di pace. Vorrei sapere su questo punto se c'erano delle prospettive
che nel 2008 vi sia una norma di attuazione per il trasferimento
degli uffici del giudice di pace all'Amministrazione regionale come
è successo per le Province autonome di Trento e Bolzano e quindi la
modifica di questo capitolo, nel senso che poi dovrebbe essere
gestito dalla Valle d'Aosta e quindi avere un po' di idee su tale
prospettiva.
Presidente
- La parola al Presidente della Regione,
Caveri.
Caveri (UV)
- Attualmente, come lei sa, i giudici di pace
sono ridotti "al lumicino", perché c'è solo il dott. Tambosco e c'è
il dott. Marocco che in parte agisce su Aosta, ma in realtà è a
Donnas. In questo momento ogni assunzione di giudici di pace è
bloccata, esisteva la domanda di un'avvocatessa già giudice di pace
a Monza, siamo in attesa della risposta del CSM a cui abbiamo
chiesto delle informazioni; purtroppo sono parecchi mesi che il
CSM, malgrado un sollecito, non ha ancora disposto la ricezione da
parte nostra di quella documentazione che ci permette di esprimere
un parere positivo o negativo su questa richiesta di
trasferimento.
Presidente
- La parola al Consigliere Sandri.
Sandri (PD)
- Ringrazio il Presidente della risposta,
volevo solo avere una piccola integrazione sul problema della norma
di attuazione, ossia se l'Amministrazione regionale si è attivata
per costruire una norma di attuazione in modo, come per le Province
di Trento e Bolzano, possiamo essere indipendenti da questi
problemi che lei ha adesso citato.
Presidente
- La parola al Presidente della Regione,
Caveri.
Caveri (UV)
- In realtà abbiamo una situazione, dal punto
di vista del riferimento normativo, che è diversa da quella di
Trento e Bolzano: questo deriva da una debolezza intrinseca nella
situazione giuridica rispettiva, stiamo lavorando o sull'ipotesi di
una modifica della legge ordinaria, o sulla possibilità di una
norma di attuazione. In realtà oggi siamo in difficoltà rispetto a
questa situazione di blocco generalizzato dei giudici di pace.
Presidente
- Pagina 31. Pagina 32. Pagina 33. Pagina 34.
Pagina 35.
Pagina 36: la parola al Consigliere Sandri.
Sandri (PD)
- Volevo chiedere come mai al capitolo 9520
non vi sono somme previste in bilancio. Le note di cronaca
ultimamente hanno evidenziato come vi sia la possibilità che su
tale questione: "Somme dovute alla Regione da amministratori e da
dipendenti regionali a titolo di recupero in esecuzione di sentenze
di magistrature varie" vi siano delle entrate suppletive che qui
non sono previste.
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Questa voce non ha nessun importo
nella competenza 2008 perché nel 2008 nulla è previsto. Abbiamo nei
residui le vecchie sentenze, quindi abbiamo delle vecchie sentenze
che stanno andando avanti, che si chiuderanno verosimilmente con
l'incasso, ma è una partita che si gioca con i residui, la
competenza è stata iscritta negli anni precedenti. Rispetto alle
cose che lei ha visto sui giornali, quelle sono già parte dei
residui.
Presidente
- La parola alla Consigliera Squarzino
Secondina.
Squarzino (Arc-VA)
- Sempre nella stessa pagina, capitolo
9530, si parla di entrate concernenti rimborsi relativi alla
mobilità sanitaria attiva interregionale. Sulla mobilità passiva
vedremo nella legge finanziaria vi sono degli stanziamenti... qui
volevo capire se, per quanto riguarda mobilità attiva, ossia le
risorse che le altre Regioni devono dare alla Valle d'Aosta perché
pazienti delle altre Regioni sono venuti in Valle d'Aosta a
curarsi, se queste cifre sono state calcolate e se ci sono già
degli elementi per sapere quanto è possibile recuperare rispetto
alla mobilità sanitaria attiva nel 2007, vedo che nel
2008-2009-2010 non c'è niente neppure come ipotesi. Eventualmente,
se non c'è niente, quanto c'è stato nel consuntivo nel 2006 a
questo punto.
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Solo per il meccanismo contabile. Qui
abbiamo la presenza o di un saldo positivo, o di un saldo negativo,
questa è la previsione teorica di un saldo positivo, quindi con una
mobilità attiva, ma noi ragioniamo sul differenziale, per cui,
essendoci nei prossimi capitoli di spesa la mobilità passiva,
questa è già la differenza fra le 2 componenti. Rispetto a questo,
nulla è previsto in bilancio dal punto di vista contabile, perché
il saldo è rappresentato dalla mobilità passiva che noi
dobbiamo...
(interruzione della Consigliera Squarzino Secondina, fuori
microfono)
... se non è così, me lo dica lei, lei che sa tutto conosce
anche i meccanismi contabili...
Presidente
- La parola all'Assessore alla sanità, salute
e politiche sociali, Fosson.
Fosson (UV)
- Per un meccanismo contabile che non dipende
da noi non sappiamo ancora i conti della mobilità passiva e attiva
del 2006, sembra, perché i dati sono in contestazione da parte di
alcune Regioni, che la mobilità passiva sia sui livelli dello
scorso anno, mentre la mobilità attiva sia in aumento, però non
abbiamo ancora i dati ufficiali del 2006.
Presidente
- La parola alla Consigliera Squarzino
Secondina.
Squarzino (Arc-VA)
- Questi dati su quale documento di
bilancio saranno individuati, dove è possibile individuare nei
documenti contabili di bilancio l'entità esatta della mobilità
passiva e l'entità esatta della mobilità attiva? Sono proprio 2
voci diverse, poi sarà il giudizio politico che verificherà qual è
il dato più alto, se la mobilità passiva o la mobilità attiva, ma
sono voci totalmente diverse.
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Ribadisco, dal punto di vista della
rappresentazione del bilancio, abbiamo o un saldo positivo, o un
saldo negativo, i dati che stanno dietro alla determinazione di
questa sintesi appartengono alla sfera della sanità rispetto alle
varie aziende sanitarie, che danno una rappresentazione che poi
viene gestita a livello centralizzato, in modo da fare le varie
compensazioni, ma noi, dal punto di vista del bilancio, riceviamo
una somma che è già il frutto di una sintesi fra coloro che sono
andati fuori Valle, ed erano residenti presso altre USL, e
residenti fuori Valle che sono venuti in Valle, ma il dato che
viene rappresentato in bilancio è una sintesi, quindi sono le varie
USL che trasferiscono in sede ministeriale il dato e il Ministero
ci trasmette il dato di sintesi, che trasferisce all'Assessorato
della sanità, che ci comunica.
Presidente
- La parola alla Consigliera Squarzino
Secondina.
Squarzino (Arc-VA)
- Chiedo scusa ancora, ma in quale
capitolo del bilancio c'è...
Marguerettaz
(fuori microfono)
- ... questa è
l'entrata che ovviamente è zero, perché c'è la parte spesa...
Squarzino (Arc-VA)
- ... no, è zero perché non sapete
ancora quanto...
Marguerettaz
(fuori microfono)
- ... no, no, c'è o
più o meno, non è possibile avere tutte e 2...
Squarzino (Arc-VA)
- ... se ho capito bene, mi dite che
su questo capitolo di bilancio sarà riportato un numero solo se in
un bilancio tra positivo e negativo c'è il positivo che... ecco
adesso ho capito perché è vuoto.
Presidente
- Pagina 37: la parola al Consigliere
Frassy.
Frassy (CdL)
- Sul capitolo 9750 abbiamo un assestato
2007 di 2,2 milioni, una competenza prevista di 3 milioni e dei
residui per 1,5 milioni, la voce fa riferimento al rimborso da
parte dei Comuni delle spese per il trattamento e smaltimento dei
rifiuti urbani presso il centro regionale di Brissogne. Vorremmo
capire come sia possibile che vi siano dei residui per 1,5 milioni,
ossia qual è la problematica che sta dietro a questa cifra
residua.
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Qui mi dicono che il residuo è quello
relativo al 2006, invece nell'esercizio 2005 non c'è stato il
provvedimento dirigenziale, è avvenuto tutto nel 2006, quindi nel
2006 abbiamo questa concentrazione che mi si dice verrà chiusa a
gennaio 2008. Se guarda la sequenza, forse lei non ce l'ha, il 2004
è 2,072 milioni, nel 2005 4,76, per andare nel 2006 à 2,830
milioni. Questo dato è dovuto alla somma di un provvedimento che
non è stato fatto nel 2005, ma nel 2006 e si chiude nell'esercizio
successivo. Non corrisponde ad un flusso anomalo, è solo dovuto ad
un aspetto contabile.
Presidente
- Pagina 38: la parola alla Consigliera
Squarzino Secondina.
Squarzino (Arc-VA)
- Sul capitolo 9860, non so se ne
abbiamo parlato in Commissione, non ricordo; non capisco come mai i
proventi di questo capitolo, mentre sono molto alti nell'assestato
2007, in quello di competenza anche del triennio si attestano su
340mila euro.
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Questa differenza così importante è
riconducibile a 2 attività: la prima è relativa al rimborso per il
servizio di elitrasporto all'USL e l'altra è rappresentata dalle
prestazioni che venivano fatte a beneficio del GEIE, il discorso
del servizio nel tunnel, ma che non ci sono più. Abbiamo quindi una
diminuzione importante perché non abbiamo né i rimborsi da parte
dell'USL per il servizio di elitrasporto, né i rimborsi che ci
riconosceva il GEIE; di conseguenza, precipitano le entrate.
Presidente
- Pagina 39. Pagina 40. Pagina 41. Pagina 42.
Pagina 43. Pagina 44. Pagina 45. Pagina 46. Pagina 47. Pagina 48.
Pagina 49. Pagina 50.
Pagina 51: la parola alla Consigliera Squarzino Secondina.
Squarzino (Arc-VA)
- Capitolo 11210, ho visto che nel
triennio non c'è più, quindi riusciamo a chiudere la copertura del
mutuo; come mai nel 2008 sono previsti 8 milioni di entrate per il
mutuo e poi dopo con questi abbiamo risolto tutti i debiti che
avevamo? Non abbiamo più bisogno di altri fondi?
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Vede, nel bilancio vengono inserite
le previsioni che sono state disposte dalla legge. Come lei
ricorda, la legge prevedeva 3 momenti: una prima "tranche" nel
2006, 8 milioni per il 2007, 8 milioni per il 2008. Oggi posso
darle una notizia in più rispetto a quella che viene rappresentata
dal bilancio: che la parte del 2007 degli 8 milioni non viene
contratta, quindi rimangono in virtù di quella disposizione di
legge solo più che gli 8 milioni del 2008, che potranno anche non
essere utilizzati, ma, se dovessero essere utilizzate delle
altre... bisognerà disporre un altro provvedimento di legge, la
legge allora era costruita così.
Presidente
- Pagina 52.
Pagina 53: la parola al Consigliere Sandri.
Sandri (PD)
- Rapidamente, ci sono 2 cifre molto
rilevanti in questa pagina: il capitolo 12010, sono i fondi
depositati su conti correnti intrattenuti con la Tesoreria centrale
dello Stato, sembrerebbero 600 milioni depositati là credo senza
interessi, se non sbaglio, nonché 100 milioni per le somme
eccedenti il limite di cassa, più o meno lo stesso ragionamento.
Volevo capire come mai erano di così grande entità i 2 importi.
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Lei ha interpretato correttamente,
perché questo discorso è la Tesoreria, lei si trova infatti un
residuo di 17 milioni che è novembre-dicembre grosso modo e quella
è la previsione che abbiamo per i trasferimenti che vengono fatti a
tasso zero, come ha correttamente detto. Per quanto attiene l'altro
importo, è un importo teorico che abbiamo per l'eventuale
riversamento dell'eccedenza, quindi sono 2 partite che fanno
riferimento alla Tesoreria.
Presidente
- La parola al Consigliere Frassy.
Frassy (CdL)
- Non si riferisce il mio intervento ai
capitoli in esame, ma su una considerazione più prettamente
politica: è evidente che il documento che stiamo approvando è un
documento di tipo politico che riguarda la programmazione
dell'esercizio 2008; di conseguenza, come è prassi, riteniamo sia
doveroso da parte della maggioranza dimostrare con i numeri di
essere presente in aula. I gruppi di opposizione fanno sì che il
Consiglio possa "esprimere" il suo numero legale, ma a fare i conti
nella maggioranza rileviamo che non c'è il numero minimo per poter
procedere nell'esame del provvedimento. Invitiamo a far sì che la
maggioranza garantisca il numero legale, quanto meno i 18
Consiglieri in aula, altrimenti ci troviamo nella difficoltà di
proseguire nella discussione.
Presidente
- Adesso il numero legale c'è. Pagina 54.
Pagina 55. Pagina 56.
Pagina 57: la parola al Consigliere Sandri.
Sandri (PD)
- Vorrei sapere a proposito del capitolo
13050, questa entrata di 840.000 euro, se sono fondi statali o se
sono fondi regionali.
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Abbiamo fatto una verifica, sono
delle partite di giro, ma riferite a dei fondi Stato.
Presidente
- Pagina 58. Passiamo ai riepiloghi: pagina
59. Pagina 60. Pagina 61. Pagina 62.
Pagina 63: la parola al Consigliere Sandri.
Sandri (PD)
- Sono stato incuriosito dai dati del
triennale, perché è prevista una riduzione del capitolo 20000 di
più di 1 milione di euro. Non so se era stato previsto
l'accoglimento del mio emendamento alla finanziaria, perché vedo
che nel 2009 vi sono 15.100.000 e nel 2010 15.330.000, che
sembrerebbe proprio l'adeguamento ISTAT dell'aumento delle
indennità a fronte della riduzione sostanziale che abbiamo
proposto. Volevo chiedere se questo è un buon segno che era
emerso.
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Non voglio parlare di un'illusione
ottica, ma, rispetto a questo andamento discontinuo, abbiamo
semplicemente un decremento che è riconducibile al fatto che il
2008, essendo l'ultimo anno di legislatura, è un anno su cui
gravano i premi di fine legislatura dei Consiglieri, che nell'anno
successivo non ci sono più, quindi abbiamo fatto una previsione a
normativa vigente.
Presidente
- La parola al Consigliere Sandri.
Sandri (PD)
- È interessante questa spiegazione, perché
adesso mi deve dire il numero di Consiglieri che prevedete
liquidati rispetto a quelli che saranno riconfermati, perché è
sulla base di quello che avete fatto una previsione di spesa.
Chiaramente se voi ne prevedete tanti, significa che voi sperate o
prevedete che parecchi Consiglieri non saranno più riconfermati,
allora una cifra ce la dica, a quanti ne corrisponde: questo perché
sarebbe un dato significativo.
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Abbia pazienza, collega Sandri, vista
l'ora, possiamo guardare la cosa con un po' di serenità: se devo
parlare dei miei desideri, potrei darle qualche piccola immagine,
ma, poiché questo è un documento contabile particolarmente noioso,
prevede un dato eclatante: 35 su 35, perché è un dato riconducibile
alla carica di Consigliere. Dopodiché questa è la competenza,
l'aspetto monetario è un altro, ma, dal punto di vista della
competenza, è previsto per tutti i Consiglieri.
Presidente
- La parola al Consigliere Sandri.
Sandri (PD)
- Non chiedo neppure una spiegazione orale,
mi basterebbe un cenno del capo per vedere se ho capito: tenuto
conto che è possibile che tutti e 35 non siano riconfermati,
contabilmente si è deciso di...
(interruzione dell'Assessore Marguerettaz, fuori
microfono)
... probabilmente ci siamo, nel senso che sono 35 Consiglieri,
35 Consiglieri significa un'indennità che è una mensilità all'anno,
sono 6 mensilità, sono 35mila euro ciascuno, viene poco più di 1
milione di euro, che è più o meno la cifra che è stata fatta,
quindi si riferisce a tutti e 35 i Consiglieri.
Presidente
- Pagina 64: la parola al Consigliere
Sandri.
Sandri (PD)
- C'è un dato che trovo poco dignitoso, ma
forse avrà una spiegazione ed è il fondo a disposizione del
Presidente della Regione per sussidi di assistenza e per altri
interventi urgenti a favore di associazioni, enti e privati, il
capitolo 20180 che prevede 500 euro, non so se c'è un errore
grafico o di tipografia.
Presidente
- La parola al Presidente della Regione,
Caveri.
Caveri (UV)
- È un fondo che resta come memoria... ma non
è la sua memoria perché ce lo chiede ogni anno.
Presidente
- Pagina 65: la parola al Consigliere
Segretario Venturella.
Venturella (Arc-VA)
- Capitolo 30495: "Spese relative al
Segretario generale della Regione Valle d'Aosta", credo che questo
sia perché è stato istituito con una legge regionale dichiarata
urgente: la n. 20, ma volevo fare una domanda dal punto di vista
tecnico. Il comma 1 dà le disposizioni finanziarie e dice che
saranno di 60mila euro per il 2005, 180mila euro a decorrere dal
2006, poi il comma 2 parla di triennio 2005-2007 e si ferma lì,
com'è il meccanismo che finanzia per la stessa somma il 2008?
Presidente
- La parola al Presidente della Regione,
Caveri.
Caveri (UV)
- Non capisco, è sempre costante, è quanto
previsto dalla legge: 180.000, 180.000 e 180.000, ossia l'onere
resta lo stesso, è la legge finanziaria che ha fatto la copertura
negli anni successivi...
(interruzione del Consigliere Segretario Venturella, fuori
microfono)
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- La legge stabilisce per il 2006 e
2007, ma non dice che deve essere rideterminata nel 2008 e nel
2009; la legge istituisce la figura e stabilisce per il 2006-2007
un importo, dopodiché nelle leggi di bilancio andiamo ad
individuare l'onere per gli anni che non erano individuati nella
legge. Non è una legge a termine, è una legge che ha istituito la
figura e ha individuato delle risorse per quei 2 anni; le risorse
successive sono individuate con la legge di bilancio.
Presidente
- La parola alla Consigliera Squarzino
Secondina.
Squarzino (Arc-VA)
- Capitolo 30500: in questo capitolo
sono compresi trattamenti economici del personale regionale in
organico, di quello a tempo indeterminato... ossia i precari,
oppure solo uno senza l'altro? Le consulenze, gli incarichi che
vengono dati nei vari Assessorati sono compresi anche in questo
capitolo o c'è un capitolo "ad hoc", oppure sono compresi nei
capitoli dei vari Assessorati?
Presidente
- La parola al Presidente della Regione,
Caveri.
Caveri (UV)
- Questo è personale fisso, che comprende
anche le sostituzioni. La seconda domanda qual era, me la può
ripetere?
(interruzione della Consigliera Squarzino Secondina, fuori
microfono)
... non è questo il capitolo delle consulenze, è il capitolo
20870 che troviamo dopo.
Presidente
- La parola alla Consigliera Squarzino
Secondina.
Squarzino (Arc-VA)
- Vorrei chiedere sempre su questo
capitolo 30500 all'Assessore competente... esistono in tale
capitolo, che è enorme, molti dettagli di spesa, mi risulterebbe
che nel dettaglio 210 siano individuate anche le risorse per il
personale precario, quello che è nominato per alcuni mesi, non i
consulenti, ma i precari... non solo quelli in organico, ma anche i
precari; volevo verificare se questa mia informazione era esatta,
oppure no.
Presidente
- La parola al Presidente della Regione,
Caveri.
Caveri (UV)
- Il dato glielo ha fornito la dott.ssa
Ravagli che lo ha mandato in copia anche a me, quindi non è una
scoperta sconvolgente la sua; intanto non è personale precario, ma
personale a tempo determinato.
Presidente
- Pagina 66.
Pagina 67: la parola al Consigliere Sandri.
Sandri (PD)
- Era per avere delle delucidazioni in merito
al capitolo 30650, che prevede il Fondo per il rinnovo del
contratto di lavoro del personale regionale. Volevo capire intanto
come mai c'era questa differenza di stanziamento pluriennale e poi
sapere se all'interno di questo fondo vi sono delle disponibilità
eventualmente per interventi sul precariato, ossia se era possibile
utilizzare tale fondo per interventi sul precariato o se è solo per
adeguamento stipendiale di quelli che sono già a tempo
indeterminato o determinato, ma senza modificazione del loro
contratto di lavoro.
Presidente
- La parola al Presidente della Regione,
Caveri.
Caveri (UV)
- Sul 2008 pesa il biennio del rinnovo
contrattuale vecchio, quindi la cifra è più elevata per quello. Ho
capito dove volete arrivare, per cui meglio che ne parliamo subito,
perché in maniera subliminale state costruendo un teorema per
arrivare a dimostrare cosa secondo me? Volete arrivare a dire la
cosa che continuate a dire da alcuni mesi, ossia, visto che nel
bilancio regionale ci sono i precari, perché i precari non li
rendiamo definitivi essendoci la copertura finanziaria?
(interruzione della Consigliera Squarzino Secondina, fuori
microfono)
...
il problema è molto semplice: non possiamo sforare
dal numero dei dipendenti, queste persone a tempo determinato
purtroppo non sono in pianta organica, quindi dovremmo nel Patto di
stabilità che stipuliamo con lo Stato, proporre un aumento della
pianta organica e chiedere se possiamo sforare 2.888, cosa che lo
scorso anno non ci è stata consentita. Credo che fin dall'inizio si
debbano "tagliare le unghie" agli aspetti demagogici, che sono:
"esiste una minoranza buona che vorrebbe assumere tutti quelli a
tempo determinato o precari ed esiste una maggioranza cinica e
cattiva. Cattivo è il Governo che non ci consente di poter fare
questa operazione!".
Presidente
- La parola al Consigliere Sandri.
Sandri (PD)
- Per essere franchi, qui il problema non è
tanto capire dove si vuole arrivare, si vuole arrivare a fare del
bene per la Valle d'Aosta e credo che su questo possiamo essere
d'accordo, il problema è questo: davvero è indispensabile avere il
via libera del Governo per il Patto di stabilità, per una questione
che si può risolvere senza un euro di spesa in più? Perché, nel
momento in cui il personale da tempo determinato passa a tempo
indeterminato, ma con lo stesso impegno orario, non costa neanche
un euro in più alla pubblica amministrazione, perché, se è stato
assunto mediamente per 6-7-8 mesi all'anno, avrà un tempo
indeterminato parziale (verticale, orizzontale, eccetera). Mi
chiedevo però se tecnicamente non c'era la possibilità, tenuto
conto di questi fondi, di trovare delle forme di passaggio da tempo
determinato a tempo indeterminato senza intervenire né sulla pianta
organica, né sui costi dei fondi specifici.
Presidente
- La parola al Presidente della Regione,
Caveri.
Caveri (UV)
- Il meccanismo che prevede l'eventuale
stabilizzazione di quelli che la Sinistra radicale chiama i
precari, questa è la realtà: l'invenzione che i lavoratori a tempo
determinato siano precari deriva dall'influenza che sul "Governo
Prodi" ha la parte radicale, creando delle situazioni di paradosso
per cui l'anno scorso è stata predisposta una norma per la
stabilizzazione dei precari nella pubblica amministrazione statale
e allo stato odierno non ne è stato assunto neanche uno! Il dott.
Formento, non più tardi di una settimana fa, ci ha confermato che
allo stato attuale fra regolamenti, una cosa e l'altra, in alcune
Regioni è stato stabilizzato qualcuno, ma non è stato stabilizzato
nessuno nello Stato! Voglio vedere come farà la Regione Lazio, di
cui oggi si parla riguardo alla stabilizzazione di 4.000 persone, a
star dentro il Patto di stabilità, perché il problema è che ci sono
delle Regioni come la nostra che per la questione del personale va
nella Ragioneria generale dello Stato e ha le carte in regola, ci
sono quelli che fanno i furbi, non apparteniamo alla categoria di
quelli che fanno i furbi. La questione allora è molto semplice,
collega Sandri; prendo atto della vostra collaborazione, essendo
voi al Governo, riteniamo che la questione per voi sia facilmente
risolvibile.
La prima questione che dobbiamo porre al Governo è la variazione
della pianta organica, perché la maggior parte dei cosiddetti
"precari" sono delle figure professionali non presenti nella pianta
organica, sono gli assistenti delle mostre, gli assistenti agli
handicappati, quelli dei castelli insomma, questi non possono
essere comunque regolarizzati non essendo nella pianta organica.
Nel momento in cui tu regolarizzi, puoi farlo solo con delle
procedure concorsuali, queste procedure concorsuali, ai sensi di
una sentenza della Corte costituzionale di alcuni anni fa,
prevedono che, quando tu fai un concorso di questo genere, tu non
possa riservare dei posti più del 50%. È del tutto evidente che,
quando tu bandisci dei concorsi di tale genere, solo il 50%, se è
capace a passare, ce la fa, perché invito sempre a riflettere che
non è detto che le persone che uno difende all'atto del concorso
poi ce la facciano, potrebbe essere che uno fa un concorso e queste
persone che allo stato attuale vengono rinnovate di anno in anno
improvvisamente si vedono superate da uno più bravo al
concorso.
Oggi dobbiamo costruire un percorso concordato ed è la ragione
per cui vi inviterò a ritirare gli emendamenti sul personale da
stabilizzare, lei mi fa segno di no, non ha emendamenti? Ce li
hanno forse i colleghi del gruppo "Arcobaleno". La ragione per la
quale inviteremo il gruppo "Arcobaleno" a ritirare è semplice: oggi
con la questione della pianta organica stabilizzata e fotografata a
2.888, con figure professionali non previste nella pianta organica,
con i limiti derivanti dall'atteggiamento assai occhiuto della
Ragioneria generale dello Stato, dobbiamo immaginare un percorso,
quale? È quello da qui alla fine di quest'anno di predisporre un
"memorandum" di accordo con le organizzazioni sindacali in cui si
fa un ragionamento di stabilizzazione; questo ragionamento di
stabilizzazione non può essere legato ai numeri attuali, che sono
il 50% del "turnover", che vuol dire per l'anno prossimo 33
assunzioni. È del tutto evidente che con tale "trend", che allo
stato non può essere modificato, noi andremmo a creare una
situazione di assorbimento; immaginiamo di dedicare la metà di tale
personale per il riassorbimento, a parte che verremmo meno ad un
principio che credo sia condivisibile: quello di immaginare che
questa Amministrazione debba elevare le proprie competenze, la
maggior parte di questo personale è categoria B, sono solo gli
assistenti educatori che sono di categoria C. È del tutto evidente
allora che, qualora decidessimo di stabilizzare, verremmo meno a
quella logica che in questi anni ci ha convinti: quella di
immaginare che è meglio avere questo 50% di "turnover" delle
assunzioni, ma elevando, ossia immaginando che sui 2.888 dipendenti
regionali oggi circa 800 sono dei B e noi riteniamo che una buona
amministrazione debba avere dei sottoufficiali e sottoufficiali
sono i B, perché questa è la realtà di un'amministrazione moderna.
Quando andiamo alla trattativa con le organizzazioni sindacali...
rispetto alla quale non ho particolari difficoltà, perché non sono
contento che l'Amministrazione in questi anni abbia creato delle
sacche di persone che devono essere riassunte. Non so poi come
riusciremo a dimostrare allo Stato che siamo gli unici che hanno la
figura professionale di assistente agli handicappati nelle scuole,
non ci sono da nessuna parte; quindi è chiaro che, nel momento in
cui dobbiamo porre questo problema, dobbiamo dimostrare che abbiamo
particolari difficoltà rispetto al resto della scuola italiana,
perché in Italia tali figure non ci sono. È chiaro che nel fare il
"memorandum" con i sindacati dobbiamo immaginare che
successivamente nella fase di trattativa con il Ministero
dell'economia - di questo si tratta politicamente - riusciamo a
convincere lo Stato sul fatto che il loro atteggiamento, ossia
l'atteggiamento dello Stato nei confronti nostri è ambiguo, perché,
da un lato, c'è l'invito nei confronti delle Regioni di una
stabilizzazione del personale a tempo determinato; dall'altro, ci
hanno messo le "mutande di ferro" del Patto di stabilità,
fortemente legato non solo ad una logica di spese correnti che
comprende le spese di personale, ma se il dott. Bieler potesse
parlare in aula, vi direbbe quanto ha già detto in alcune occasioni
nelle Commissioni competenti: vi direbbe che oggi la Ragioneria
generale dello Stato, l'IGEPA, che è l'Ispettorato per le pubbliche
amministrazioni, ci guarda se i 2.888 diventano 2.889.
Se dobbiamo modificare la pianta organica, immaginare un
percorso che vada al di là dei 33, perché i 33 oggi ci consentono
di infilarci il "vestito" del Patto di stabilità, allora se la
logica è quella di dire: "facciamo un memorandum con il sindacato",
a questo corrisponde un ragionamento con il Ministero dell'economia
che sia basato su una mediazione di tipo politico, ossia far
presente almeno ad uno "straccio" di Sottosegretario, se non al
Ministro in persona, che questa problematica si avviluppa attorno
ad un ragionamento politico: quello che voi non potete contrarci la
spesa nel settore del personale e allo stesso tempo dirci che
dobbiamo stabilizzare quelli a tempo determinato. Se tale
ragionamento è un ragionamento che qualcuno accoglie... e io vorrei
farlo sulla base del "memorandum" con i sindacati, perché si
ritiene che il memorandum con i sindacati mi faccia "più forte"
nella trattativa... se oggi però dovessi scommettere il tappo di
questa bottiglia sul fatto che poi la Ragioneria generale dello
Stato mi dice: "bravi, andate avanti"... io francamente ho qualche
dubbio. Si tratta di una battaglia politica e io sono disponibile a
farla ed è la ragione per cui chiedo al gruppo "Arcobaleno" di
ritirare gli emendamenti, che non sono per niente accoglibili
perché in palese violazione delle regole che ci siamo dati per il
Patto di stabilità, dal punto di vista politico è chiaro che nel
proporre allo Stato il Patto di stabilità che deve essere stipulato
entro il 31 marzo 2008 questi "desiderata" li possiamo far
presente. La possibilità di successo a mio avviso è scarsa, ma è
una battaglia politica doverosa per la stabilizzazione del
personale a tempo determinato.
Presidente
- La parola alla Consigliera Squarzino
Secondina.
Squarzino (Arc-VA)
- Solo per chiedere il capitolo della
consulenza, perché ero così interessata a seguire la differenza fra
precario e tempo determinato che...
Presidente
- La parola al Consigliere Sandri.
Sandri (PD)
- Intanto vorrei ringraziare il Presidente
per avere dato una spiegazione più dettagliata, che ha permesso di
comprendere meglio il meccanismo, mi permetto però di insistere su
una variante di questo punto. Stabilizzazione in attesa del 31
marzo 2008 vuol dire intervenire su qualche nostro meccanismo, ad
esempio è proprio essenziale che ogni 2 anni tutti gli educatori
debbano ripassare un concorso, non si possono trovare delle
soluzioni per cui quelli che ottengono un parere positivo per il
loro lavoro possano veder riconfermato per altri 2 anni il loro
incarico senza dover rifare il concorso? Questa riproposizione ogni
2 anni di questo concorso è quello che provoca molta ansia e
preoccupazione. La invito quindi, al di là di questo percorso A,
anche nel percorso B di vedere se in sede locale, mantenendo il
tempo determinato, non si possano trovare delle soluzioni sui
concorsi, sulla riproposizione dei contratti, eccetera, che
consentano di dare più sicurezza a questi lavoratori.
Presidente
- La parola al Presidente della Regione,
Caveri.
Caveri (UV)
- La sua preoccupazione è la mia
preoccupazione, nel senso che è del tutto evidente che, nel momento
in cui hai dei lavoratori che hanno già passato delle prove, è
ragionevole ritenere che quelle persone che nei 2 anni successivi
svolgono quell'attività razionalmente sono le persone migliori per
proseguire questo tipo di attività. Lei sa che esistono delle
regole che vengono imposte dalla legge per fare in modo che quelle
persone non possano stabilizzare il proprio rapporto di lavoro,
ossia se assumo a tempo determinato Cerise e poi ridò a Cerise il
suo tempo determinato, Cerise diventa lavoratore a tempo
indeterminato per una regola elementare che fa sì che quella
persona non vada neanche di fronte alla Magistratura del lavoro, ma
va a una conciliazione agli uffici del lavoro, perché ci sono delle
regole che sono banali.
È chiaro che questa ripetitività che sono d'accordo con lei per
alcuni è avvilente... perché è successo il paradosso che sono stati
bocciati, devo dire principalmente sulla prova di francese, tanto
che avevamo previsto di immaginare che queste persone non dovessero
più fare la prova di francese, ma non nel testo che la UIL ha dato
al Vicepresidente Tibaldi da presentare in Consiglio, ossia quello
di prevedere che le persone possano fare all'interno del proprio
orario di lavoro dei corsi di formazione sul francese, questo era
il testo che abbiamo proposto al sindacato e che al sindacato non è
piaciuto. Secondo me, ha sbagliato, perché in realtà queste persone
nell'espletare il proprio lavoro facevano anche quella parte di
francese che gli consentiva di non dover ridare l'esame e su questo
credo che torneremo perché tale regolamento, nella versione su cui
non siamo d'accordo, prevede un esame di francese dato una volta
per tutte, ma diventerebbe iniquo quell'esame perché quel francese
sarebbe spendibile anche per i concorsi a tempo indeterminato, il
che creerebbe una speculazione fra lavoratori, ingiusta, dovendo
tutti partire dallo stesso piano. Credo quindi che una prima cosa
positiva sarebbe il francese, perché paradossalmente qualcuno viene
"segato" al francese dopo che 2 anni prima il francese lo aveva
superato: questo sarebbe un primo elemento, un secondo elemento è
quello di scegliere nel novero dei 200 e qualcosa lavoratori a
tempo determinato che sono gli assistenti agli handicappati, gli
assistenti alle mostre e gli assistenti ai castelli e immaginare un
rientro ragionevole, con la predisposizione di concorsi (però
ripeto devi sempre fare 50+50 per poterli fare... altrimenti
rientri nell'effetto sentenza Corte costituzionale sui dipendenti
dell'Agenzia del lavoro quando abbiamo cercato di stabilizzarli
tutti assieme). È del tutto evidente che avremmo veramente bisogno
di una persuasione morale nei confronti del Ministero
dell'economia, perché - per un attimo vorrei spogliarmi da una
logica esclusivamente di maggioranza ed opposizione -, se scendiamo
al di sotto di certi numeri di stabilizzazione, ossia immaginiamo
di poterne stabilizzare 15 all'anno, che vuol dire che ci metti una
dozzina di anni a stabilizzarli tutti, secondo me crei una guerra
fra poveri, ossia si crea una competitività interna talmente
esacerbata da essere palesemente nociva. Il numero di persone da
poter stabilizzare, se lo Stato ci autorizzasse, quindi dovrebbe
essere congruo per poter chiudere l'operazione in un quinquennio,
altrimenti trovo che è meglio andare avanti così, piuttosto che
creare una situazione in cui ne fai contento 1 e ne scontenti 9,
perché si crea al loro interno una lotta feroce, tenendo conto che
tu già devi mettere il 50% di riservati, il che significa che il
50% si vede passare davanti un 50% di persone che fino a quel
momento non hanno fatto quel lavoro. Trovo che il tema vada
trattato, come penso sia serio fare, con la trattativa contrattuale
con un "memorandum" con i sindacati, dopodiché credo che questa non
sia la battaglia del Presidente Caveri, o del Consigliere Sandri, o
della Consigliera Squarzino, ma è un problema di interlocuzione con
il Governo, problema che, a mio avviso, non è semplice, ma è vero
che dobbiamo fare presente l'iniquità di una richiesta
generalizzata di stabilizzazione, che emerge prepotentemente dalla
finanziaria di quest'anno, con difficoltà reali di poterlo fare,
per cui nella sanità si può fare perché c'è pianta organica, è
previsto dal contratto nazionale. Chi verrà stabilizzato nella
sanità allora non è che verrà stabilizzato perché l'Assessore
Fosson è buono e il Presidente Caveri è cattivo, ma perché lì i
meccanismi sono previsti dal contratto che consentono di poter fare
questa stabilizzazione, mentre noi siamo in difficoltà tecnica e
operativa. Se sforassimo, non ci approverebbero il Patto di
stabilità, con tutte le conseguenze gravissime che potremmo avere
derivanti dal fatto che quest'anno il Patto di stabilità lo firma
il Dott. Bieler e lo firma il Presidente Caveri, ossia da
quest'anno chiedono una dichiarazione nostra per cui chi sbaglia
paga anche in termini patrimoniali. Il Patto di stabilità, se già
negli anni passati andava misurato con molta attenzione, quest'anno
la coppia suddetta lo firma e quindi c'è maggiore responsabilità
nello stare dentro i paletti.
Presidente
- La parola al Vicepresidente Tibaldi.
Tibaldi (CdL)
- Il Presidente Caveri è un abile
provocatore, ma non è che ci caschiamo, fra l'altro non ci sarebbe
dispiaciuto che la UIL ci avesse suggerito una proposta del genere,
perché ci avrebbe agevolato nel lavoro. La tranquillizziamo, non
arriva un suggerimento dalla UIL e neppure da altri sindacati. Se
c'è una similarità nel testo, evidentemente è la UIL che ha copiato
da noi, quindi rivendichiamo i diritti di autore.
Presidente
- Pagina 68: la parola al Consigliere
Sandri.
Sandri (PD)
- Solo una rapida informazione, a cosa si
riferisce "Spese sul Fondo unico aziendale", il capitolo 39020.
Presidente
- La parola al Presidente della Regione,
Caveri.
Caveri (UV)
- Questo capitolo accoglie la previsione del
trattamento accessorio del personale non dirigenziale e sono
diversi dettagli: sono il dettaglio 9225, indennità accessorie
diverse al personale della categoria addetti ai servizi della
Regione; il dettaglio 9226, indennità per il miglioramento dei
servizi dovuto al personale della categoria addetti ai servizi
della Regione; il dettaglio 9227, salario di risultato al personale
della categoria dell'Amministrazione regionale; dettaglio 9232,
indennità di trasferta; dettaglio 10434, risorse disponibili per
gli incarichi delle posizioni di particolare professionalità. Sono
un insieme di trattamenti accessori che sono strettamente legati al
contratto dei dipendenti della Regione.
Presidente
- Pagina 69: la parola al Consigliere
Sandri.
Sandri (PD)
- Qui era per identificare - adesso non
saprei quale fra il 54700, 54701 e 54705, ma credo il 54705 - quale
era il fondo su cui gravano le spese relative al personale che è
stato integrato in base alla legge del 2005: quelli che seguono il
periodo di mensa dei ragazzi, eccetera, quale di questi 3 era il
fondo a cui si attingeva per poter utilizzare quel personale.
Presidente
- La parola all'Assessore all'istruzione e
cultura, Viérin Laurent.
Viérin L. (UV)
- Se non ho capito male, si riferisce ai
fondi previsti per la legge n. 18, quindi capitolo 54705,
finanziamento di fondi per la retribuzione delle attività
aggiuntive, difatti è citata anche la legge.
Presidente
- La parola al Consigliere Sandri.
Sandri (PD)
- Su questo tema non abbiamo presentato degli
emendamenti alla finanziaria, ma ci riservavamo di porre un
problema che volevamo affrontare nelle prossime settimane: quello
dell'insegnamento dell'educazione fisica nella scuola elementare,
insegnamento che in questo momento non viene fatto da personale
specializzato, ma dagli insegnanti di scuola elementare. Vorremmo
capire se le modifiche che vorremmo apportare con il coinvolgimento
degli insegnanti di educazione fisica dovevano far riferimento a
questo capitolo.
Presidente
- La parola all'Assessore all'istruzione e
cultura, Viérin Laurent.
Viérin L. (UV)
- Per quanto riguarda la questione
tecnica, verificheremo; per quanto riguarda invece la questione di
sostanza, non è esattamente corrispondente al vero quello che lei
dice, perché a partire da ottobre abbiamo lanciato un "appel à
candidature" per 3 giovani laureati in scienze motorie, che sono
stati selezionati e sono andati a coprire nella scuola di base
l'insegnamento delle scienze motorie. È stato un avvio
sperimentale, nel senso che la decisione di impegnare risorse sia
da un punto di vista finanziario che umano con la previsione di 3
unità è l'inizio di questo iter, perché crediamo che la carenza
della scienza motoria nella scuola di base derivi dalla mancanza di
formazione dei nostri insegnanti, che non hanno gli strumenti per
poter dare un'educazione fisica adeguata. Queste 3 figure che sono
state selezionate e che sono già operative nella scuola di base
sono di supporto nell'insegnamento della scienza motoria; ripeto: è
l'inizio di un iter che è stato avviato in modo positivo e che
potrà essere implementato sia come risorse finanziarie, sia come
numero di unità.
Presidente
- Pagina 70.
Pagina 71: la parola al Consigliere Bortot.
Bortot (Arc-VA)
- Capitolo 55900: vedo che c'è una
diminuzione per le spese di formazione e l'aggiornamento culturale
del personale dirigente e docente, poi nel triennio c'è
un'ulteriore diminuzione, passiamo dall'assestato 395.560 a
competenza 348.000, poi, nel 2009, 328.000 e, nel 2010, 328.000; è
poco e addirittura viene ridotto.
Presidente
- La parola al Consigliere Bortot.
Bortot (Arc-VA)
- Assessore, la domanda è: per quale
motivo? Il sottoscritto, conoscendo il mondo della scuola e sapendo
della necessità di formazione, addirittura dall'assestato di
395.560 euro si passa alle competenze 348.000, poi competenze 2009
328.000 e competenze 2010 c'è un'ulteriore diminuzione; per l'anno
prossimo c'è una diminuzione e un'ulteriore diminuzione per il
biennio successivo.
Presidente
- La parola all'Assessore all'istruzione e
cultura, Viérin Laurent.
Viérin L. (UV)
- La riduzione è ipotizzata in quanto di
fatto l'unica procedura ipotizzabile è quella per il concorso
ispettivo per dirigente tecnico, quindi c'è in previsione una
diminuzione.
Presidente
- La parola all'Assessore all'istruzione e
cultura, Viérin Laurent, per completare la risposta.
Viérin L. (UV)
- Nel 2008 aumenta perché questo
incremento è necessario per completare la partecipazione di tutte
le istituzioni scolastiche di base alla formazione in Francia,
nonché agli "stages" individuali per gli insegnanti della scuola
superiore; dopodiché tale incremento per quest'anno non sarà più
necessario negli anni prossimi, nel senso che la formazione sarà
espletata e l'importo non sarà più necessario di essere
impegnato.
Presidente
- La parola al Consigliere Bortot.
Bortot (Arc-VA)
- Assessore, non ho capito bene; sto
dicendo che abbiamo 20 milioni di euro per la formazione
professionale in generale, diciamo pure che non c'entra niente con
la formazione e l'aggiornamento culturale degli insegnanti, sto
dicendo che, per quel che conosco io del mondo della scuola, sono
pochi questi soldi, addirittura nel triennio vanno in
diminuzione.
Presidente
- La parola all'Assessore all'istruzione e
cultura, Viérin Laurent.
Viérin L. (UV)
- Cercherò di essere più chiaro: forse,
rapportata ad altre cifre, tale cifra può sembrare irrisoria, ma
questa è la cifra che è stata ipotizzata per la formazione in
ambito francofono priorità dell'Assessorato dei nostri docenti. In
ambito francofono il completamento della parte inglese è ad
esaurimento, la parte francofona che è iniziata lo scorso anno...
in assestamento avevamo aumentato la cifra perché c'era stata
un'esigenza da parte dei nostri docenti di formarsi in Francia.
Quest'anno abbiamo ulteriormente incrementato, ma, una volta
completato il ciclo di formazione, diminuirà di nuovo negli anni a
venire. L'altro pezzo è quello a cui si riferiva la collega
Squarzino, che è quello dei dirigenti scolastici.
Presidente
- Pagina 72: la parola al Consigliere
Sandri.
Sandri (PD)
- Qui credo che siano, in particolare il
capitolo 38950, i fondi per i cosiddetti "cantieri forestali",
sentieristica e vari tipi di interventi per gli operai forestali.
Volevo capire se in tale stanziamento era prevista la
continuazione, così come era stato fatto in questa stagione 2007,
di quell'esperimento di cantieri speciali per il recupero della
disoccupazione in media e bassa Valle. Ricordo che, a causa della
chiusura della "Tecdis" e di alcune altre aziende, erano stati
fatti alcuni interventi, una parte nella sanità, ma credo che non
c'entri con questi capitoli, e una parte nei cantieri forestali e
sono state attivate una ventina di persone. Volevo sapere se era
stata prevista la continuazione anche per quest'anno di
quell'esperimento e se comunque in questa cifra, al di là
dell'aggiornamento per il contratto collettivo di lavoro, si
prevedeva quest'anno lo stesso numero di operai forestali dello
scorso anno o se c'erano delle modificazioni in materia.
Presidente
- La parola alla Consigliera Squarzino
Secondina.
Squarzino (Arc-VA)
- Sullo stesso capitolo volevo capire
se questo punto faceva ancora parte del programma di maggioranza,
in quanto quel programma aveva individuato 5 anni fa come uno dei
punti qualificanti quello di costituire un'agenzia che prendesse in
proprio tutti questi lavori, in modo da togliere alla Regione
un'attività di gestione diretta del personale. Volevo capire se
tale progetto è stato rinviato o se questi soldi saranno utilizzati
nel corso del 2008 per trasferire in un'agenzia questo personale a
cui affidare la gestione del territorio.
Presidente
- La parola al Consigliere Frassy.
Frassy (CdL)
- Penso che i capitoli che vanno dal 38380
al 42365 meritino qualche considerazione politica e meriterebbero
anche una valutazione politica da parte dell'Assessore Isabellon,
perché ci sono diverse filosofie per affrontare i problemi del
lavoro e delle opere pubbliche. Abbiamo sentito poco fa come dai
banchi della Sinistra si fosse alzata chiara e forte la
rivendicazione di quella stabilizzazione dei rapporti di lavoro
precari che già la scorsa finanziaria del "Governo Prodi" aveva
teorizzato senza riuscire a concretizzare. Pensiamo che vi siano 2
strade per affrontare l'argomento della precarietà nel lavoro e,
rispetto alla stabilizzazione che va ad incrementare spesso a
dismisura gli organici, dando delle risposte che sono funzionali in
particolare ad elementi che hanno la caratteristica degli
ammortizzatori sociali, non tanto di quelle che sono le funzioni di
istituto, pensiamo che spesso bisognerebbe avere il coraggio di
fare dei passi indietro. Non possiamo non evidenziare su questi
capitoli come ormai da decenni rimanga immutata una gestione che
precede di parecchio quei vincoli del Patto di stabilità al quale
faceva riferimento il Presidente Caveri. Pensiamo che il Patto di
stabilità in questa vicenda non c'entri nulla e non c'entra nulla
per un motivo molto semplice: non si tratta semplicemente di sanare
una situazione recente, si tratta di avere il coraggio politico di
abbandonare quella strada che abbiamo chiamato del ricatto al
lavoro nei confronti di centinaia e centinaia di persone che
arrivano a 50 anni e poi vanno in pensione, senza mai aver avuto la
possibilità di avere non dico un rapporto stabile, ma di capire
cosa avrebbero fatto da grandi.
La nostra regione è una regione boscata, diceva oggi l'Assessore
Marguerettaz che il Trentino ha una situazione completamente
diversa da quella valdostana e fra le varie diversità citava la
situazione montana, in effetti le montagne dell'Alto Adige sono
montagne spoglie, che hanno una forestazione diversa e minore
rispetto alla forestazione valdostana. Paradossalmente in questa
Regione imprese private che facciano forestazione (sto parlando non
di ettari in assoluto: sto parlando di proporzioni, le nostre
montagne hanno una vegetazione che arriva a quote maggiori rispetto
a quella delle alpi del nord-est) si contano sulle dita di una mano
e questo perché? Perché la forestazione per massima parte è
demandata all'ente pubblico. È evidente che la forestazione che è
effettuata dall'ente pubblico sottrae spazi al privato, nel fare
questo fa quello che il privato potrebbe fare ed è evidente che,
pur nella flessibilità che contraddistingue il settore privato, le
imprese private nel momento in cui si consolidano hanno uno
"zoccolo" duro di manodopera ed è una manodopera che risponde a
determinati requisiti di mercato, la gestione invece prevalente
delle opere di forestazione attraverso i cantieri forestali
impedisce quella crescita in concorrenza di professionalità nel
settore privato. Ecco perché ci piacerebbe avere un suo commento su
tale materia, perché su questo argomento la vostra maggioranza più
volte ha teorizzato la necessità di superare tale gestione. Mi
sembra di capire, leggendo i capitoli che stanno alle pagine 72-73,
che la legislatura si concluderà senza aver dato nessun segno né
concreto, né simbolico a quella inversione di tendenza che da 5
anni andate a reclamare ad ogni bilancio. Prendiamo atto perciò che
viene perpetuato questo tipo di sistema e vorremmo capire se è
l'impossibilità politica di procedere a quella riforma che a più
riprese avete annunciato, senza mai averla concretizzata.
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- Inizierei con la richiesta di
chiarimenti del collega Sandri in merito all'inserimento
nell'ambito di questo capitolo 38950 dell'"iniziativa Tecdis".
Evidentemente tale iniziativa è stata messa in atto nel 2007 ed è
ancora oggetto di valutazione perché, a fronte di un'ipotetica
adesione di un numero massimo di 40 soggetti, alla fine si è
concretizzata con un'adesione più limitata di 12 figure che hanno
svolto un lavoro soddisfacente per quel che riguarda l'attività
effettuata. In questo capitolo non ritroviamo tale iniziativa in
quanto era un'iniziativa specifica, messa in piedi con
l'organizzazione da parte dell'Agenzia del lavoro nell'ambito di un
inserimento di tali figure nel mondo del lavoro: questo non
significa che alcuni soggetti che hanno partecipato a tale
iniziativa non possano, nell'ambito del "turnover", essere inseriti
nella normale attività di cantiere nel momento in cui se ne
presentasse l'opportunità. Potrei elencare tutte le voci che
compongono questo capitolo: si va dal pagamento delle retribuzioni
agli addetti alla prevenzione e spegnimento degli incendi, al
pagamento delle retribuzioni per le varie attività di forestazione,
piante monumentali, castagneti da frutto, vivai forestali,
sentierazione, assestamento forestale, retribuzioni per il
miglioramento dei sentieri a carattere regionale; previsioni per il
TFR, per fauna ed edilizia forestale, servizio sostitutivo di mensa
del CRER, spese per retribuzioni al personale addetto agli
interventi di ripristino e pulizia di aree naturali o degradate -
questo lo dico per anticipare una risposta che dovrò dare al
collega Frassy -, ancora: Fondo per addetti idraulico-forestali con
contratti di lavoro a tempo indeterminato, rimborso spese vive di
trasferta addetti idraulico-forestali, spese per retribuzioni Piano
straordinario attività cantieristiche... tempo determinato e
indeterminato, quindi abbiamo tutto il comparto, lo riprendo dopo
quando rispondo al collega Frassy. Qui abbiamo tutte le normali
attività che in questi anni sono state organizzate e c'è una
prosecuzione sullo storico anche come mole di attività, come piano
lavori e anche, si intende, come numero di figure interessate,
naturalmente fatto salvo il "turnover" che in questi anni è stato
garantito. Per quel che riguarda il discorso agenzia, qui non
compare in questo caso nessun altro tipo di organizzazione rispetto
a quella dell'anno precedente e questo vale anche sulla
programmazione triennale, perché, se dovesse intervenire una
modifica in questo senso, ci sarebbe un adeguamento anche per quel
che riguarda la suddivisione delle voci.
Arrivando alle richieste del collega Frassy, semplicisticamente
si pensa agli impiegati e operai forestali riferiti alle foreste,
in realtà non è così perché c'è una diversificazione di attività
per cui l'aspetto forestale è quello meno numericamente
interessato, perché la mole di attività che vengono intraprese sul
territorio, basta vedere il piano lavori che passa in questo
Consiglio, si riferisce principalmente alla sostituzione di
operazioni che storicamente venivano svolte nell'ambito della
manutenzione del territorio, quindi tutta la parte sentieristica:
dai sentieri di fondovalle agli intervallivi, alle alte vie, ai
paravalanghe, poi c'è tutto l'aspetto degli interventi di
regimazione delle acque, gli interventi idraulico-forestali.
Nel campo forestale l'aspetto più interessante è quello legato
ai "bûcherons", che in questo caso bisogna dire non hanno
un'attività di concorrenza con quello che viene svolto dalle... il
collega Frassy diceva numericamente limitate imprese che operano
nel settore, in quanto tali attività hanno uno scopo più che altro
di valenza di mantenimento del territorio e, vista la tipologia dei
nostri boschi, che sono boschi più di protezione che non di
produzione rispetto ad attività di valenza più prettamente
economica, l'attività delle imprese che operano nel settore
riguarda principalmente gli interventi post incendio e qui in
effetti non sono tanto i nostri cantieri che intervengono quanto
delle iniziative legate a degli appalti a cui concorrono tali
imprese, in questo caso vi sono interventi di maggiore rilevanza
dal punto di vista dell'attività. Aggiungo che le imprese private
molto spesso nascono da soggetti che si sono professionalizzati
nell'ambito dell'attività dei nostri "bûcherons": questo è un
aspetto importante perché si vanno a creare delle figure che poi si
mettono in competizione e svolgono tale attività come attività
privata, non avrei altro da aggiungere.
Presidente
- La parola al Consigliere Frassy.
Frassy (CdL)
- Brevemente. Prendiamo atto di questa sua
motivazione, Assessore, che è una giustificazione di capitoli di
bilancio che, per certi versi, smentiscono un'impostazione non
ragionieristica, ma politica. Quando lei dice che le opere
prevalenti sono la sentieristica, la pulizia dei boschi, i
paravalanghe, non dice nulla di più di quello che, spostando
l'attenzione dall'ambiente montano, accade sulle strade regionali.
Paradossalmente è come se pensassimo di poter gestire gli asfalti,
la segnaletica e tutte quelle manutenzioni che vengono fatte sulle
strade regionali con una squadra interna di precari assunti
direttamente dall'Amministrazione. Le manutenzioni sulle strade
regionali vengono fatte con il meccanismo dell'appalto, lo stesso
meccanismo potrebbe trovare ampia soddisfazione sulla gestione dei
sentieri, dei paravalanghe, della pulizia dei boschi, perciò noi
prendiamo atto di questa sua giustificazione, ma consideri anche
che quanto lei ha detto e che noi condividiamo... la funzione di
protezione, piuttosto che di produzione dei boschi, potrebbe
portare ad un'altra considerazione: la considerazione è quella di
capire se non vi siano i presupposti per integrare quel reddito
spesso non soddisfacente dei nostri contadini, che spesso ricorrono
a quei sussidi spesso contestati dalle normative europee e che
forse potrebbero trovare un coinvolgimento attivo, operativo e
produttivo nella gestione di queste situazioni. La scommessa è
quella in parte di stabilizzare, in parte di demandare all'impresa
privata la gestione di tali situazioni e in parte di coinvolgere
gli agricoltori, coloro che traggono il proprio reddito dalla
gestione dell'agricoltura e di tutto quello che può essere
l'indotto e che afferisce all'agricoltura. È questa la scommessa
che avete perso, ora lei la giustifica dal punto di vista contabile
ma, dal punto di vista politico, è ingiustificabile, è un sistema
che non regge e che alla lunga non produce nulla se non un rapporto
che ha più un tornaconto politico di quanto non sia il tornaconto
funzionale della gestione stessa, perché i suoi predecessori hanno
dovuto riconoscere dati alla mano che la produttività di questi
capitoli arriva al 25% rispetto alle risorse investite, perché le
stesse risorse investite nel privato darebbero un risultato 4 volte
maggiore o, se preferisce, 4 volte inferiore rispetto ai costi. Se
la risposta è quella che svolgete un'azione di ammortizzatore
sociale, perciò le dico che ci sono altri strumenti per gestire gli
ammortizzatori sociali e, se così fosse, bisognerebbe codificare
delle situazioni in trasparenza. Se qualcuno mi dice: "abbiamo
delle professioni che sono tipicamente invernali e dobbiamo andare
a creare la compensazione nel momento della stagione morta rispetto
all'inverno attraverso i cantieri forestali", gli dico: va bene, ma
a quel punto codifichiamo una norma trasparente che faccia sapere
chi ha diritto ad accedere a determinate funzioni e in virtù di
quali ragionamenti, che possono essere anche di ammortizzatore
sociale, ma in un'ottica di trasparenza e di chiarezza e non - come
adesso - in un'ottica di monopolio pubblico di questo comparto, un
comparto che gestito in maniera diversa potrebbe dare risultati
maggiori.
Presidente
- La parola al Consigliere Sandri.
Sandri (PD)
- Non ho ben capito da parte dell'Assessore
al quale chiedo su un punto di essere più preciso. Non mi ha
risposto mi sembra sulla continuità rispetto ai numeri dello scorso
anno, ossia se ci sono fondi disponibili, tenuto conto che c'è
stato un aumento del contratto di lavoro, per avere per quest'anno,
al di là della "questione Tecdis", uno stesso numero di cantieri
forestali aperti e quindi di occupazione. Volevo rispondere al
collega Frassy sulla sua concezione dei cantieri forestali, che può
essere in parte sposabile, nel senso che dal sistema attuale di
gestione diretta alla gestione affidata ad un'agenzia sarebbe un
passo avanti indubbio. Bisogna tener conto che il lavoro che viene
fatto da questi cantieri forestali è un lavoro che difficilmente si
collega con il lavoro dell'agricoltore e di più con quello del
manutentore del territorio, con tutta una serie di specificità
rispetto a costruire muri... Ho l'impressione che sia uno di quei
settori su cui non si possa fare affidamento all'iniziativa privata
solo perché questa non ha margini su tale settore, quindi diventa
un servizio che la Regione fa al territorio, all'agricoltura e al
turismo e quindi all'utilizzo di questa viabilità montana, e alla
società. Rientra quindi pienamente in quelle strutture che nulla
hanno a che vedere con il libero mercato. Forse quello che lei dice
può valere per quanto riguarda la gestione dei boschi ed è forse
uno dei motivi per cui le imprese valdostane private di lavorazione
dei boschi hanno delle difficoltà, trovandosi appunto un
concorrente pubblico che non ha vincoli di bilancio e può lavorare
a qualunque costo.
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- Per chiarire meglio 2 passaggi: in
merito al garantire la continuità sia a livello occupazionale che
operativo, questo è garantito nell'ambito delle cifre stanziate in
bilancio, perché tengono conto del contratto che, fra l'altro, in
questi giorni è stato firmato anche per quel che riguarda
l'integrativo regionale. In merito invece alle situazioni di
integrazione di reddito per chi opera sia nel campo
dell'agricoltura che del turismo, sicuramente, essendo queste
attività molto collegate con il territorio, soprattutto nelle
vallate abbiamo spesso delle attività che si integrano fra di loro,
perché chi lavora per un certo periodo dell'anno negli impianti di
risalita, nel periodo estivo opera nei nostri cantieri. Questo ha
lo scopo di mantenere sul territorio le figure che molto spesso
dovrebbero andare a cercare occupazione altrove, questo ruolo viene
svolto storicamente da questo tipo di attività in maniera decente.
La stessa cosa vale per l'agricoltura, evidentemente all'inizio
questi cantieri erano nati più legati all'agricoltura che non
all'attività turistica, ma tale possibilità di integrazione di
reddito per chi opera in agricoltura viene svolta da queste
attività.
Rimane un'ultima considerazione legata alla stagionalità di
queste attività, perché la maggior parte di tali attività sono di
tipo stagionale, quindi il tempo determinato è legato al fatto che
per la maggior parte di queste attività non sarebbe possibile avere
una continuità nel periodo invernale per la tipologia di interventi
che in questo modo vengono realizzati: questo è un aspetto da
prendere in considerazione anche quando si parla di
regolarizzazione per un discorso di tempo indeterminato, perché
storicamente è stato così e fatto salvo il "turnover" così rimane.
Anche per quel che riguarda il tempo indeterminato, spesso c'è
necessità di figure che durante l'inverno continuano ad operare per
preparare il materiale e le attrezzature per le aree picnic e i
magazzini, ma non si potrebbe garantire per tutti coloro che
operano nel settore.
Presidente
- La parola al Consigliere Bortot.
Bortot (Arc-VA)
- Siccome abbiamo parlato di filosofia
del comparto e io ho lavorato 2 anni alla forestale per maturare il
diritto di poter andare in pensione e vista l'età non mi prendevano
da nessuna parte, dobbiamo stare attenti perché, quando si parla di
privatizzazione del comparto, ricordo che quel comparto è nato per
dare lavoro a chi ne aveva bisogno. Quel comparto è nato per
prendere persone che arrivano a 40-50 anni di età e non trovano più
lavoro da nessuna parte. Che poi vada rivisto e che venga gestito
dal pubblico o da un'agenzia... in ogni caso chi lo gestisce lo
deve gestire con quelle caratteristiche. Può darsi che adesso il
sistema sia "imbalsamato", occorra diversificare e creare più
mobilità, ad esempio nel periodo invernale con la coltura in serre
si potrebbe garantire il reddito alla manodopera femminile durante
tutto l'anno, ma stiamo attenti che questo non è comparto da
privatizzare. Non è una questione di tipo ideologico, ma è un
"polmone" per dare lavoro a chi non trova lavoro da nessun'altra
parte.
Presidente
- Pagina 73: la parola al Consigliere
Sandri.
Sandri (PD)
- Solo per avere 2 piccole spiegazioni sui
capitoli 42365 e 51460, occupati nel settore agricolo, volevo
sapere se rientravano nei cantieri forestali o se erano altri
dipendenti, e gli operai addetti agli interventi di programma in
amministrazione diretta se anche questi facevano parte dei cantieri
forestali o erano degli operai di altri settori.
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- In merito al capitolo 42365, "Spese per
il personale assunto con contratto aziendale degli impiegati ed
operai forestali dipendenti della Regione autonoma Valle d'Aosta
occupati nel settore agricolo", in questo caso attualmente nel
settore agricolo, quindi nel Dipartimento agricoltura, operano a
tempo indeterminato 1 operaio e 36 impiegati, di cui 7 part time a
tempo determinato, 6 operai e 8 impiegati, di cui 21 unità sono
state trasferite dal 1° ottobre 2007 all'AREA, quindi operano nel
Dipartimento Agricoltura.
Presidente
- La parola all'Assessore al territorio,
ambiente e opere pubbliche, Cerise.
Cerise (UV)
- Questi sono gli operai che lavorano presso
i cantieri dei lavori pubblici, sono una novantina di operai credo,
sono questi addetti... non ho capito, questi dovrebbero gravare
sulla finanza locale... sono sempre stati lì...
(interruzione del Consigliere Sandri, fuori
microfono)
... questi sono i contratti...
Presidente
- Pagina 74: la parola al Consigliere
Sandri.
Sandri (PD)
- Ringrazio l'ex Assessore Lavoyer che mi ha
spiegato più sinteticamente e con più efficacia il problema,
perché, se aspettavo l'Assessore Cerise, diventavo vecchio! Il
problema qui è la spesa per il funzionamento dell'Ufficio di
rappresentanza di Bruxelles, c'è una riduzione prevista nel
2009-2010, vuol dire che si tolgono ulteriori risorse, forza
lavoro, capacità all'Ufficio di Bruxelles? Nella nuova struttura
chi ci andrà?
Presidente
- La parola al Presidente della Regione,
Caveri.
Caveri (UV)
- Non paghiamo più l'affitto perché compriamo
la nuova sede. Lei sa che c'è nella parte normativa della
finanziaria l'impegno per l'acquisto della sede per 2,2 milioni,
quindi la differenza sta nell'affitto, le darò una nota domani
mattina.
Presidente
- Pagina 75: la parola al Consigliere
Bortot.
Bortot (Arc-VA)
- In questo capitolo 20481: "Spese di
manutenzione e gestione del sistema informativo regionale"... lo
scorso anno avevo sollevato il problema della spesa eccessiva,
quest'anno nel corso dell'anno abbiamo sollevato diverse volte la
questione dell'"open source". Se proiettiamo per il 2009 e il 2010,
vediamo la stessa cifra e addirittura in aumento: questo significa
che l'"open source" non va a regime, non risparmiamo dei quattrini,
non dobbiamo più non pagare più dei canoni e dei contratti, volevo
sapere se è una ripetizione in automatico e non ha tenuto conto di
questa cosa o se 15 giorni fa mi ha raccontato una "bufala",
dicendomi che alla fine dell'anno la sperimentazione sarebbe
terminata...
Presidente
- La parola al Consigliere Frassy.
Frassy (CdL)
- Vorremmo qualche delucidazione su capitolo
33000, dove c'è una previsione di 1.153.000 euro per l'acquisto di
autovetture. Ci sembrava che nel piano da lei predisposto 2 anni fa
vi fosse stata un'indicazione, che era quella di ridurre gli
acquisti per utilizzare formule diverse che erano quelle del
"leasing" delle autovetture. Questo capitolo fa riferimento
all'acquisto e le evidenzio che non è l'acquisto di automezzi, che
è nel capitolo successivo, ma di autovetture nonostante
l'indicazione anche ad uso promiscuo, comunque sia è curioso notare
come nella successione del triennale 2009-2010 il capitolo
precipiti a 292.000 euro e si impenni rispetto ai 597
dell'assestato ad una cifra pressoché doppia nella competenza del
2008. Vorremmo capire cosa c'è dietro questa indicazione contabile
soprattutto dal punto di vista delle esigenze del parco auto.
Pensavamo che nell'ambito delle riflessioni sulla riduzione dei
costi della politica vi fossero anche le auto blu o forse
metallizzate, perché nella nostra Regione le auto sono più
metallizzate che blu, invece notiamo che c'è un raddoppio delle
previsioni scorse.
Presidente
- La parola al Consigliere Sandri.
Sandri (PD)
- Mi riaggancio alla domanda fatta dal
collega Frassy, nel senso che i capitoli 33000 e 33005 hanno uno
strano andamento inverso, nel senso che uno ha una grossa spesa nel
2008, mentre l'altro cresce notevolmente fra il 2008 e il 2009.
Volevo sapere se c'era un'intersecazione fra questi 2 capitoli
relativa al tipo di acquisti che si fanno. La seconda cosa: se era
compreso all'interno di questo fondo speciale per il 2008
l'acquisto di un po' di "Panda 4x4" da dare ai tecnici
dell'Amministrazione regionale, in particolare del suo Assessorato,
così vanno più rapidamente a fare i rilievi per i mutui regionali e
magari si riducono i tempi per la loro erogazione.
Presidente
- La parola alla Consigliera Squarzino
Secondina.
Squarzino (Arc-VA)
- Sempre sul capitolo 20481 volevo
chiedere alcune informazioni oltre a quelle del collega Sandri: la
prima, se questo è l'unico capitolo oltre al capitolo 20490 che
contiene le risorse per il Piano regionale di informatica; seconda,
se in questi mesi da luglio, quando abbiamo approvato il piano ad
adesso, si è intravisto qualche movimento e qualche minimo
risultato che riguarda 2 elementi: semplificazione di procedure,
risparmio di personale perché, nel momento in cui si introducono
delle procedure informatiche, dovrebbero risultare non più
necessarie tutte quelle ore di tempo per le varie procedure. Infine
se è prevista la valutazione in itinere dei vari obiettivi di
questo piano triennale.
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Partirei da questa ultima domanda per
poi esaudire la richiesta del collega Bortot. La previsione della
spesa del Dipartimento del sistema informativo è di 26,647 milioni,
12,077 milioni di spese correnti e 14,57 per spese di investimento.
Abbiamo preso lo spunto dal capitolo 20481, che è di 7,52 milioni,
però in realtà gli altri capitoli sono il 20467, 20468, 21870,
21880, che sono tutti quelli che formano l'obiettivo programmatico
2.1.5 a pagina 113, che è "Programmi di informatizzazione di
interesse regionale", invece quelli che completano le cifre che ho
detto prima sono il capitolo 20481 per 7,52 milioni e spese di
telefonia fissa, mobile e trasmissione dati che è il capitolo 20470
per 3,483 milioni.
Per quanto riguarda il capitolo 20481, è un capitolo che ha una
sua articolazione, dove abbiamo la manutenzione e gestione dei
sistemi di comunicazione, abbiamo su questo una previsione di 2,250
milioni, abbiamo la manutenzione e gestione di sistemi di "office
automation" che ha 1,7 milioni del 2008, la manutenzione e al
gestione del sistema centrale che è di 1,140 milioni, abbiamo poi
la manutenzione delle procedure applicative per 1,1 milioni, in
questo capitolo abbiamo ancora i servizi per le carte a
microprocessore per 300.000, la manutenzione e gestione di beni ICT
anche in ambito "Vinces", manutenzione e assistenza del SIUP,
manutenzione e gestione dei sistemi multimediali e telematici. Qui
c'è tutto un intervento articolato sia del sostegno dei sistemi che
di tutta l'attività accessoria che abbiamo.
Collega Squarzino, lei mi chiede se è prevista una diminuzione
di personale; rispetto a tale intervento, abbiamo il mantenimento
per tali capitoli dello stato in essere, dopodiché lei sa bene che,
agendo sull'automazione, possiamo avere 2 risultati o un "mix" di
questi 2, ossia la diminuzione di personale da un lato, nel senso
che, se facciamo in modo informatico con dei supporti informatici
lo stesso mestiere, dovremmo avere meno personale, oppure con lo
stesso personale facciamo delle cose più approfondite e diamo un
servizio migliore e più approfondito. Siccome le richieste oggi
sono sempre più dettagliate, probabilmente questo stato di
informatizzazione ci permette con lo stesso personale di assolvere
a tutte quelle attività che ci vengono chieste anche in più.
Rispetto alla valutazione sull'"open source", continuo a dire
quello che ho detto, ma rispetto a questo credo che il suo collega
Venturella possa darle dei suoi pareri, perché l'"open source" su
alcuni argomenti è una cosa positiva, meritevole di sperimentazione
in quanto genera dei risparmi, mentre ci sono altri servizi che non
sono ancora maturi per l'"open source". Come scelta, ripeto, vanno
testate e vanno fatte le cose; quindi noi ci siamo sull'argomento,
non è solo una cosa "di facciata", lo stiamo facendo. È un modo per
risparmiare a volte, perché ci sono poi delle necessità di
implementare i vari linguaggi che possono poi essere portati a
patrimonio solo dopo investimenti importanti, perché devono
"dialogare" le cose. È una scelta che non può essere fatta in
solitudine dall'Amministrazione regionale, perché se poi il
Ministero o altri enti dialogano con linguaggi diversi, noi abbiamo
fatto una scelta monca: ecco perché dobbiamo raccordare questa
nostra sperimentazione con la sperimentazione che si fa a livello
italiano, non è il discorso della piccola parrocchia che si
organizza il suo lavoro, ma dobbiamo dialogare con degli enti che
hanno un orizzonte più ampio del nostro, non ho risposto ai
Consiglieri Sandri e Frassy...
(interruzione del Consigliere Bortot, fuori
microfono)
... noi siamo dietro di loro, veda lei, lei cambi la prospettiva
e vedrà che siamo davanti. Scherzo, ma non credo che
l'Amministrazione regionale sia seconda al Parlamento, piuttosto
che alla sperimentazione... ci possono essere dei settori che
possono avere delle... ma non è così.
Per quanto attiene i 2 capitoli sulle richieste degli automezzi
e autoveicoli: 33000 e 33005, abbiamo, per quanto concerne gli
automezzi, ossia quelli tecnici, la componente professionista del
Corpo dei vigili del fuoco di 186.000 euro...
(interruzione del Consigliere Frassy, fuori
microfono)
... me lo ha chiesto il Consigliere Sandri, mi sono confuso,
guardavo la "cosa rossa" in modo sbagliato... allora 186.000 la
componente professionista dei vigili del fuoco e 350.000 la
componente volontaria, il Dipartimento delle risorse naturali
37.000 e 206.000 il Dipartimento opere pubbliche ed edilizia
residenziale.
Per quanto attiene le "Panda" per i mutui, predisporremo una
deliberazione quest'anno, quindi daremo ampia soddisfazione, anzi,
quando adotteremo la deliberazione, diremo che, in virtù
dell'intervento del Consigliere Sandri, doteremo l'Assessore Cerise
di una flotta di "Panda"!
Il capitolo 33000 ha un elenco di 1,153 milioni per la
sostituzione dell'attuale flotta, c'è un elenco molto articolato di
richieste; dico che queste sono le richieste, ma ci sarà un
ulteriore approfondimento perché nell'ambito del bilancio di
gestione tali capitoli non vengono assegnati ai singoli dirigenti,
ma rimane la competenza della Giunta, in modo tale che si possano
fare tutte le valutazioni del caso. Non vi è quindi un automatismo
che con un provvedimento dirigenziale potrà sostituire, ma ci sarà
una previsione finanziaria che rimane in capo alla Giunta e la cui
esecuzione effettiva dipenderà da una deliberazione dell'Esecutivo.
La "parte del leone" rispetto a questi valori è sicuramente la
sostituzione di autovetture nell'ambito del Corpo forestale per
300mila euro e di 108mila nel Dipartimento agricoltura, poi abbiamo
la Direzione viabilità con altri 300mila, 150mila nel Dipartimento
territorio e ambiente e 65mila nella componente professionista dei
vigili del fuoco. Tutta una serie di automezzi quali quelli di
rappresentanza sono stati non acquistati, ma sono le famose auto
blu, queste non sono auto blu, sono prese con contratti di
noleggio: non è un "leasing", è un nolo.
Presidente
- La parola alla Consigliera Squarzino
Secondina.
Squarzino (Arc-VA)
- Era solo una domanda a conclusione
dell'intervento dell'Assessore sulla questione di informatica.
Intanto volevo ringraziarlo dei dati forniti, ma, rispetto al
personale, lei ha detto che bisogna vedere, può darsi che questo
personale sia utilizzato in modo diverso, è un'ipotesi
interessante, ma la mia domanda è: nel lavoro che avete iniziato di
analisi dei carichi di lavoro del personale come vi collocate
rispetto a questo processo di informatizzazione?
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Qui abbiamo come obiettivo quello
dell'efficienza, ma le faccio il caso che non era una frase... ma
era una frase con una sua applicazione... ad esempio, nella logica
delle attività del mio Dipartimento, nell'ambito dei mandati
elettronici, con questa operazione svolgiamo lo stesso lavoro che
svolgevamo prima, ma diamo una risposta più immediata all'utenza,
dando una disponibilità delle risorse accorciando i tempi, i tempi
di attesa vengono diminuiti...
(interruzione della Consigliera Squarzino Secondina, fuori
microfono)
... più che altro lavoriamo in maniera diversa, quindi è la
qualità del servizio che è migliorata. L'analisi dei carichi di
lavoro non può essere fatta in un momento e poi abbandonata, ma è
continuamente da aggiornare. Le ricordo che, quando siamo in un
momento di passaggio come questo, molte volte si sovrappongono,
quindi paradossalmente l'informatizzazione i primi anni addirittura
aumenta il carico di lavoro, perché vanno di pari passo entrambi i
processi e prima che la cosa dia dei risultati concreti passa un
certo tempo.
Presidente
- La parola al Consigliere Sandri.
Sandri (PD)
- Tre piccole osservazioni. L'Assessore
Marguerettaz è da lodare quando annuncia l'acquisto delle "Panda
4x4" per i Servizio mutui dell'Assessorato dei lavori pubblici, non
c'è bisogno di citare niente e nessuno perché il merito è vostro e
di questo mi compiaccio, però dice una cosa erronea quando dice che
non siamo secondi a nessuno sull'"open source". Siamo ormai verso
il fondo della classifica, in particolare siamo nettamente dietro
la Regione Umbria, che le avevo più volte richiesto di prendere
come esempio per una legislazione regionale che implementasse nella
Regione un sistema "open source" in tutti i settori: scolastico,
enti locali, Amministrazione regionale e quant'altro è collegato.
La Regione Umbria lo ha fatto, è diventata legge, lo stanno
praticando senza bisogno di sperimentarlo, ossia è già diventato
prassi e non è cosa da poco. Il Consiglio regionale ha sempre dato
dei bei punti alla Giunta, quindi non sarebbe difficile capire come
si fa. Mi fa particolare piacere da questo punto di vista notare
come il sistema telefonico basato su "internet" utilizzato dal
Consiglio sta diventando prassi a livello nazionale, aspettiamo che
la Giunta regionale si adegui.
Per quanto riguarda le auto, volevo intanto ringraziare
l'Assessore per i dati, ma volevo chiedere per quanto compatibile
di utilizzare nell'acquisto di autovetture anche di uso promiscuo,
piuttosto che di altro tipo di autovetture gli stessi "standard"
che abbiamo suggerito per quanto riguarda il contributo alla
rottamazione, quindi acquistare auto che abbiano emissioni di meno
di 140 grammi di anidride carbonica per chilometri percorso: questo
sarebbe un segnale verso l'esterno. Da questo punto di vista non
brilliamo nel nostro parco macchine, perché mi sono divertito nei
mesi scorsi a guardare il parco auto della Regione, i "SUV", i
gipponi si sprecano e li vedi andare, ad esempio quelli della
Protezione civile, dalla Regione Amérique alla zona dell'aeroporto
a distanza di 500 metri e viceversa, forse per quei tragitti
basterebbero dei mezzi meno imponenti, anche la bicicletta, come
suggerisce il collega Venturella, per cui qualche auto può essere
sostituita con qualche bicicletta. Sicuramente si può fare una
riflessione ecologica, è un simbolo che gira sulle strade, perché
il cittadino quando vede la macchina con il timbro della Regione si
fa un'idea di cosa sta dietro a tutto ciò, quindi essere
morigerati, ecologici sicuramente sarebbe un "plus".
Ultima osservazione di carattere politico: credo che lei abbia
fatto un piccolo errore identificando una mia richiesta con la
richiesta della "cosa rossa": la "cosa rossa" è un processo
politico che interessa altri partiti: "Sinistra Democratica",
"PCI", "Rifondazione", ma che non interessa il "Partito
Democratico". Il "PD" è un partito in fase di costituzione, ma con
un simbolo che è bianco, rosso, verde, è stato scelto da più di
3.000 persone in questa Regione come un punto di riferimento e
sfortuna ha voluto che quelle 3.000 e passa persone abbiano votato
per 2/3 per l'attuale Segretario del "PD", che era sostenuto dalla
lista che iniziava con Fontana e finiva con Sandri e che ha avuto
quasi la metà da sola dei consensi di tutto l'elettorato del
"Partito Democratico": questo per sua informazione, ne faccia l'uso
che crede, ma mi sembrava una precisazione meritevole.
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Effettivamente lei ha ragione, le
chiedo scusa, probabilmente sono stato tratto in inganno perché lei
in passato aveva aderito alla "mozione Mussi" e, in virtù di
questo, la collocavo nella "cosa rossa", ma mi perdoni, non lo
rifarò più.
Presidente
- Pagina 76: la parola al Consigliere
Sandri.
Sandri (PD)
- Il capitolo 33025 sembrerebbe più
corrispondente a quanto ha detto prima relativo al capitolo 33005,
ossia qui sono le autovetture con noleggio a lungo termine in
alternativa all'acquisto, quindi volevo capire quello di prima cosa
stava raccontando. Il noleggio a lungo termine è qui, era prima o
in tutti e due?
Presidente
- La parola al Consigliere Bortot.
Bortot (Arc-VA)
- Mi collego alla domanda del Consigliere
Sandri, che non è la "cosa rossa": se potete fare qualche esempio
di noleggio a lungo termine di autoveicoli e a cosa servono, per
andare dove e fare cosa.
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Probabilmente con la mia frase ho
turbato la serenità e quindi ha perso delle cose che ho detto.
Mentre parlavo del capitolo 33005 parlavo di automezzi di lavoro,
perché, come vede, il capitolo 33005 riguarda automezzi e ho dato
la descrizione, ho parlato invece del capitolo 33000 e ho parlato
degli autoveicoli, in quella sede, rispondendo al collega Frassy,
ho detto che qui avevamo la sostituzione. Abbiamo le auto invece
che vengono utilizzate dalla Presidenza per fare il servizio al
Governo regionale che al contrario sono... quindi o io mi sono
spiegato male, o lei non ha colto, spero di essere stato
chiaro.
Presidente
- La parola al Consigliere Frassy.
Frassy (CdL)
- Sul capitolo 33030 abbiamo notato che
nella previsione del triennale c'è quasi un raddoppio delle spese
che erano finalizzate all'acquisizione e all'accertamento per la
riscossione delle entrate e servizi connessi, vorremmo sapere a
cosa è dovuto questo aumento della previsione.
Presidente
- La parola al Consigliere Bortot.
Bortot (Arc-VA)
- Capitolo 33110: "Spese per la
sistemazione, manutenzione straordinaria ed installazione di
impianti negli immobili adibiti ad uffici ed aree attigue di
proprietà", anche qui c'è una proiezione in crescendo degli importi
di spesa, soprattutto per l'installazione di impianti. Stiamo
parlando di risparmio energetico, ho paura che questi siano
impianti di refrigerazione o che tipo di impianti...
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Per quel che è della domanda del
collega Frassy, abbiamo a titolo prudenziale introdotto le
richieste dell'Agenzia delle entrate non perché si faranno dei
servizi in più, ma perché le richieste dell'Agenzia delle entrate
per quel servizio sono state trasmesse con degli importi che
equivalgono alle nostre previsioni; dopodiché ci sarà la fase di
trattativa, ma non potevamo non avere le risorse per poter fare i
controlli dei costi dell'IRAP e dell'addizionale...
(interruzione del Consigliere Frassy, fuori
microfono)
... nulla, cambia il prezzo che viene chiesto dall'Agenzia delle
entrate, la quale agisce in modo privatistico, quindi la nuova
offerta che ci ha formulato è un'offerta che ha raddoppiato i
costi; questi sono soldi che diamo nell'ambito di una convenzione
con l'Agenzia delle entrate. Qui purtroppo siamo in una condizione
contrattuale non particolarmente "robusta" e svolgere internamente
l'attività sarebbe più costoso.
Per quanto attiene il capitolo 33110, i locali che sono
previsti, le sedi previste per le attività di cui parlava
l'Assessore Cerise sono la sede dell'Agricoltura e l'ex Agenzia del
lavoro, il Turismo e l'ex Catasto, quindi vi sono degli interventi
radicali su tutti quegli impianti di questi fabbricati...
Bortot
(fuori microfono)
- ... compreso il
risparmio energetico?
Cerise
(fuori microfono)
- ... no, è un'altra cosa
quella!
Bortot
(fuori microfono)
- ... possiamo farlo
assieme...
Presidente
- La parola al Consigliere Frassy.
Frassy (CdL)
- Rimaniamo un po' sbalorditi dalla sua
risposta sul capitolo 33030, è vero che tutto ciò che riguarda
acquisizione, accertamento, riscossione di IRAP essenzialmente,
ICI, rientra in un rapporto che lei ha definito di tipo
privatistico, non possiamo però dimenticare che la convenzione di
tipo privatistico è fatta con l'Agenzia delle entrate. L'Agenzia
delle entrate mi sembra che sia funzionalmente dipendente dal
Ministero delle finanze, che è quello che gestisce il cosiddetto
"Patto di stabilità". Penso allora che sia politicamente
inaccettabile che l'Amministrazione regionale, che subisce il Patto
di stabilità con tutte le difficoltà che non voglio riassumere qui,
ma che sono note, possa accettare che una convenzione per fare
nulla più di quello che è stato fatto negli anni passati e dunque
che non porta alcun onere in più, che non porta alcuna risorsa in
più alla cassa pubblica... possa essere raddoppiata. È incredibile,
è scandaloso ed è immorale! Nell'ambito della trattativa politica
fra l'Amministrazione regionale e l'Amministrazione dello Stato
penso vi siano gli spazi per andare a fare ragionamenti diversi. Mi
sfugge quale sia la logica che l'ha portata, Assessore, a
capitolare, perché questa è una capitolazione che non si spiega e
che, se non fosse fatta nei confronti di un'agenzia pubblica,
lascerebbe spazio a sospetti di altra natura; sospetti che non
possono essere confortati dal fatto che sia un'agenzia pubblica,
però c'è una distorsione in una logica di rapporti economici, ma
soprattutto in una logica di rapporti fra istituzioni. La invito
perciò a riprendere in mano la gestione di questa convenzione, che
era stata enfatizzata 2 anni fa quando venne siglata o perlomeno
venne ridefinita tale convenzione come un aspetto innovativo o
positivo per l'Amministrazione regionale; allora o è successo
qualcosa per cui l'amministrazione delle finanze si è accorta che
quella convenzione era molto penalizzante, e questo andrebbe detto,
oppure non è assolutamente accettabile, è scandaloso!
Presidente
- La parola al Consigliere Bortot.
Bortot (Arc-VA)
- La domanda è secca, abbiamo un impegno
di spesa sul triennio di 2,5 - 3 milioni di euro, capitolo 33110,
la domanda agli Assessori è: quali sono i motivi che impediscono in
un triennio di non intervenire sugli edifici che stiamo mettendo a
norma anche con degli impianti, per intervenire per ottenere un
risparmio energetico, senza polemiche e senza niente, perché non
riesco a capire.
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Lascerò poi parlare l'Assessore
Cerise per quanto attiene le domande del collega Bortot. Per quanto
attiene la questione del collega Frassy, sicuramente il collega
sarà più bravo e con una forza contrattuale migliore della mia;
oggi abbiamo, da un lato, una previsione di bilancio che è in
sintonia con le richieste, la convenzione non l'abbiamo firmata,
abbiamo con le altre Regioni chiesto un tavolo tecnico per
negoziare questo discorso, il problema non è solo nostro, ma è un
problema che hanno tutte le Regioni, quindi tutte le Regioni stanno
facendo fronte comune per... ma non volevamo trovarci ovviamente
nella condizione, qualora la nostra trattativa non fosse
vittoriosa, a non avere le risorse. Per tranquillizzarla, quel poco
che abbiamo di forza contrattuale cerchiamo di spenderlo, sono
d'accordo con lei che questa è una forzatura, faremo il possibile
e, forti delle sue esortazioni, riprenderemo con più fiato la
battaglia.
Presidente
- La parola all'Assessore al territorio,
ambiente e opere pubbliche, Cerise.
Cerise (UV)
- Cerco di ricominciare daccapo. C'è una
normativa antincendio, c'è una normativa antisismica, c'è una
normativa che prescrive che gli impianti elettrici devono avere
certe caratteristiche. Abbiamo alcuni stabili di proprietà
dell'Amministrazione regionale che sono destinati ad uffici e che
non hanno l'impianto elettrico, la normativa antincendio e quella
antisismica, che non sono a norma. Quando parliamo di messa a
norma, significa che c'è stato uno - il Responsabile della
sicurezza - che ha detto: "guardate, quella roba non è a norma, o
la mettete a posto, o là dentro la gente non ce la mettete", allora
abbiamo fatto fare dei progetti per mettere a norma secondo queste
3 normative. È entrata in vigore la normativa lo scorso anno sul
risparmio energetico che impone che tutti gli edifici pubblici
devono essere a norma entro un certo lasso di tempo ai fini del
risparmio energetico. Lo scorso anno abbiamo dato un incarico,
d'accordo con l'Assessore La Torre, al cosiddetto "energy manager",
che è un tecnico professionista che ha il compito di stabilire
edificio per edificio qual è il differenziale che c'è in termini di
consumo per rapporto a quello che prescrive la normativa. Quando
avrà finito questo genere di ricognizione su tutti gli stabili,
potremo partire con tale ragionamento di messa a norma per quanto
riguarda quello energetico...
(interruzione del Consigliere Bortot, fuori
microfono)
... ho capito, ma noi abbiamo delle... tutto lì. Nel frattempo
bisogna tener conto che noi, per quanto riguarda la questione della
climatizzazione, abbiamo un contratto quinquennale, abbiamo fatto
un appalto per tutti gli edifici quinquennale, per cui succede che
noi, se andiamo a rimettere in discussione questo appalto, entriamo
in mora, per cui cosa dobbiamo fare adesso? Dobbiamo fare la
previsione, fare i progetti per coprire questo delta di risparmio
energetico che dobbiamo assolutamente assicurare e far "morire"
quel contratto, a quel punto si farà un altro appalto e in sede di
quell'appalto l'impresa dovrà mettere a norma anche gli edifici.
Probabilmente con il prossimo "volet" che si parlerà di messa a
norma ci sarà anche questo aspetto ma, mentre tale aspetto non
implica la chiusura dell'edificio, se non sei a norma con
l'antincendio, con gli impianti elettrici e l'antisismica,
l'edificio è inagibile.
Presidente
- Pagina 77. Pagina 78. Pagina 79.
Pagina 80: la parola al Vicepresidente Tibaldi.
Tibaldi (CdL)
- Capitolo 26006, "Spese per il
funzionamento del Consiglio per le politiche del lavoro, del
Comitato tecnico-scientifico e del Comitato di valutazione del
lavoro autonomo", in competenza c'è una previsione di 25.000 euro,
esattamente la metà rispetto a quella degli anni precedenti, di
conseguenza le previsioni sul triennale rispetto allo scorso
bilancio vedono una diminuzione. Vorremmo capire come mai c'è stata
tale riduzione e vorremmo capire anche questo Consiglio per le
politiche del lavoro cosa ha svolto in tale periodo, visto che c'è
stata una "diminutio" in termini economici, sapendo che c'è stata
una delega politica importante ad appannaggio di un Consigliere
regionale nella materia del lavoro. Vorremmo chiedervi di
tracciarci un bilancio di quello che è stato fatto e delle
motivazioni che vi hanno portato a questa riduzione del 50% in
termini di competenza, quindi un dimezzamento dei fondi disponibili
su tale capitolo.
Presidente
- La parola al Consigliere Sandri... sulla
pagina 78.
Sandri (PD)
- A pagina 78 vi sono 344.500 euro di spese
editoriali non meglio identificate, nel senso che non c'è nessuna
indicazione legislativa, vorrei capire a cosa si riferivano.
Mi associo alla valutazione effettuata dal collega Tibaldi
rispetto alla diminuzione del 50% dei fondi per quanto riguarda le
politiche del lavoro, che mi sembrerebbe - rispetto alle
dichiarazioni fatte ieri dall'Assessore nella presentazione del
bilancio - siano in contrasto con le politiche annunciate dalla
Giunta.
Presidente
- La parola al Presidente della Regione,
Caveri.
Caveri (UV)
- Le spese di funzionamento sono
assolutamente marginali, pensate che solo per il Fondo sociale
europeo fra il 2007 e il 2013 abbiamo 82 milioni di euro, quindi
non sono i 25.000 euro per il funzionamento dell'organo in sé che
cambiano la sostanza dei fatti. In realtà i 50.000 sono
l'assestato, quindi erano 25.000 più 25.000 e anche l'anno scorso
si cominciava con 25.000, quindi non c'è un cambiamento
sostanziale. Ci troviamo di fronte a degli organi che sono organi
che hanno un valore consultivo, ma sono cifre piccole per il
funzionamento a fronte di politiche che sono vastissime. Questi si
trovano a gestire una parte dei fondi del FSE che dal 2007 al 2013
sono 82 milioni di euro, quindi, se ci sarà bisogno di altri
25.000, arriveranno a marzo. Si riuniscono normalmente, ma lo
scorso anno in assestato c'erano 50.000, 25.000 sono più che
sufficienti e rientrano in una logica di risparmio complessivo, se
ce ne sarà bisogno, a marzo-aprile rimetteremo.
Presidente
- Pagina 80: la parola al Consigliere
Sandri.
Sandri (PD)
- Per mozione d'ordine. Mi sembra che
l'accordo fosse di chiudere a mezzanotte, mezzanotte è arrivata
credo che sarebbe opportuno terminare qui la seduta e ripartire
domani con la pagina 80.
Presidente
- Mancano solo poche pagine per chiudere i
capitoli riguardanti le spese di funzionamento, penso che si possa
fare con un po' di buona volontà. Va bene?
Pagina 80. Pagina 81. Pagina 82.
Pagina 83: la parola al Consigliere Bortot.
Bortot (Arc-VA)
- Velocissimo sul capitolo 20430 a pagina
83. Finalmente abbiamo stabilizzato la litigiosità della Regione,
nel senso che siamo passati da un attestato di 3,2 milioni a 1,1
milioni e per i bienni successivi rimane la stessa cifra. È
mezzanotte, è una battuta e non è una domanda...
(interruzione della Consigliera Squarzino Secondina, fuori
microfono)
... è una domanda, va bene.
Presidente
- La parola al Presidente della Regione,
Caveri.
Caveri (UV)
- Non ho capito la domanda.
Presidente
- La parola alla Consigliera Squarzino
Secondina.
Squarzino (Arc-VA)
- La domanda è questa: nel capitolo
20430 abbiamo visto che, a fronte di un assestato 2007 molto alto,
oltre 3 milioni, si prevede per il 2007 e per il triennio una cifra
decisamente inferiore: quasi 1/3, il collega Bortot ha fatto una
battuta dicendo: "forse avete finito la litigiosità", ma la domanda
è in base a quali elementi avete fatto questa previsione? Era solo
perché dovevate tagliare un po' di spese e lì potevate farlo perché
non c'erano delle richieste precise?
Presidente
- La parola al Presidente della Regione,
Caveri.
Caveri (UV)
- Queste sono spese obbligatorie, lo
stanziamento è destinato alla gestione delle controversie
giudiziali dell'Amministrazione, l'importo richiesto sarà quasi
certamente insufficiente, ma per questo tipo di attività si può
pescare dal Fondo delle spese obbligatorie, adesso le diciamo il
capitolo, è come il gioco dell'oca: è il 69340.
Presidente
- Pagina 84: la parola al Consigliere
Bortot.
Bortot (Arc-VA)
- È una domanda telegrafica, si può avere
l'elenco delle polizze assicurative, non adesso, capitolo
33090...
Marguerettaz
(fuori microfono)
- ... gliele faremo
avere...
Presidente
- A pagina 84 concludiamo i lavori
dell'odierna adunanza del Consiglio regionale, i lavori
riprenderanno domani mattina alle ore 9,00 con la continuazione
dell'analisi pagina per pagina del bilancio di previsione 2008.
La seduta è tolta.
---
La séance se termine à 0 heures 4.
