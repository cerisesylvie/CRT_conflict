Classificazione
DEMANIO E PATRIMONIO REGIONALE
EDILIZIA



Oggetto del Consiglio n. 2347 del 20 aprile 2023 - Resoconto
OGGETTO N. 2347/XVI - Interrogazione: "Tempistica prevista
per ottemperare all'ordine del giorno approvato all'unanimità dal
Consiglio regionale in materia di riqualificazione energetica del
patrimonio edilizio regionale".
Bertin (Presidente) -
Punto n. 24. Risponde l'assessore
Sapinet.
Sapinet (UV) -
Il percorso di decarbonizzazione del
territorio, declinato attraverso la certificazione delle immissioni
e la
Roadmap Fossil Free 2040
, oltre indubbi effetti
positivi sull'ambiente, potrà essere volano di significative
ricadute economiche e turistiche, confermando la nostra come una
regione dalla vocazione green.
È utile ricordare che in linea di massima le politiche di
mitigazione, relative al cambiamento climatico, sono in genere
derivanti da accordi internazionali e da politiche statali, mentre
le politiche di adattamento sono in linea di massima governate a
livello locale. La strategia di decarbonizzazione non è uno
strumento operativo, ma una cornice che delimita il perimetro di
coerenza che deve essere tenuto in considerazione dai piani e dai
programmi regionali di settore, come il PEAR, il piano aria, il
piano rifiuti, il piano trasporti e il programma dei lavori
pubblici. Vanno pertanto messe in atto progressivamente azioni nei
prossimi anni che possano condurre al risultato atteso, e faremo il
punto proprio grazie all'iniziativa.
Negli scorsi anni, agevolazioni fiscali, contributi nazionali e
regionali, nonché alcune normative di settore hanno innescato una
tendenza all'aumento del numero di interventi di efficientamento
energetico. Negli ultimi anni il bonus facciate e il superbonus 110
hanno innescato - e lo vediamo - un'accelerazione i cui risultati
non sono ancora descrivibili in termini numerici, ma sicuramente
contribuiranno al perseguimento dell'obiettivo di
efficientamento.
Da un punto di vista di programmazione regionale, i piani di
riferimento sono l'aggiornamento del PEAR e le prossime
programmazioni regionali legate all'edilizia, che andranno a
definire da qui al 2030 l'obiettivo intermedio di efficientamento,
da cui potrà essere sviluppata, rapportata agli incentivi
nazionali, un'opportuna politica regionale di accompagnamento che
possa sostenere l'azione di efficientamento.
Il piano di azione strategico, richiamato nell'interrogazione,
deve necessariamente assumere, come punto di partenza, la
programmazione definita nel piano energetico ambientale e regionale
che, ieri ne abbiamo parlato, sarà posto in approvazione, coerente
con gli obiettivi del
Fossil Fuel Free 2040
, e individuare
in una logica di coerenza, con indicazioni nazionali ed europee,
priorità e linee di finanziamento che dovranno essere tradotte da
un punto di vista attuativo in contributi verso aziende e privati,
azioni nel programma dei lavori pubblici e di VdA Structure.
Occorre considerare che a livello europeo le direttive di
indirizzo del settore sono in continua evoluzione, vengono previsti
obblighi di passaggio di classe, soprattutto per gli edifici con
prestazioni energetiche peggiori, come quelli classificati F e G.
La direttiva dovrà essere recepita a livello nazionale, comportando
conseguenti modifiche sia al quadro regolatorio cogente, sia a
quello degli incentivi.
A livello regionale, un documento di programmazione che ci
fornirà alcune indicazioni generali alle quali attenersi nella
successiva applicazione dei piani operativi specifici, è
rappresentato, come detto, dal piano energetico ambientale
regionale, che abbiamo iniziato ieri con la presentazione. Il
documento prenderà in considerazione il settore civile che al 2019
rappresenta il 50 percento dei consumi finali netti complessivi, in
particolare il residenziale, responsabile del 30 percento degli
stessi.
Nell'ambito delle analisi propedeutiche allo sviluppo dello
stesso, con il supporto del centro osservazione attività, è stato
effettuato un approfondimento volto a una migliore definizione dei
consumi del parco edilizio regionale residenziale, associando le
informazioni del censimento ISTAT con i dati energetici derivanti
dagli APE e addivenendo a una prima caratterizzazione del settore
al 2019 a scala comunale. Le analisi condotte potranno essere
approfondite nell'ambito dei prossimi monitoraggi del piano
energetico ambientale regionale, anche per valutare l'impatto del
superbonus sul parco edilizio complessivo e per integrare i nuovi
valori in fase di progressiva pubblicazione sul censimento ISTAT
delle abitazioni.
Le linee di indirizzo individuate dal PEAR e soprattutto i nuovi
indirizzi europei, attraverso il successivo recepimento nazionale,
dovranno quindi trovare un'applicazione nelle principali leggi
regionali di settore, attraverso un necessario adeguamento al
citato contesto normativo.
Nell'ambito delle attività in programma svolte, finalizzate alla
riduzione delle emissioni tramite l'efficientamento dei fabbricati
gestiti, la struttura operativa edilizia, sedi istituzionali e
sismica, questo per parlare degli edifici pubblici di proprietà
regionale, segnala che risale a circa dieci anni fa la scelta
dell'Amministrazione regionale di procedere con l'allacciamento
degli stabili regionali alla rete di teleriscaldamento di Aosta;
scelta che ha permesso di ridurre in maniera significativa le
emissioni in atmosfera, grazie alla più efficiente gestione dei
processi per la produzione e il recupero del calore. Sugli stabili
regionali inoltre sono stati eseguiti interventi puntuali
sull'involucro degli edifici, quali per esempio il recente
rifacimento della copertura e il relativo isolamento della sede
dell'Assessorato all'agricoltura. Sono invece in corso di
progettazione il rifacimento del tetto di Palazzo regionale, la
sostituzione dei serramenti della sede di Via Promis
dell'Assessorato opere pubbliche, territorio e ambiente, oltre a
alcuni interventi minori e diffusi di sostituzione ed
efficientamento degli impianti.
Per quanto riguarda gli edifici di proprietà regionale in
esercizio per i quali non sono previsti interventi di
ristrutturazione nel breve e medio termine, la struttura edilizia
strutture scolastiche, la struttura sedi istituzionali e sismica,
nell'ambito degli obiettivi dirigenziali recentemente approvati,
stanno effettuando un censimento dei sistemi di generazione
climatica, estate-inverno, per valutare la loro sostituzione sulla
base di criteri di efficienza e risparmio, in linea con la
mission
istituzionale che prevede la riqualificazione del
patrimonio edilizio esistente anche al fine di ridurre i costi di
gestione, le emissioni e il consumo di prodotti di origine
petrolifera.
Sempre nell'ambito dell'edilizia scolastica, oltre all'utilizzo
sempre più diffuso della rete di teleriscaldamento che ha
consentito di dismettere molte centrali termiche che prevedano
l'uso di prodotti di origine petrolifera, tutti gli interventi in
corso di progettazione o realizzazione assicurano prestazioni
energetiche in linea con quanto previsto dalla vigente
normativa.
Come dicevo, le agevolazioni fiscali e contributi nazionali e
regionali, nonché alcune normative di settore, hanno innescato una
tendenza all'aumento del numero di interventi di efficientamento
energetico che negli ultimi anni, soprattutto il bonus 110, hanno
dato un'accelerazione i cui risultati non sono ancora descrivibili
in termini numerici, ma sicuramente contribuiranno al perseguimento
dell'obiettivo di efficientamento. È opportuno quindi, e qui forse
veniamo alla risposta, attendere il concludere e definirsi di
queste misure prima di intraprendere delle azioni regionali che, da
un lato, rischierebbero di sovracompensare e, dall'altro, di non
avere un'efficacia. quindi attendere il concludersi e il definirsi
di queste misure per poi porre in atto quanto richiesto.
Presidente -
Replica il consigliere Marquis.
Marquis (FI) -
Non so da dove cominciare, perché mi
aspettavo una risposta all'interrogazione che ho fatto; lei mi ha
fatto un lungo discorso ma, in realtà, non ha risposto
all'interrogazione.
Cerco di rappresentare quella che è la situazione. Nel dicembre
2021 era stato sottoscritto da me, come primo firmatario, un ordine
del giorno che è stato sottoscritto anche da tutti i capigruppo,
allora di maggioranza, il quale è stato votato all'unanimità in
tutto il Consiglio. Quest'ordine del giorno si prefiggeva di
rilanciare l'approccio al tema casa, ma il tema casa ha 360 gradi,
perché è sempre stato gestito in modo frammentato. Se andiamo
leggere tutte le premesse di quell'iniziativa, si diceva che
bisognava fare una valutazione complessiva sotto diversi profili,
perché il tema casa interessa una multidisciplinarietà di fattori:
si partiva dalla parte urbanistica, della semplificazione, della
sburocratizzazione amministrativa. L'altro tema era quello fiscale:
capire cosa si può fare nella nostra autonomia a livello di
fiscalità. La terza
volée
era il discorso della tassazione
sull'IMU e le varie tasse anche locali.
Era tutto un ragionamento complessivo per cercare da una parte
di ottenere l'obiettivo di riqualificare anche energeticamente il
più possibile i fabbricati valdostani, ma dall'altra di
rivitalizzare l'economia, tant'è che è stato molto apprezzato
quell'ordine del giorno e ci si è dati un obiettivo: 120 giorni per
predisporre un piano di approccio a questo tema.
Purtroppo non è stato fatto niente da allora ad adesso. Io non
penso che qui dentro ci siano delle persone che non sono in grado
di intendere e di volere: quando è stato sottoscritto un ordine del
giorno e approvato, con cui si è domandato di fare un piano entro
120 giorni, si sapeva già che c'era il PEAR, che c'erano le leggi
nazionali, che c'era tutta un'altra serie di sovrapposizioni
normative; c'era piena consapevolezza. È stato preso un impegno,
perché non siamo qui a giocare quando si sottopongono le
iniziative. Si discute, ci si confronta e, alla fine, si arriva a
una determinazione per dare poi attuazione, non è che produciamo
solo della carta inutile. Quindi, il Consiglio ha impegnato il
Governo regionale a predisporre questo piano, che se ne è fatto
carico. Non si è fatto niente.
Allora la domanda che si chiedeva è: lei che è il nuovo
assessore, vuole prendere in carico questo problema? E in quali
tempi eventualmente si sente di impegnarsi per predisporre questo
piano?  Traduco la sua risposta: non c'è niente da fare
fintanto che non ci saranno tutte le normative nuove nazionali.
Questo sta a significare però, in estrema sintesi, che non ci si
vuole prendere carico del problema e si ritiene che la Valle
d'Aosta non possa fornire nessun contributo nella gestione della
sua autonomia su quest'argomento. Francamente è un peccato, perché
è un tema questo che meriterebbe tutt'altra attenzione da parte
della politica.
C'è molto spazio, secondo me, per andare incontro alle esigenze
dei cittadini, per andare incontro alle esigenze delle imprese, per
incentivare la riqualificazione del patrimonio edilizio. Basterebbe
già anche agire a livello di semplificazione. Tutti i giorni si
sente la gente e le difficoltà che vive nell'approcciare queste
tematiche. L'obiettivo era di creare un tavolo multidisciplinare
per approcciare a questo problema, trovare una soluzione e fare un
passo avanti per mettere nelle condizioni i valdostani di poter
gestire meglio il patrimonio edilizio e per rivitalizzare
l'economia e il lavoro.
Spiace, dalla sua risposta, capire che non ce n'è, che non c'è
la volontà di affrontare l'argomento.
