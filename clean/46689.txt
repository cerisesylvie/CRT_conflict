Classificazione
ASSISTENZA SOCIALE



Oggetto del Consiglio n. 3075 del 20 dicembre 2023 - Resoconto
OGGETTO N. 3075/XVI - Interpellanza: "Intenzioni e azioni
messe in campo dal Governo regionale per risolvere la questione
AIDO Valle d'Aosta".
Bertin (Presidente) -
Punto n. 25. Ha chiesto la parola
il consigliere Distort, ne ha facoltà.
Distort (LEGA VDA) -
Si tratta della questione AIDO
nazionale e AIDO Valle d'Aosta. L'argomento è già approdato in aula
in varie occasioni: a maggio del 2021, con una risoluzione:
sostegno all'AIDO Valle d'Aosta, che ha ricevuto l'approvazione
all'unanimità del Consiglio regionale poi a novembre 2022 con
un'interrogazione a risposta immediata: informazioni in merito alle
azioni messe in campo per sospendere la scelta di commissariamento
dell'AIDO della Valle d'Aosta.
Ora, con questa interpellanza vogliamo riportare all'attenzione
dell'Aula la questione tuttora irrisolta, anzi ulteriormente
complicata, ai danni dell'AIDO Valle d'Aosta. Probabilmente il
Governo regionale non potrà risolvere la questione che nemmeno a
livello parlamentare ha finora trovato una soluzione, ma non
possiamo tacere sull'azione che l'AIDO nazionale ha compiuto ai
danni del Direttivo AIDO della Valle d'Aosta.
Riassumo brevemente la cronistoria dei rapporti tra AIDO
nazionale e AIDO Valle d'Aosta: nel 2020, a seguito delle modifiche
contenute nella revisione dello statuto di AIDO nazionale, l'AIDO
Valle d'Aosta chiedeva di poter mantenere un unico gruppo regionale
in deroga alle disposizioni del nuovo statuto, come era stato
tradizionalmente e come più volte sollecitato dal proprio Direttivo
in ragione della realtà numerica e territoriale della Regione. La
richiesta non è stata accolta, a tale diniego l'AIDO Valle d'Aosta
ha tentato di formare più gruppi comunali, ma la realtà
territoriale e le caratteristiche demografiche della Regione hanno
reso questo obiettivo impraticabile. Nel 2021 si è esplicitata
l'azione di commissariamento dell'AIDO Valle d'Aosta, con
successiva espulsione dei soci del Direttivo e la restituzione dei
testamenti olografi. Tra il 2021 e il 2022, parallelamente alla
rotazione dei Commissari, si sono svolti incontri sul territorio
per individuare una soluzione alternativa al commissariamento; a
maggio 2023 si è svolta una riunione per la ricostruzione di AIDO
Valle d'Aosta presso la sala della BCC, dalla quale era emersa la
proposta da parte del Vicepresidente nazionale di avviare un
percorso di collaborazione che prevedeva la reintegrazione dei
membri del Direttivo precedentemente sciolto, ipotizzando anche una
deroga allo statuto nazionale per permettere la costituzione di un
unico gruppo regionale AIDO in Valle d'Aosta, come era stato prima
della modifica dello statuto. Sembrava che si fosse risolta la
questione, ma a seguito di tale riunione, a formalizzazione di
quanto emerso, in data 10 maggio, l'ex Direttivo AIDO Valle
d'Aosta, come richiesto dal Presidente nazionale, ha riassunto e
inviato via PEC gli elementi dell'accordo che si erano
semplicemente espressi in termini verbali, quindi riassumere e
spedire via PEC per formalizzare quanto era stato emerso da
quell'incontro. A tutt'oggi l'ex Direttivo AIDO Valle d'Aosta non
ha ricevuto alcuna risposta ufficiale alla lettera inviata, almeno
da quanto mi risulta... quanto era alla redazione della presente
interpellanza. In data 15 novembre, recentemente, il deputato
Franco Manes ha interrogato il ministro del lavoro Calderone in
merito alla situazione che persiste dal 2021 tra AIDO nazionale e
AIDO Valle d'Aosta, alla cui interrogazione il Ministro ha
risposto: "Benché il dibattito in questione non rientri nella
competenza del Ministero, è evidente un interessamento alla
questione nelle sedi competenti". Questa è la cronistoria.
Ora, tornando al senso politico ed etico dell'interpellanza, si
evidenzia che la vicenda che regola i rapporti descritti tra AIDO
nazionale e AIDO Valle d'Aosta, oltre a rientrare nella dialettica
tra realtà peculiare del nostro territorio rispetto alle dinamiche
di carattere nazionale, interessa il principio stesso della cultura
del dono, che risulta essere la vera vittima di questa contesa.
Permettetemi di dire, come donatore, perché come tanti di voi, come
tanti Valdostani... la Valle d'Aosta, tra l'altro, conta la più
alta percentuale rispetto agli abitanti, di partecipazione e
coinvolgimento a questa iniziativa particolarmente virtuosa.
Permettetemi di esprimere il mio sconcerto per la dinamica messa in
atto dall'AIDO nazionale in confronto del Direttivo regionale, dopo
decenni di sua attività di volontariato, di impegno, di
sensibilizzazione; non è solo campanilismo, è proprio un senso di
chiarezza e di consapevolezza di fronte a una situazione etica che
richiede una delicatezza infinita.
Tutto ciò premesso, con questa iniziativa, interpelliamo il
Governo regionale per conoscere quali sono state a oggi le azioni
messe in campo per risolvere la contesa in questione a favore
dell'AIDO Valle d'Aosta in ottemperanza agli impegni di cui alla
citata risoluzione e, secondo quesito, se e come intenda porsi
all'interno del dialogo della conflittualità tra AIDO nazionale e
AIDO Valle d'Aosta, al fine di dare il proprio contributo per il
raggiungimento dell'obiettivo di ottenere una deroga allo Statuto
nazionale e la reintegrazione dei membri del Direttivo
precedentemente sciolto.
Presidente
- Ha chiesto la parola il presidente della
Regione, ne ha facoltà.
Testolin (UV) -
In premessa ringrazio il collega Distort,
che ha voluto ripercorrere sostanzialmente la vicenda e sarà quello
che in qualche modo farò anch'io, ma è una vicenda che ci accomuna
proprio per il percorso che è stato sottolineato anche di
condivisione in quest'aula di quelle che potevano essere le
iniziative a supporto di un operato assolutamente coscienzioso e
puntuale dell'AIDO Valle d'Aosta e non altrettanto di quello che è
successo a livello nazionale, quindi questo è un po' il contesto,
il quadro, la cornice in cui ci muoviamo e ci troviamo
assolutamente allineati.
Come dice giustamente nella sua interpellanza il consigliere
Distort, la principale vittima di questa situazione è la cultura
del dono; per il resto lo stesso ministro del lavoro e delle
politiche sociali, Marina Elvira Calderone rispondendo
all'onorevole Manes ha comunicato che il Ministero e quindi tanto
meno la Regione non può adottare iniziative in grado di incidere
sulla sfera di autonomia propria degli enti del terzo settore come
le decisioni di commissariamento, scioglimento e chiusura delle
sedi territoriali.
Spiace constatare come in questa vicenda vi sia stata una
posizione burocratica e rigida da parte degli organi centrali
dell'AIDO, dimenticando il lungo e importante operato dei
componenti del Consiglio direttivo di AIDO Valle d'Aosta, che è
stato di assoluto rilievo e traino nella crescita del volontariato
nella nostra regione; è stato addirittura difficile avere
un'interlocuzione diretta e trasparente con gli organi centrali di
AIDO. Fin dal 2021 sono state assunte decisioni estreme e in
qualche modo umilianti per i rappresentanti valdostani
dell'Associazione che hanno subito non solo l'espulsione ma
addirittura l'annullamento delle loro manifestazioni di volontà:
una chiusura al dialogo che ha portato al fallimento
dell'intervento di commissariamento di cui hanno dovuto prendere
atto i cinque successivi Commissari straordinari dell'AIDO Valle
d'Aosta che si sono succeduti dal 2021. Una soluzione pareva essere
prossima nella primavera scorsa quando un'ipotesi di reintegro
degli espulsi di riconoscimento della particolarità della
situazione valdostana era stata messa sul tavolo, ma, a quanto
pare, nonostante gli ex componenti del Direttivo valdostano abbiano
accettato la proposta, non sono ancora seguiti atti concreti in
questo senso.
Accogliendo favorevolmente quindi la disponibilità del ministro
Calderone a interessarsi di questa situazione, come Governo
regionale, siamo, come sempre, a disposizione per collaborare e in
questo senso abbiamo sollecitato nelle interlocuzioni con gli
uffici proprio della ministra Calderone, che è stata, come citato,
nel mese di ottobre presente in Valle d'Aosta e ha manifestato la
disponibilità ad interessarsi rispetto a questo
dossier
, per
cui, in collaborazione e a disposizione anche del Governo
nazionale, ci siamo messi a disposizione e, come anche ben
precisato peraltro dall'onorevole Manes, si continua a denunciare
un atteggiamento senza poter però avere delle azioni concrete da
mettere sul tavolo per sbloccare definitivamente questa
impasse
.
Presidente
- Per la replica, la parola al consigliere
Distort.
Distort (LEGA VDA) -
Grazie anche, presidente Testolin,
per la risposta che ribadisce una sorta di allineamento allo stesso
spirito che anima questa interpellanza, che vuole far sì che il
Governo regionale spenda tutte le carte possibili, ben sapendo che
chiaramente le norme che regolano la gestione degli enti del terzo
settore hanno la loro autonomia, però è altrettanto chiaro che
amministrare non significa solo applicare norme, regolamenti,
leggi, ma significa anche gestire i conflitti e spendersi per
gestire la conflittualità anche in qualcosa che esula dalla diretta
applicazione delle competenze. Sotto questo punto di vista, e
questo lo riconosco, ciò non toglie il fatto che ci sono situazioni
per le quali risuona il celebre richiamo di Sant'Agostino:
silere non possum
, tacere non posso; questa è una di queste
situazioni, dobbiamo avere la coerenza e il coraggio di far sentire
la nostra voce per dire quello che pensiamo e per difendere ciò che
crediamo giusto.
Permettetemi poi di precisare che se queste dinamiche di
rapporto riguardassero un settore con una missione meno etica,
potremmo anche capirle, magari non giustificarle, ma capirle,
sinceramente davvero, ribadisco come già detto prima, è
sconcertante che una situazione tale si generi in un ambito che
entra nella delicatissima etica del dono, dove oggetto del dono
sono gli organi umani, in una sorta di sacra trasmissione della
vita da un individuo all'altro e dove, tra l'altro, questa offerta
di sé, che non è semplicemente celebrazione retorica, ma è
veramente applicazione del dono che passa da una vita a un'altra,
passa attraverso l'attività quotidiana di persone che si sono
impegnate in decenni, parlo del Direttivo, parlo delle figure
presenti nei precedenti direttivi, quindi tutto questo, che è
passato attraverso una storia, un impegno, viene trattato in questo
modo. Veramente, ecco,
silere non possum
, non possiamo
tacere.
C'era in conclusione dico un grande pensatore e teologo, un
certo Henri de Lubac, diventato poi Cardinale, che diceva in un
altro contesto, ma molto pertinente a questo tema: "Non è niente
soffrire per qualcosa in cui riponiamo la nostra fiducia, molto
peggio è soffrire a causa di questo qualcosa", ecco, penso che
questa riflessione sia perfettamente rappresentativa del rapporto
che AIDO nazionale ha messo in atto nei confronti del Direttivo
regionale. Comunque ringrazio ancora per la risposta, permettetemi
di riaffermare l'invito a spendere tutte le energie possibili per
contribuire, per quanto di nostra competenza, alla soluzione di
questa paradossale presa di posizione.
Presidente
- Con il punto n. 25 all'ordine del giorno si
concludono i lavori di oggi del Consiglio regionale, riprenderanno
domani alle ore 9.
---
La seduta termina alle ore 20:00.
