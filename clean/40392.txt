Classificazione
INDUSTRIA



Oggetto del Consiglio n. 3197 del 6 febbraio 2018 - Resoconto
OGGETTO N. 3197/XIV - Interrogazione: "Notizie sullo stato di
avanzamento dell'insediamento presso l'immobile ex-Tecdis in Comune
di Châtillon".
Farcoz (Presidente)
- Punto n. 11 all'ordine del
giorno.
La parole à l'Assesseur Guichardaz pour la réponse.
Guichardaz (PD-SIN.VDA) -
Intanto una premessa che spero
non venga letta dai colleghi come un preambolo inutile ai fini
dell'iniziativa, ma piuttosto come un contributo alla discussione.
Le modalità di insediamento delle attività industriali negli
immobili di proprietà regionale, come ho avuto modo di spiegare più
volte in questi mesi, seguono
iter
ben precisi e,
naturalmente, la parte politica non può
bypassare
o
trascurare iter stabiliti da disposizioni regionali e nazionali e
da specifici atti amministrativi. Faccio questa precisazione perché
qualcuno è convinto che basti volere per potere e cioè che la mera
disponibilità degli immobili, in questo caso di quelli industriali
da parte della proprietà, sia
conditio
sufficiente per
mettere in piedi operazioni di locazione o di compravendita. Non
parlo di certo dei colleghi Chatrian, Roscio e Marquis che
conoscono molto bene la questione.
I colleghi sanno bene che a tutela dell'Amministrazione, degli
interessi pubblici e degli stessi soggetti interessati - gli
imprenditori, ma anche gli enti creditizi e naturalmente la
proprietà pubblica (noi) - esistono modalità molto stringenti
previste da norme e da atti amministrativi che devono essere
rigorosamente rispettate per evitare l'invalidazione delle
procedure degli atti e quindi il vanificarsi di percorsi, di
negoziati che dovrebbero ingenerare utilità per la regione, per gli
imprenditori coinvolti e per il territorio, lavoratori compresi. In
più, e lo dico a margine, oltre alle procedure esistono poi i
controlli ad opera delle autorità contabili ad esempio, che
impongono grande prudenza e estrema trasparenza nelle motivazioni,
nelle modalità di cessione del bene, nelle forme di garanzia e di
finanziamento. Con questo non voglio dire che la politica non abbia
un ruolo importante nella pianificazione e nello sviluppo del
tessuto industriale, anzi è compito nostro adottare i migliori e
più efficaci strumenti affinché le imprese trovino nella nostra
regione condizioni favorevoli per insediarsi con benefici per
tutti, lavoratori compresi. Di questo abbiamo già però ampiamente
parlato con il collega Marquis in più occasioni.
Per operare con ancora più efficacia abbiamo quindi avviato un
duplice ragionamento: da una parte, stiamo valutando l'opportunità
di attivare un grande e unico piano di alienazione e valorizzazione
degli immobili a vocazione industriale di proprietà della Regione,
in modo da fornire finalmente un quadro organico e generale delle
nostre opportunità di insediamento e da avere un'idea più precisa
circa l'interesse che tali immobili sono in grado di suscitare;
dall'altra, stiamo lavorando su strumenti organizzativi legislativi
che in qualche modo, compatibilmente con le regole stringenti sulle
società partecipate (penso alla cosiddetta "legge Madia"),
permettano agli Amministratori pubblici di fare una vera ed
efficace politica industriale in sinergia con VdA Structure, che ha
il compito di gestire le proprietà immobiliari, ma oggi ha spazi
ridottissimi per decidere strategie di insediamento, per capire se
sia più utile indirizzare in una direzione o nell'altra la
vocazione produttiva di un territorio o di un bene immobile. VdA
Structure oggi gestisce le pratiche insediative limitandosi
praticamente a seguire l'iter facendo un po' da notaio e da garante
delle procedure che vedono anche altri attori coinvolti: ad esempio
Finaosta, le autorità che valutano l'impatto ambientale o gli
uffici del nostro Assessorato.
Chiedo scusa per la divagazione, colleghi, però è necessaria per
inquadrare la vostra iniziativa, soprattutto ad uso di coloro che
non sono pratici di questa complessa tematica, e anche per
ricollegarmi al vostro primo "Considerate" che richiama in termini
più generali la problematica degli insediamenti industriali e delle
relative ricadute occupazionali.
Per parlare dell'area ex-Tecdis, segnalo che sono terminati gli
incontri tra le strutture tecniche di VdA Structure e la Tre M 3
S.r.l.. Ricordo che il verbale congiunto tra imprese e VdA
Structure è stato sottoscritto l'11 maggio 2017 e da quella data è
partito il complesso iter che ha visto una fase informativa di
primo contatto e una fase istruttoria molto complessa: fasi
previste dalla DGR n. 1883/2015, che tra le altre cose prevede la
presentazione dell'istanza di insediamento presso il lotto, il
relativo parere di VdA Structure, di Finaosta, dell'Assessorato
delle attività produttive, una successiva DGR di autorizzazione per
la stipula del contratto di insediamento (nel caso specifico la n.
1820/2017) e, infine, la stesura definitiva del contratto utile a
recepire gli articolati aspetti tecnico-giuridici connessi
all'insediamento, che inizialmente sarà di millequattrocento metri
quadrati, ma con l'intenzione manifestata dall'impresa di ampliarsi
successivamente fino a 6.600 metri quadrati e con opzione per
ulteriori 2.400 metri quadrati, il tutto da concordare naturalmente
e autorizzare con le dovute modalità. Preciso solo che la DGR n.
1833/2015, a tutela
in primis
dei conduttori, individua un
termine temporale di stipula del contratto entro trenta giorni
dalla deliberazione autorizzativa della Giunta, salvo casi
motivati. Nello specifico, i due soggetti interessati (il locatario
e il conduttore) hanno ritenuto consensualmente - almeno così ci è
stato formalizzato con specifiche note da parte sia di VdA
Structure che della società Tre M 3 S.r.l. - di prendersi un tempo
un po' più lungo rispetto ai canonici trenta giorni per chiarire
alcuni impegni reciproci. Gli interessati assicurano comunque di
essere a buon punto con la procedura insediativa che, salvo
imprevisti, potrà arrivare all'approvazione e sottoscrizione del
contratto di locazione nel termine di circa due settimane.
Président
- La
parole au collègue Chatrian pour la
réplique.
Chatrian (ALPE) -
Abbiamo voluto presentare questa
iniziativa e localizzarla nella media Valle (Châtillon e
Saint-Vincent) per diversi motivi, ma i principali sono che negli
ultimi anni in Valle d'Aosta si è investito parecchio in due poli
principali: Pépinières d'Entreprises ad Aosta e Pépinières a
Pont-Saint-Martin. L'insediamento di proprietà pubblica più
"orfano", se così si può dire, era a Châtillon, anche se per il
tramite di VdA Structure.
Per quanto riguarda l'
iter
, il sottoscritto, il collega
Assessore Roscio e il Presidente Marquis eravamo (e siamo) a
conoscenza di cosa è stato fatto a maggio 2017 e nei mesi seguenti,
ma l'obiettivo di questa nostra iniziativa era conoscere i
successivi passi fatti. Grazie del preambolo che ci ha fatto, anche
se, secondo me, chi ci sarà nella prossima legislatura dovrà
comunque modificare l'attore principale, perché così com'è non
funziona, siamo molto scarsi. Tanti e troppi sono gli attori che
intervengono, alla fine l'interlocutore perde tempo, non sa dove
deve muoversi e, se ha un minimo interesse ad investire, forse
glielo facciamo passare al più presto invece di dargli delle
possibilità. Detto questo, un piccolo primo passo è stato fatto se
fra qualche settimana firmerete il contratto di locazione. Peccato
che questo sia solo un primo inizio, perché - se ho capito bene -
dei 6.000 metri a disposizione, com'era stato sottoscritto e
accordato, una parte inizierà da subito con 2.400 e poi si
proseguirà e si amplierà.
Quello che vogliamo chiederle e mettere in evidenza, collega
Guichardaz, è di mettere in moto la parte amministrativa, perché è
lenta, è carente, ogni singolo attore ha il suo piccolo orticello e
sovente perdiamo di vista il perimetro più largo. Nel momento in
cui un imprenditore decide di investire, il pubblico deve essere
più bravo, più rapido a creargli le condizioni.
Monitoreremo sicuramente quello che avverrà fra qualche
settimana. Il nostro unico obiettivo è che il pubblico faccia il
pubblico, ma deve farlo meglio, perché ad oggi i tempi sono troppo
lunghi e le risposte sono lente. Speriamo che sia l'inizio per
creare posti di lavoro da una parte e, dall'altra, per aumentare la
produttività, i nostri piccoli numeri la cui sommatoria può però
fare la differenza. Ritengo che quella zona abbia bisogno di
risposte e, se un imprenditore è interessato ad investire, creiamo
tutte le condizioni per poterlo fare al più presto, affinché sia
sostenibile per il pubblico, per la società e per tutta la comunità
valdostana.
Dalle ore 10:25 assume la presidenza il Vicepresidente
Grosjean.
