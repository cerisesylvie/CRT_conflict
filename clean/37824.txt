Classificazione
TRASPORTI E VIABILITÀ
Viabilità



Oggetto del Consiglio n. 1486 del 20 ottobre 2015 - Resoconto
OGGETTO N. 1486/XIV - Interrogazione a risposta immediata:
"Realizzazione dei lavori sulla Strada statale 26 nei tratti
compresi tra Donnas e Châtillon".
Presidente -
La parola al collega Bertschy.
Bertschy (UVP)
- Grazie Presidente.
Assessore, sollecitati dai cittadini preoccupati dal fatto che
si rischia di trovarsi nel breve periodo senza cantieri, abbiamo
chiesto se state intervenendo politicamente per far sì che ciò non
accada. Soprattutto abbiamo potuto valutare i buoni servizi che
vengono dati lungo la statale: prima di tutto la possibilità di
parecchie soste lungo il tragitto nel salire e scendere dalla
capitale, soste che ti permettono di rilassarti lungo il viaggio,
di apprezzare il panorama, sempre bello in Valle d'Aosta...vabbè,
magari con qualche scarico delle macchine, a finestrini aperti, che
non è così gradito, oppure capita qualche volta di fermarsi in
galleria...ma si prova anche l'emozione di fermarsi di notte!
Soprattutto in questo periodo viene offerto un servizio: guarda la
"
desarpa
" (traduzione letterale dal patois: "discesa dagli
alpeggi") dalla macchina, perché se tu hai la fortuna di essere
dietro la
desarpa
...beh, se sei in prima linea ti vedi -
permettetemi il termine - il culo delle mucche, oppure la parte
retrostante delle macchine, ma se sei dall'altra parte il servizio
è completo, vedi passare tutte le mucche, una a una; le puoi
contare, le puoi valutare, se hanno fatto anche una buona stagione
oppure no, e poi vedi passare tutte le macchine dietro e quando
arriva il verde, dici: non passo, aspetto ancora un po', e poi
torna il rosso e vedi passare tutte le macchine, anche le
Volkswagen, e poi arriva il verde e non passi di nuovo, aspetti e
dici: me ne guardo ancora un po'. Ad un certo punto passa un po' di
tempo, si riesce a passare e mentre passi dici: cavolo, speriamo
che non mi tolgano questa possibilità per la prossima volta, e poi
dici: speriamo che in cantiere non ci sia troppa gente...passi, non
vedi nessuno e ti tranquillizzi, e poi dici: no, probabilmente
anche per la prossima volta sarà così... E allora, per godere
ancora in coda, vi chiediamo se state facendo qualche cosa oppure
se ci toglierete questi servizi. Sappiamo che è l'ANAS che
interviene, però sappiamo anche che il "potente" Assessore Baccega
quando vuole si fa sentire.
Presidente -
Grazie collega. La parola all'Assessore
Baccega.
Baccega (SA) -
Grazie Presidente.
Collega Bertschy, la sua sollecitazione è stata molto simpatica.
Devo dire, come lei sa, che il Capo compartimento ultimamente è
cambiato, abbiamo conosciuto il Capo compartimento nuovo soltanto
venerdì scorso. Abbiamo iniziato un rapporto che è il rapporto di
collaborazione che c'è sempre stato con ANAS in questa Regione,
efficace per i tanti interventi che si sono attivati e completati
nella nostra Regione. In realtà, normalmente i confronti sono stati
improntati sempre allo studio delle soluzioni più efficienti per la
sicurezza di chi interviene, ma soprattutto degli automobilisti, e
soprattutto cercando di creare meno disagio possibile.
Per quanto riguarda i cantieri che creano momentaneo disagio, il
viadotto a cascata sulla Statale 26 che è compreso tra i comuni di
Donnas e Châtillon per il quale è stato posizionato l'impianto
semaforico per la limitazione del traffico, sono in corso questi
interventi: lavori di manutenzione straordinaria per i ripristini
strutturali corticali profondi con eventuali rinforzi e
impermeabilizzazioni degli impalcati e regimentazione delle acque
di piattaforma, ripristino giunti di dilatazione, sostituzione
degli appoggi e adeguamento delle barriere di protezione. La
notizia è che l'ultimazione dei lavori è prevista per il 23
novembre del 2015. Anche i due viadotti Cillian e Marmore sono
interessati da lavori di manutenzione dello stesso tipo, con le
stesse caratteristiche tecniche e, in questo caso, l'ultimazione
dei lavori è prevista per il 7 novembre, quindi più vicina. Nel
comune di Montjovet invece si sta provvedendo ai lavori per la
protezione della sede viabile dalla caduta massi a seguito di
quell'evento di caduta massi del luglio scorso. In questo caso si è
effettuato un intervento di messa in sicurezza urgente della parete
rocciosa. Questo intervento lo ha fatto il nostro compartimento, la
nostra struttura, e al momento sono in corso le verifiche
necessarie alla definizione dell'intervento di completamento della
parete rocciosa che presenta ancora un grado di pericolo per il
quale è necessario completare la messa in sicurezza. In questo
settore il versante risulta fortemente disarticolato. Al momento
non è indicata una fine lavori e però ho della documentazione
fotografica dalla quale si evince chiaramente che è necessario
provvedere alla fine dei lavori per poter tornare, quanto prima, ad
una normale viabilità.
Presidente -
La parola al collega Bertschy.
Bertschy (UVP) -
Sì, cercherò di essere rapido.
Intanto noi siamo assolutamente favorevoli che vengano fatti
interventi sulle strade per la messa in sicurezza innanzitutto, e
poi più soldi vengono spesi in Valle d'Aosta e più siamo contenti.
Certamente, se avessimo anche la fortuna di vedere qualche ditta
valdostana in più ci farebbe ancora più piacere. Detto questo, il
problema non è che cosa si fa, il problema è far capire - e questo
lo possono fare solo i politici - che in Valle d'Aosta purtroppo
non siamo per esempio a Caserta. La ditta che lavora a Donnas è di
Caserta, dove probabilmente hanno richieste di strade...non lo so,
noi abbiamo una strada e poi abbiamo una roba di lusso, che si può
frequentare quando ti hanno messo lo stipendio in banca, quella
strada lì la puoi usare se c'è un po' di rispetto per i valdostani.
Tra Bard e Donnas - credo che lei conosca - si potrebbe passare per
la strada romana, ma non si può passare, i sentieri sono chiusi,
c'è solo quella strada lì. Se uno apre 300 metri di cantiere e ci
ficca un semaforo è chiaro che la coda si allunga, quanto meno
lavorare come si lavora in condizioni autostradali: cantieri corti,
turni prolungati, se possibile, e fare in modo che i lavori durino
il meno possibile, e il sabato e la domenica libertà di
circolazione. Quindi emettete una specie di circolare, fate quello
che potete e fatevi sentire, ma fate capire che in Valle d'Aosta
l'unica strada che oggi i valdostani possono usare è la Statale. Mi
scuso per questi venti secondi in più, ma bisogna trasmettere anche
un qualcosa di politico da parte nostra, come opposizione, per far
capire che quando si apre un cantiere lo si deve chiudere il più
velocemente possibile!
Detto questo, chiaramente non possiamo imputare la colpa alla
desarpa
, perché almeno i nostri poveri contadini possano
tornare a casa tranquilli, senza che una macchina o l'altra passi
loro addosso...lo dico perché c'è un serio pericolo per tutti. Mi
dispiace per questo minuto che mi prendo, ma posso garantire che
c'è stato pericolo per coloro che accompagnavano e ritornavano in
stalla e per tutti quelli che dovevano transitare sulla Statale in
questo periodo. Grazie.
Presidente -
Grazie collega. Punto 3.02 all'ordine del
giorno.
