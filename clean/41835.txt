Classificazione
ASSETTO DEL TERRITORIO
Difesa ed uso del suolo - Sistemazione idrogeologica



Oggetto del Consiglio n. 858 del 25 luglio 2019 - Resoconto
OGGETTO N. 858/XV - Interrogazione: "Verifica dell'efficacia
degli interventi di sistemazione dei terreni effettuati dal
Consorzio di miglioramento fondiario "Rivo Val" nel Comune di
Nus".
Rini (Presidente) -
Punto 6 all'ordine del giorno.
Per la risposta, la parola all'assessore Viérin.
Viérin (AV)
- Grazie ai colleghi per questa iniziativa.
Avevo avuto modo di effettuare personalmente un sopralluogo nel
2017 nella zona di Plantayes, che è uno dei riordini che è stato
oggetto di finanziamento negli anni, come ricordato nelle premesse
dell'interrogazione. È un intervento che, assieme ad altri
effettuati nel passato, ha un iter attraverso un finanziamento,
come ricordato, che poi nelle percentuali è stato modificato negli
anni. È un intervento che viene fatto a fronte di un finanziamento
al consorzio stesso, ovviamente di diritto privato molto importante
sul territorio come realtà, che si occupa poi di inserire una serie
di puntuali interventi che vengono effettivamente poi verificati,
sia da parte degli uffici, ma anche per quanto riguarda la
direzione lavori. Esistono delle linee guida sull'ammissibilità al
contributo rispetto alle opere di miglioramento fondiario, quindi
il compendio tecnico agronomico che è stato approvato nel 2012 è
quello che poi va un po' a regolare tutto quello che avviene in
termini di intervento.
I soggetti che sono ammessi, tra cui i consorzi, hanno in questo
caso sistemato e migliorato i terreni agrari in un territorio che
aveva effettivamente delle difficoltà, essendo un intervento che
prima dell'esecuzione presentava nel comprensorio di Plantayes una
morfologia molto accidentata, con pendenze che avevano elevate
percentuali. I terreni, che erano ex vigneti abbandonati da anni ed
erano in buona parte colonizzati da vegetazione arbustiva.
Considerata la vocazione a vigneto del comprensorio e le
aspettative dei proprietari, sia nell'assemblea dell'ottobre del
2005, sia nelle varie sedi e nell'assemblea di novembre 2013, il
progetto prevedeva il rimodellamento del territorio con riduzione
delle pendenze, realizzazione di una viabilità rurale tra i fondi,
costruzione di murature in pietrame, malta in sostituzione degli
antichi muretti e realizzazione di idoneo impianto irriguo con
bocchetti di erogazione.
Ho cercato di fare ricostruire ai tecnici un po' la
ratio
di quell'intervento che, ripeto, ero andato a visitare
personalmente, perché c'erano dei problemi di completamento sul
secondo lotto. È una zona per la quale ci sono delle difficoltà
anche a trovare delle persone interessate effettivamente a
coltivare a vitigno. Era questo il motivo per cui era stato
effettuato quel sopralluogo.
Riguardo alle segnalazioni di alcune criticità che sono emerse
dopo l'ultimazione dei lavori si può sicuramente asserire, questo
dicono i tecnici, che il progetto finanziato ha rispettato le
operazioni previste in casi similari, cioè la fase dello scotico di
materiale fertile, perché non sempre è consentito per le norme
ambientali il riporto di terreno non compatibile con la morfologia
del luogo. Lo scotico del materiale fertile disponibile e la sua
omogenea distribuzione su tutta l'area di cantiere è stata in
qualche modo, assieme allo spietramento superficiale effettuato,
consono al progetto originario. Eventuali ulteriori opere di
spietramento profondo, mediamente di 80 centimetri, sono da
ritenersi operazioni agronomiche e culturali a carico della singola
azienda agricola e non del consorzio, a meno che non ci sia,
appunto, una rivisitazione d'insieme da parte del consorzio di
miglioramento fondiario.
Per quanto riguarda l'attecchimento delle viti, ho richiesto ai
tecnici di mettere in campo le probabili cause. Vengono codificate
in questo caso le cause di mortalità delle barbatelle, che possono
essere molteplici e non sono facilmente deducibili, considerando
che tale fenomeno non ha interessato l'intero comprensorio, ma solo
alcune zone.
Tutto ciò premesso, per venire concretamente alle richieste,
intanto sarà mia cura effettuare un nuovo sopralluogo. Per quanto
riguarda ciò che è stato fatto, il controllo che le prescrizioni
progettuali siano rispettate e che l'esecuzione dei lavori sia
corretta è demandato, oltre che al consorzio di miglioramento
fondiario nella sua qualità di committente, al direttore dei lavori
nominato dallo stesso consorzio, con la collaborazione in questo
caso del RUP (responsabile unico del procedimento) incaricato come
supporto della direzione lavori. Dopodiché, visto che l'importo
complessivo era consistente, il consorzio, prima di liquidare il
saldo dei lavori all'impresa esecutrice, ha richiesto il collaudo
tecnico amministrativo delle opere, ai sensi della normativa
vigente in materia di appalti pubblici, a un tecnico libero
professionista qualificato.
Il controllo amministrativo della pratica, ai fini della
liquidazione del relativo contributo da parte del responsabile
dell'istruttoria, è avvenuto secondo le modalità previste dalla
delibera del novembre 2018, allegato a). Il controllo
amministrativo prevede all'articolo 43 anche alcuni controlli
in
loco
, eseguibili a ogni stato di avanzamento dei lavori.
Per ciò che concerne la seconda questione, nella richiesta di
riattivazione dei riordini fondiari in corso prevista dalla legge
n. 20 del 2012, il consorzio promotore del riordino ha richiesto il
finanziamento per il completamento del secondo e ultimo lotto dei
lavori. Tali opere sono similari a quelle del primo lotto già
eseguito e prevedono la sistemazione e il miglioramento dei terreni
destinati a essere coltivati a vigneto, la realizzazione di
apposita viabilità rurale e la costruzione di un impianto di
irrigazione. Il progetto esecutivo delle opere è in fase di stesura
definitiva, dopodiché potrà essere inoltrato agli uffici
competenti. Io credo che sarà importante magari raccogliere
puntualmente le questioni sollevate, laddove ci potessero
effettivamente essere delle criticità. Sarà nostra cura effettuare
un ulteriore sopralluogo, anche in base al secondo e ultimo lotto
che completerà quello che è stato uno dei riordini che negli anni
sono stati finanziati.
Presidente -
Per la replica, la parola al collega
Bertin.
Bertin (RC-AC)
- Non entrerò nel dettaglio di questo
intervento specifico che ha evidenziato palesemente dei problemi,
come rilevato anche da lei. Addirittura c'è il rischio di non
trovare delle persone che coltivino questi terreni, anche perché
l'intervento realizzato potrebbe alla fine non ottenere i risultati
voluti, che corrispondevano al recupero dell'intera zona a uso
vinicolo. Perciò, al di là della questione specifica che ha
evidenziato dei problemi, c'è anche un aspetto generale: con gli
interventi importanti e necessari, dobbiamo però raggiungere degli
obiettivi precisi. Per questo, eventualmente, bisogna attivare una
serie di interventi in grado di permettere di raggiungere questi
obiettivi, controllando in modo preciso questi interventi che, come
sottolineava lei, sono anche da un punto di vista finanziario
importanti. L'obiettivo finale deve essere il recupero del terreno
e degli appezzamenti in questione. Il rischio, con questi
interventi, è che poi alla fine questi terreni rimangano
abbandonati come lo erano in precedenza. Nel caso specifico vi sarà
un ulteriore intervento nel settore ed è bene che si metta riparo a
quanto si è fatto sinora, cercando - come dicevo - di raggiungere
gli obiettivi che dovrebbe avere questo intervento.
