Classificazione
FINANZA REGIONALE E LOCALE
Partecipazioni azionarie regionali



Oggetto del Consiglio n. 2505 del 25 maggio 2023 - Resoconto
OGGETTO N. 2505/XVI - Interrogazione: "Notizie in merito alla
recente nomina del Presidente del CdA della SAV s.p.a.".
Bertin (Presidente) -
Punto n. 21. Risponde il Presidente
della Regione.
Testolin (UV) -
L'interrogazione del Consigliere Marquis
è volta a conoscere le ragioni che hanno determinato per la Regione
la perdita della presidenza della società e se sia eventualmente
possibile ritornare allo status precedente.
Come noto, la partecipazione azionaria della SAV s.p.a. è
suddivisa tra: ASTM s.p.a.- holding di proprietà del Gruppo GAVIO -
con il 65,09%, ATIVA s.p.a. con il 6,19% e Regione con il
28,72%.
Ricordo poi anche - credo che il Consigliere Marquis lo sappia
essendo stato uno dei Consiglieri di amministrazione nominati dalla
Regione dall'inizio degli anni 2000 - che non esiste alcuna
previsione statutaria o accordo in merito all'attribuzione della
carica di Presidente del Consiglio di Amministrazione, carica che,
contrariamente a quanto riportato nelle premesse
dell'interrogazione, è stata ricoperta da uno dei tre Consiglieri
espressi dalla Regione fino al triennio 2014-2016. Quindi non vi è
stata nessuna perdita della presidenza della società, come dice
l'interrogazione, non essendoci nessun impegno in tal senso. I
motivi per cui il Presidente della società non è più uno dei
Consiglieri di amministrazione nominati dalla Regione probabilmente
affondano le loro radici in tempi diversi; già probabilmente nell'
assemblea dei soci del 26 aprile 2017 alla quale, se non erro,
forse aveva partecipato addirittura lei, collega Marquis,  in
qualità di Presidente della Regione, assemblea che decise in quel
momento di fare una nomina inusuale: un Consiglio di
amministrazione difatti della durata di un solo anno, anche se
presieduto da uno dei tre rappresentanti dell'Amministrazione
regionale, portando la successiva assemblea del 16 aprile 2018 a
nominare un nuovo Consiglio per una durata dei restanti due anni,
cioè fino all'approvazione del bilancio di esercizio del
31/12/2019, con Presidente un consigliere espressione della società
ASTM S.p.a..
Premesso che come nei rapporti interpersonali anche in quelli
societari è più rapido perdere stima e affidabilità che costruirle,
segnalo che nell'attuale Consiglio di amministrazione uno dei
Consiglieri di espressione regionale ricopre anche la carica di
Vicepresidente e soprattutto che i rapporti con l'azionista di
maggioranza nella SAV e con la società stessa, che ricordo è socia
di minoranza della società Sistrasb, sono al momento caratterizzati
dalla massima collaborazione e da un'attenta considerazione alle
esigenze del territorio e dalla sicurezza dell'infrastruttura, il
che ci fa ben sperare in un prosieguo di rapporti che vertano sul
massimo e reciproco rispetto e che possano portare nel prossimo
futuro a un'inversione di tendenza rispetto a quello che è stato
negli anni scorsi.
Presidente -
Replica il consigliere Marquis.
Marquis (FI) -
Ricordo bene il 2017, quando sono stato
all'assemblea degli azionisti, in rappresentanza della Regione, e
in quella circostanza è stato eletto Presidente della società il
candidato di espressione della Regione Valle d'Aosta; é stato
eletto solo per un anno perché in quell'occasione il Consiglio non
è stato nominato triennalmente perché c'era un riassetto in corso
societario da parte della capigruppo.
È l'anno dopo che si è persa la presidenza da parte della
Regione e da lì in avanti non la si è più avuta.
Credo che la situazione vada ricomposta perché evidentemente c'è
stato un problema nei rapporti tra Regione e socio di maggioranza,
perché la Regione ha sempre avuto, sebbene non sia previsto dallo
statuto, la carica di Presidente per uno dei suoi rappresentanti
designati.
È vero che la Regione ha il 28,72% dell'azionariato della SAV,
ma è altrettanto vero che la SAV ha il 36% nella Sitrasb, dove la
Regione è socio di maggioranza, quindi c'era un accordo che andava
al di sopra delle previsioni statutarie di buone regole tra
azionisti, che portava alla presidenza il rappresentante della
Regione.
È per questa ragione che è stata interrotta questa consuetudine
che riteniamo fosse stata di grande interesse per la Valle d'Aosta:
avere il Presidente della società autostradale. Chiediamo al
Governo regionale un impegno che vada nella direzione di
ricostruire i rapporti con il socio di maggioranza, perché, siccome
non è previsto dallo statuto, è solo attraverso la ridefinizione di
rapporti adeguati che si può ritornare allo status quo precedente,
invece dalla risposta mi sembra di aver capito che ci si accontenta
di avere il riconoscimento della vicepresidenza della società per
il rappresentante di designazione regionale.
Da parte nostra l'invito vuole essere quello di provare a
costruire per il futuro un nuovo rapporto che riporti a dare
adeguata visibilità e rappresentatività alla Regione Valle d'Aosta
nell'ambito della struttura societaria.
