Classificazione
ASSISTENZA SOCIALE



Oggetto del Consiglio n. 1950 del 20 ottobre 2022 - Resoconto
OGGETTO N. 1950/XVI - Reiezione di mozione: "Impegno a
predisporre con tempestività un concorso o una selezione per
l'assunzione di assistenti sociali regionali.".
Bertin (Presidente) -
Riprendiamo. Siamo al punto n. 55.
Per l'illustrazione della mozione, la parola al consigliere
Baccega.
Baccega (FI) -
Direi che questo pomeriggio di sociale
abbiamo parlato non poco, questa mozione nasce da quel confronto
che è in atto rispetto all'approvazione del piano salute e
benessere sociale dove ovviamente si sono audite una serie di
professionalità, tra cui anche le assistenti sociali, l'Ordine
regionale delle assistenti sociali e in questa mozione vogliamo
evidenziare e auspicare che si possa agire al più presto perché le
difficoltà sono notevoli nel settore. Il tema dei servizi sociali -
lo abbiamo capito in questi ultimi mesi - va affrontato con una
certa determinazione e certamente non è costituendo l'Assessorato
da solo, come ho letto poco fa in un'Ansa, la risposta adeguata,
però a voi la scelta. Le assistenti sociali sono alte competenze
professionali che si prendono cura delle famiglie, si occupano di
quello che è chiamato il processo di aiuto alle famiglie, ai
disabili, alle persone in difficoltà e svolgono un ruolo di
raccordo tra due realtà molto complesse, quali sono quella della
sanità e quella del sociale, lo garantiscono a tutti i settori,
intendo minori, adulti, anziani, attraverso la presa in carico e
anche e soprattutto nell'area della disabilità. Senza entrare nel
merito dei diversi adempimenti, altrimenti ci metteremo delle ore,
si parla nelle diverse aree di presenze determinanti per le tutele,
supporto per le invalidità civili, per la violenza di genere, per
le relazioni sociali in ambito dell'emergenza abitativa di cui si
parlava quest'oggi, per l'ERP, ogni domanda di emergenza abitativa
deve essere corredata per andare in Commissione da una relazione
sociale, rispetto ai disabili con presenza nell'unità di
valutazione multidimensionale, nel piano di zona e molte altre aree
di competenza appunto nell'ambito dei minori, degli adulti e degli
anziani. Nel confronto con l'Ordine delle assistenti sociali sono
emerse diverse criticità, tra cui una forte carenza di personale
(assistenti sociali) dal 2007 non viene bandito un concorso per
assunzioni. Non rispondete che ci siamo passati tutti perché questo
è vero, però io ricordo che nel 2018 la struttura dava risposte
importanti. Si è trovata la soluzione delle assistenti sociali che
sono fornite dalla Società di servizi in convenzione con la
Regione, stesso ruolo, stessa operatività, ma stipendi differenti.
Le regionali hanno uno stipendio che è certamente più adeguato
rispetto a quello della Società di servizi.
C'è il problema delle sedi di servizio, molte assistenti sociali
non hanno neppure una scrivania, ma soprattutto non hanno un
ufficio riservato. I rapporti con le persone devono essere fatti
de visu
e quindi i colloqui devono essere effettuati in modo
individuale, ma attenzione, si è praticato soprattutto in questo
periodo, nel periodo di
lockdown
, lo
smart working
,
quindi un periodo di emergenza molto significativo, e si continua a
fare. Ormai l'emergenza è cessata, i rapporti devono essere
de
visu
, lamentano questa mancanza di rapporti con i loro utenti e
non si può neanche pretendere che si possa fare dei confronti con
il telefonino. Solo in Valle d'Aosta le assistenti sociali lavorano
ancora in smart working, quelle della Società di servizi.
"Le persone - hanno detto e ovviamente è una certezza questa -
devono essere vista in presenza", bisogna sicuramente interrompere
questo metodo, e vi invito a farvi partecipi di questo percorso,
che si dica alla Società dei servizi e comunque alla struttura che
nell'ambito del sociale per le assistenti sociali i colloqui devono
essere fatti di persona. La Società di servizi indice prove di
selezioni che per lo più vanno deserte oppure, quando si iscrivono
un po' di persone, l'80 percento sono di un'altra Regione e appena
possono rientrano a casa. Questo è un ulteriore danno per le
famiglie che sono seguite o per le persone che sono seguite perché
si perdono quei contatti, quel rapporto di fiducia che in qualche
modo deve nascere tra l'assistente sociale e l'assistito, un
turnover
è estremamente dannoso soprattutto nell'area
minori, che credo sia la più complessa ed è l'area che viene più
facilmente abbandonata, un esodo che è deleterio per
l'accompagnamento alle famiglie laddove ci sono importanti
difficoltà genitoriali che richiedono interventi sociali
continuativi. Nell'area anziani il bisogno è certamente più alto,
le richieste sono innumerevoli, anche semplicemente di poter fare
una domanda
on-line
rispetto agli aiuti che
l'Amministrazione regionale o i Comuni... o le domande da fare
on-line...
Un altro aspetto che è stato evidenziato riguarda il fatto che
da una parte le assistenti sociali non svolgono più l'attività di
assistenti sociali sul territorio, bensì sono destinate ad altri
ruoli, ruoli amministrativi pur essendo nell'organico delle
assistenti sociali che si occupano di servizi sociali. Sono ben
dieci che si sono trasferite in Assessorato. Pare siano previsti
ulteriori spostamenti in questi giorni, io vi invito davvero a fare
attenzione perché questo esodo va fermato, altrimenti sul
territorio non ci va più nessuno e non è pensabile di continuare a
fare i colloqui attraverso l'on-line, perché il territorio patisce,
il territorio - lo hanno sottolineato - è quasi sguarnito e quindi
vengono fuori quelle lacune che tutti conosciamo. In quest'ambito
c'è bisogno di una chiara revisione organizzativa, sappiamo bene,
lo so bene, quante persone sono andate via negli ultimi due anni
anche a livello dirigenziale da quella struttura, non ne conosco i
motivi ma le persone vanno sostituite, altrimenti quel settore
crolla. Ci sono addirittura difficoltà con l'acquisizione del
materiale, ovvero le regionali possono accedere tranquillamente
alle risme di carta, eccetera, le assistenti sociali della Società
di servizi devono chiedere. Veramente siamo fortemente in
difficoltà, bisogna che queste cose e la cancelleria possa essere
ad appannaggio di tutti in ugual misura.
Colleghi, visto il ruolo delicato che le assistenti sociali
rivestono nel supportare le famiglie e le persone in difficoltà,
considerando il periodo che stiamo attraversando, abbiamo una
pandemia che è ancora viva, con incremento di positivi, c'è un
"caro bollette" che è stato evidenziato in diversi percorsi e
diversi atti ispettivi che abbiamo proposto, credo sia importante
che si predisponga con tempestività, Presidente che mi risponderà,
un concorso o una selezione regionale per l'assunzione di personale
che deve essere in possesso di una laurea in servizio sociale o in
programmazione dei servizi sociali, da destinare alla struttura
delle assistenti sociali regionali per sopperire alle carenze
evidenziate ma soprattutto perché ci sia una maggiore presenza sul
territorio, perché in questo momento il territorio è sguarnito e le
famiglie sono a brancolare un po' nel buio.
Presidente -
La mozione è stata presentata, apriamo la
discussione generale. Non vedo richieste di intervento, chiudo la
discussione generale. Per il Governo, ha chiesto la parola il
presidente della Regione Lavevaz, ne ha facoltà.
Lavevaz (UV) -
Questa è una mozione che riguarda un
argomento indubbiamente molto delicato sul quale abbiamo discusso
anche a margine di un'altra iniziativa che riguardava la Società
dei servizi. Mi ricordo, nella mia risposta, di aver parlato in
modo specifico della questione delle assistenti sociali, perché,
come avevo detto in quella risposta, io sono sostanzialmente
d'accordo con l'analisi che il collega Baccega ha fatto sulle
difficoltà che ci sono e sulla disomogeneità anche di condizioni di
lavoro che ci sono tra le assistenti sociali che sono rimaste in
capo all'Amministrazione regionale e quelle che sono all'interno
della Società dei servizi. Io quindi concordo sul fatto che sia una
questione che dobbiamo in qualche modo affrontare per uniformare e
rendere comunque più efficace e anche più uniforme. Qual è il
problema però? Che pur condividendo lo scopo, non condivido lo
strumento, nel senso che in questo momento non è l'indizione di un
concorso la soluzione a questo problema, per un motivo molto
semplice: che come lei ha già detto, da quando è stata istituita la
Società dei servizi, concorsi per assistenti sociali
l'Amministrazione regionale non ne ha più fatti perché questo è
stato demandato alla Società dei servizi. Attualmente la Società
dei servizi ha, credo, quarantuno assistenti sociali a tempo
indeterminato, della Regione mi sembra che siano diciotto. Il
problema quindi va affrontato in maniera seria a monte, nel senso
che dobbiamo decidere in maniera definitiva sulla Società dei
servizi, in particolare su questo aspetto che riteniamo abbia una
delicatezza diversa rispetto ad altre, se vogliamo intraprendere
una strada diversa. Oggi, anche volendo, non potremmo indire un
concorso, perché i concorsi hanno un iter prodromico definito, un
iter amministrativo che prevede innanzitutto il fatto di avere
delle facoltà assunzionali
in primis
, secondariamente la
necessità di avere un piano dei fabbisogni che inserisca questo
tipo di concorso e poi, in ultimo, la possibilità di fare il
concorso. Noi non abbiamo tutti questi passaggi perché a monte c'è
un'organizzazione diversa. La mozione quindi, così com'è proposta,
non è accoglibile, pur condividendo la necessità di affrontare il
problema a un livello più alto, a un livello proprio di
programmazione e di organizzazione delle assistenti sociali in
generale. Se ritenete di proseguire con la mozione, nonostante la
nostra impegnativa ad affrontare insieme la questione, noi ci
asterremo, altrimenti aspetto una sua presa di posizione
diversa.
Presidente -
La parola al consigliere Baccega, ne ha
facoltà.
Baccega (FI) -
Il tema dei servizi sociali non lo volete
affrontare con la giusta determinazione perché io capisco i
problemi del piano dei fabbisogni, la procedura, il passaggio.
Come ha avuto modo di sottolineare il collega Manfrin nelle sue
due interpellanze di poco fa e come abbiamo detto noi nell'ultimo
Consiglio parlando del piano della povertà, che avete deciso di
portare nel 2023, piano della povertà che inevitabilmente coinvolge
le assistenti sociali, bastava chiamare le assistenti sociali per
fare il piano della povertà nella sua stesura almeno il 70 percento
delle problematiche erano sicuramente in grado di valutarle.
Visto che prima si parlava anche di ricerca di alloggi, provate
a chiedere a Don Aldo, alla Caritas e alle parrocchie quanta gente
è rimasta in mezzo alla strada in questo periodo. È così,
Presidente, la bolla sta esplodendo e le assistenti sociali che
sono così poche non sono in grado di gestire tutto quello che sta
succedendo; le cose sono molto cambiate, si sono appesantite. Ci
sono delle nuove povertà, lo sappiamo benissimo.
Io non ho nessuna intenzione di ritirare la mozione, guardo il
mio collega se mi dà un
okay
, la mettiamo in votazione e
poi, se per caso non passa, sappiamo che il problema c'è, cerchiamo
di affrontarlo, cerchiamo di mettere in campo un'iniziativa che
consenta di fare presto però, perché davvero se ne stanno
andando... anche in Bassa Valle sono in difficoltà, guardo il
collega Bertschy, che sa benissimo che queste cose sono alla canna
del gas, comunque noi non ritiriamo la mozione e vediamo chi ha
piacere di votarla. Chiede semplicemente di incrementare il numero
delle assistenti sociali sul territorio, domanda anche di evitare
questo percorso di
smart working
che non c'è più in nessuna
Regione d'Italia, c'è solo in Valle d'Aosta. Le assistenti sociali
devono lavorare sul territorio e devono lavorare
de visu
con
le persone, le famiglie che seguono nella loro attività.
Presidente -
Ci sono altri che intendono intervenire? Ha
chiesto la parola il consigliere Manfrin per dichiarazione di voto,
ne ha facoltà.
Manfrin (LEGA VDA) -
Solo per annunciare il voto
favorevole del gruppo Lega rispetto alle assistenti sociali e
ringrazio per l'intervento il collega Baccega. Abbiamo potuto
appurare durante la discussione del piano socio-sanitario come
anche a fronte di numeri che sono soltanto indicativi, perché si fa
una stima rispetto al fabbisogno come numeri, quindi ne servono mi
pare cinquantacinque credo come fabbisogno sul territorio e
cinquantacinque sono incasellate... cinquantasei, cinquantaquattro,
comunque la cifra più o meno è questa... ma in realtà il problema è
un altro, cioè da una parte purtroppo le assistenti sociali vengono
adibite a fare altro, e quindi hanno ruoli, per esempio,
all'interno delle strutture invece che stare in mezzo alle persone,
questa chiaramente non è una mancanza delle assistenti sociali ma è
una mancanza delle organizzazioni in generale e, dall'altra, si
sconta anche un altro grosso problema: quello che è stato
evidenziato giustamente, cioè la questione dell'incasellamento di
una parte delle assistenti sociali, anzi, in realtà della
stragrande maggioranza delle assistenti sociali nella Società di
servizi invece che è in carico alla Regione, cosa che a volte
limita la struttura, cosa che a volte crea dei problemi anche di
coordinamento e obiettivamente avere un sistema di servizi sociali,
che ad oggi vede in maggioranza la presenza di assistenti sociali
che sono esterne all'Amministrazione rispetto a quelle che sono
assunte direttamente dalla Regione, non credo sia un segnale di
coordinamento, quindi voteremo convintamente sì a questa
mozione.
Presidente -
Ha chiesto la parola la consigliera Minelli,
ne ha facoltà.
Minelli (PCP) -
È già stato detto parecchio, vorrei solo
aggiungere che, quando abbiamo audito in Commissione anche la
Presidente dell'Ordine, quello che è stato evidenziato è che dal
2017 in avanti la situazione è andata via via peggiorando
notevolmente fino a diventare pressoché insostenibile. Alcune delle
assistenti sociali che sono assunte dalla Società dei servizi hanno
anche dei contratti brevi, questo ovviamente non permette la
continuità e gli spostamenti di zona sono continui, è stato fatto
riferimento alla Bassa Valle ed è proprio vero, perché è uno dei
problemi più sentiti. Questo che cosa vuol dire? Che non c'è la
continuità ma non c'è neanche la possibilità di instaurare un
rapporto con l'assistente sociale. Faccio l'esempio di una
situazione che ci è stata segnalata di una donna maltrattata che
voleva accedere alla casa protetta e per farlo ha dovuto parlare
della sua situazione nell'arco di un tempo molto ridotto con tre
assistenti sociali diverse; non è assolutamente una cosa
semplice!
L'altra cosa che ci pare carente è il rapporto numerico
operatore/utenti che è diventato anche quello molto critico. Non
c'è quindi la possibilità di instaurare un rapporto di fiducia, non
c'è la possibilità di instaurare un percorso che sia in qualche
modo indirizzato e canalizzato, quindi affrontare in qualche
maniera questo problema ci sembra doveroso. È stato detto dal
Presidente che non è possibile, neanche volendo, istituire dei
concorsi, l'impegnativa della mozione prevede il concorso ma anche
l'assunzione attraverso una selezione di personale in possesso di
laurea. Io quindi mi aspettavo che magari invece di chiedere di
ritirare, si proponesse - se la soluzione è tecnica - un
emendamento. Diversamente comunque le motivazioni ci sembrano
sufficienti e quindi noi voteremo la mozione.
Presidente -
Altri? Non vedo altre richieste, possiamo
mettere in votazione la mozione. La votazione è aperta.
Appello nominale del Consigliere presente in remoto sulla
piattaforma zoom.
Padovani (FP-PD) -
Astenuto.
La votazione è chiusa.
Presenti: 35
Votanti: 17
Favorevoli: 17
Astenuti: 18 (Barmasse, Bertin, Bertschy, Caveri, Chatrian,
Cretier, Grosjacques, Jean-Pierre Guichardaz, Jordan, Lavevaz,
Malacrinò, Marguerettaz, Marzi, Padovani, Restano, Rosaire,
Sapinet, Testolin)
La mozione non è approvata.
