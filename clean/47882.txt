Classificazione
CONSIGLIO REGIONALE
Attività consiliare d'aula



Oggetto del Consiglio n. 4034 del 5 novembre 2024 - Resoconto
OBJET N° 4034/XVI - Communications du Président de la
Région.
Bertin (Presidente) -
Punto n. 2 all'ordine del giorno.
La parola al Presidente della Regione, ne ha facoltà.
Testolin (UV) -
Giovedì 31 ottobre ho incontrato il
Ministro per gli affari regionali e le autonomie Roberto Calderoli.
I temi affrontati hanno riguardato la prosecuzione del tavolo
tecnico per la revisione degli Statuti speciali e l'attività della
Commissione Paritetica.
Con riferimento al disegno di legge costituzionale, concernente
le modifiche degli Statuti delle Regioni a Statuto speciale, il
Governo ha declinato la possibilità di condividere un percorso
univoco da parte delle speciali, prima sui principi comuni e in
seguito in merito alla revisione delle competenze, così come era
stato in precedenza condiviso.
Considerato il lavoro già svolto insieme alle altre Regioni a
Statuto speciale e la prosecuzione dell'iter già avviato dalle
Province di Trento e Bolzano, abbiamo così valutato di dare la
nostra disponibilità per proseguire il confronto, anche se in forma
bilaterale.
Nonostante le difficoltà legate alle differenti visioni
politiche del Governo, peraltro già esplorate grazie
all'interessamento del Ministro Calderoli, l'obiettivo è quello di
addivenire a un rafforzamento delle nostre competenze, di valutare
le possibili aperture al raggiungimento di un principio d'intesa
più tutelante nei nostri confronti rispetto all'attuale
situazione.
Al termine di tali valutazioni, ho dunque evidenziato al
Ministro la volontà della Regione Autonoma Valle d'Aosta di
procedere con la prosecuzione del confronto sulla revisione dello
Statuto speciale.
Egli, nel prendere atto di tale volontà, ha dichiarato che verrà
attivato quanto prima un tavolo tecnico.
Il Ministro ha altresì provveduto, in occasione del nostro
incontro, all'invio al Consiglio regionale della Valle d'Aosta
della norma d'attuazione in materia di concessione idroelettrica,
approvata dalla Commissione Paritetica lo scorso 30 settembre, al
fine dell'espressione del parere di competenza.
Ho inoltre anticipato al Ministro il prossimo invio in
Commissione Paritetica, per il tramite dei membri di parte
regionale, dello schema di norma di attuazione per la creazione di
un sistema regionale integrato di finanza pubblica con gli Enti
locali e strumentali della Regione.
Nell'evidenziare l'urgenza di detta iniziativa, anche a seguito
di quanto statuito dalla Corte costituzionale con la sentenza
145/2024, ho ricordato che la stessa si è rafforzata dalla
previsione contenuta nell'accordo in materia di finanza pubblica
per gli anni 2025-2032 sottoscritto il 20 ottobre scorso, nel quale
Stato e Regioni hanno concordato sull'impegno di predisporre una
norma d'attuazione in tal senso.
Abbiamo infine sottolineato l'esigenza di ridurre le tempistiche
dei lavori della Commissione Paritetica, in particolare per l'iter
di espressione dei pareri di competenza da parte dei Ministeri.
A seguito dell'incontro, il Ministro Calderoli ha ribadito
l'impegno suo personale e del Governo a tutela e valorizzazione
delle autonomie, con la volontà di procedere a un ammodernamento
delle autonomie storiche.
Ha inoltre evidenziato come l'incontro proficuo, cordiale e
produttivo, abbia rappresentato un'utile occasione anche per
riflettere su possibili norme di attuazione dello Statuto di
autonomia.
Per quanto ci concerne, esprimiamo soddisfazione per l'avvio di
questo nuovo iter di confronto con il Ministero, il quale ci
consentirà, al termine del percorso, di condividere con questo
Consiglio i punti d'incontro che si potranno raggiungere.
Presidente -
Consigliere Manfrin si è prenotato, ne ha
facoltà.
Manfrin (LEGA VDA) -
Ringrazio ovviamente il Presidente
per l'aggiornamento. Le confesserò, Presidente, che quando siamo
stati informati della sua richiesta d'incontro con il Ministro,
siamo rimasti un po' interdetti, nel senso che non conoscevamo i
contenuti di quest'incontro, né su cosa si sarebbe incentrato,
quindi abbiamo preso atto che si sarebbe svolto quest'incontro.
A seguito dell'incontro, quello che possiamo dire (e che abbiamo
valutato noi come gruppo, ma che evidentemente ha lasciato
interdetto anche il Ministro) è stato che non ci fosse stato un
passaggio preventivo con il Consiglio; lei ha parlato e ha detto
adesso, chiudendo il suo intervento, che eventualmente ci sarà poi
un confronto con il Consiglio. In realtà questo confronto doveva
avvenire prima, cioè noi non comprendiamo, al netto dell'incontro
che è stato assolutamente interlocutorio, come ben riassunto... e
ha chiesto l'apertura di un tavolo, e va bene, però è chiaro che la
Valle d'Aosta è l'unica Regione che prima chiede gli incontri e poi
informa il Consiglio.
Allora diciamo che c'è un po' un problema, anche soltanto per
capire, per esempio, quale sarà l'oggetto dell'incontro, l'oggetto
eventualmente del tavolo e della trattativa; per esempio sappiamo
che c'è una bozza che era stata elaborata con le altre autonomie
speciali e non sappiamo se quello sarà un punto di partenza o se ci
sarà ovviamente un qualcosa di diverso, quali saranno l'obiettivo e
il famoso punto di caduta.
È chiaro che il passaggio deve essere prima e preventivo con il
Consiglio, poi solo successivamente deve coinvolgere il Governo
nazionale.
Le chiederemmo, Presidente, di fare un confronto preventivo, se
vuole fare passaggi di questo tipo, perché è chiaro che andare a
titolo quasi personale a chiedere l'apertura di un tavolo senza
sapere di cosa si parlerà, e senza che il Consiglio ne venga
informato, sembra un po' curioso.
Presidente -
Consigliere Aggravi, a lei la parola.
Aggravi (RV) -
Intervengo anche io sul punto relativo
alla comunicazione fatta dal Presidente sull'incontro con il
Ministro Calderoli, ma prima di tutto perché - forse il collega che
mi ha anticipato e il Presidente hanno le idee molto più chiare -
però oggettivamente, se si potesse fare un po' più di chiarezza,
secondo me sarebbe cosa buona e utile, perché altrimenti abbiamo
tutta una serie di tavoli che si accatastano e non sappiamo più
effettivamente quali tavoli siano.
Dico questo perché quello che vorrei capire, penso
nell'interesse di tutti, è se questo ennesimo tavolo sia in realtà
il tavolo tecnico già preannunciato tempo fa dal Presidente
nell'ambito della Conferenza delle Regioni, e soprattutto quelle di
parte speciale e le Province autonome, per cui, tra l'altro, c'era
stato anche l'affidamento di un incarico a un membro della
Commissione Paritetica, la professoressa Randazzo, quindi è un
certo tipo di tavolo, se c'è un altro tavolo che riguarda soltanto
la Valle d'Aosta e se, giustamente, come ha detto il collega
Manfrin, ...comprendere anche qual è l'obiettivo di questo tavolo
in termini di contenuti, perché se la modifica o le modifiche dello
Statuto dovessero riguardare soltanto il principio d'intesa e
quello che era il contenuto di quanto presentato al presidente
Meloni, oggettivamente mi pongo delle domande se non ci siano anche
altre necessità di revisione, e lo dico anche come membro del
Consiglio, perché - e qui io ebbi già l'occasione di dirlo al
presidente Testolin, e lo ripeto - un conto è andare da soli a
portare delle proposte, un conto è avere il sostegno di tutta,
della maggior parte o di parte dell'Aula, ancorché della
maggioranza, perché darebbe una forma maggiore, soprattutto in
quelle che dovrebbero essere delle norme di principio fondamentale
condivisibili da tutti coloro che si riconoscono nei valori
dell'autonomia, del federalismo e dell'autogoverno della nostra
regione.
Vorrei quindi comprendere da un lato quanti tavoli e di che
tavoli stiamo parlando, tavoli o tavolini, e dall'altro lato invece
capire che intenzione c'è da parte della leadership del Governo per
quello che riguarda l'eventuale o possibile condivisione di
proposte, valutazioni o scelte.
Ovviamente poi, nella serietà di tutti, perché è complesso
presentare lenzuoli e avere qualcosa, però dall'altro lato, un
conto - ripeto - è se le proposte derivano da un'iniziativa
solitaria, un conto se derivano da un mandato o da un'intesa molto
più ampia.
Presidente -
Consigliera Minelli, ne ha facoltà.
Minelli (PCP) -
Intervengo sulle parole del Presidente
della Regione che ha ricordato, come ha già fatto il Presidente del
Consiglio, l'invio dello schema della norma di attuazione.
Io credo che il Presidente, come abbiamo fatto tutti, abbia
letto lo schema di decreto legislativo, e allora le chiedo,
Presidente, se mi chiarisce il problema delle date, come si risolve
questa diversità di date, perché nel decreto che noi abbiamo
ricevuto, c'è scritto: "Visto l'articolo 87, quinto comma della
Costituzione, la legge del 26 febbraio 48, lo Statuto, l'articolo
48bis, vista la proposta della Commissione Paritetica approvata
nella riunione del 29 luglio 2024, acquisito il parere del
Consiglio regionale", non c'è la data perché ovviamente questo
dovrà essere dato "Vista la deliberazione del Consiglio dei
Ministri, adottata nella riunione del", vedremo quale, e poi c'è
scritto: "Sulla proposta del Presidente del Consiglio dei Ministri
e del Ministro per gli affari regionali e le autonomie, di concerto
con i Ministri dell'ambiente, della sicurezza energetica, delle
infrastrutture e dei trasporti, delle economie e delle finanze per
gli affari europei, il Sud e le politiche di coesione del PNRR,
emana il seguente decreto legislativo".
Ora lei ha ribadito che questo decreto, questa bozza di norma di
attuazione, lo schema, è stato licenziato ed è stato approvato
dalla Paritetica il 30 settembre. Nel testo che noi abbiamo
ricevuto, oltre alla data del 29 luglio, non c'è nemmeno una data
finale che dica: "Questo è approvato il 30 settembre", quindi io
non riesco a capire, perché qui abbiamo il Presidente della
Repubblica che emana un decreto - ovviamente sarà poi da firmare -
si fa riferimento soltanto alla proposta approvata nella riunione
del 29 luglio 2024.
Io le chiedo quindi di spiegarmi per cortesia se si tratta di un
errore o comunque che cos'è questa discrasia nelle date.
Presidente -
Non vedo richieste. Il Presidente della
Regione ne ha facoltà.
Testolin (UV) -
Due risposte, molto semplicemente. La
collega Minelli chiede a me della dinamica delle date: io penso che
i dati che avevo a disposizione li ho forniti, quando è arrivata la
mail c'era scritto "Approvato il 30 di settembre" e io ho riportato
il 30 di settembre, lei ha verificato che la data indicata sulla
mail che avevo ricevuto era quella, io più di questo sinceramente
non sono in grado di dirle.
Le dinamiche per quanto riguarda i termini di approvazione sono
state spiegate dal consigliere Marguerettaz, il Consigliere è
presente all'interno della Paritetica, quindi penso che per me la
questione è quella.
Se le date riportate sul documento non sono quelle che danno
conferma di questo, farà un quesito per poterlo chiedere e noi ci
attiveremo per inoltrarlo alle sedi dovute che potranno darci,
immagino, una risposta, che non posso dare io in quanto faccio da
portavoce delle situazioni che si sono verificate e non intervengo
su queste dinamiche.
Per quanto riguarda le osservazioni dei colleghi, sia Manfrin
che Aggravi, sinceramente avevamo fatto una panoramica, seppur
sommaria, di quelle che erano state le dinamiche che avevano
portato a una definizione di percorso, nulla toglie che possiamo
fare un punto della situazione nella Commissione consiliare
competente in modo da delineare gli sviluppi che ci sono stati
nella prima fase e quello che si andrà a fare nel prosieguo di
quest'incontro, quindi piena disponibilità.
Presidente -
Consigliera Minelli, per i minuti
restanti.
Minelli (PCP) -
Presidente Testolin, forse mi deve anche
spiegare come dovrò formularlo il quesito che lei inoltrerà a
qualcuno, perché io ho già chiesto, anche con accesso agli atti, di
poter avere i verbali e dai verbali si dovrebbe capire come sono
andate le cose, perché i verbali dovrebbero riportare almeno la
data in cui è stato approvato un testo da parte di una Commissione
così importante.
Questi verbali lei mi dice: "No, non li abbiamo in
disponibilità, così come non abbiamo copie delle convocazioni che
ci sono", io però ho visto che sul sito della Regione, proprio
laddove si parla delle competenze del Dipartimento legislativo, c'è
proprio scritto che si curano i rapporti, dal punto di vista
amministrativo, con la Paritetica.
Allora, nella mia testa, dal punto di vista amministrativo,
almeno le convocazioni: sapere quando si convoca una Commissione
che discute di cose importantissime per la nostra Regione sarebbe
normale saperlo.
Lei mi dice nella sua risposta ai miei accessi agli atti che non
è così, credo che lo schema lo abbia letto anche lei, non so se lei
non si è posto la domanda di questa discrasia riguardo alle date.
Io sì - non soltanto io da quello che mi risulta - e continua a
esserci qualche cosa di assolutamente misterioso o pasticciato, non
so come definirlo, in questa vicenda dell'approvazione della norma
di attuazione, perché dal 29 luglio al 30 settembre passano
comunque ben due mesi pieni (luglio, agosto, settembre) e vorrei
capire come mai.
Vedremo, non so, faremo un quesito al Ministero per gli affari
regionali. Sarebbe molto più semplice se chi è qui potesse dirci
qualche cosa, ma evidentemente non ce lo dice.
