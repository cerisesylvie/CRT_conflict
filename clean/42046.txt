Classificazione
FINANZA REGIONALE E LOCALE
Finaosta
Partecipazioni azionarie regionali
TRASPORTI E VIABILITÀ
Impianti a fune



Oggetto del Consiglio n. 1001 del 23 ottobre 2019 - Resoconto
OGGETTO N. 1001/XV - Interpellanza: "Richiesta alla Finaosta
S.p.a. di fornire indicazioni alla Cervino S.p.a. per
l'annullamento in autotutela della gara di appalto per servizi
assicurativi multirischi relativi agli impianti di risalita della
Valle d'Aosta.".
Distort (Presidente) -
Punto n. 32 dell'ordine del
giorno. Per l'esposizione, la parola al proponente collega
Cognetta.
Cognetta (MOUV') -
Con questa interpellanza chiedo lumi
al Governo rispetto a una procedura che è stata per me inusuale, ma
proprio per questo chiedo perché è stata fatta in questo modo.
Parliamo di un bando di gara indetto dalla società Cervino S.p.a.
ad agosto di quest'anno. In questo bando di gara la società Cervino
sostanzialmente ha chiesto di far presentare con una procedura
aperta con il criterio dell'offerta economicamente più
vantaggiosa... di acquistare dei servizi di assicurazione relativi
alle società di impianti a fune. La Cervino, società di impianti a
fune, quindi fa una gara praticamente come capofila diciamo così di
tutte quante le società di impianti a fune della Valle d'Aosta, in
cui chiede alle diverse società assicurative di partecipare a
questo bando. Ora, la cosa che suona un po' strana è che abbiamo in
Valle d'Aosta una centrale unica di committenza che è INVA, che
normalmente dovrebbe essere l'unica deputata a fare questo tipo di
attività per tutte quante le società della Regione e per la Regione
stessa in qualche caso, tale centrale unica per la Valle d'Aosta
non è certo la Cervino, perché tra le altre cose la Cervino è sia
quella che acquista, che quella che gestisce la gara.
L'altra cosa è che ovviamente c'è una soglia che viene superata
perché è un bando di più di 6 milioni e anche questa è una cosa
piuttosto strana perché dovrebbe essere sempre la centrale unica di
committenza a gestire la cosa. Altra cosa altrettanto strana è che
nel bando di gara viene specificato di inviare la risposta alla
società Finaosta, quindi la Cervino fa la gara, però le risposte
vanno a Finaosta, che però non fa la gara. Alla luce di questo, io
chiedo con questa interpellanza tre cose: innanzitutto perché non è
stata utilizzata la CUC visto che c'è e la paghiamo, magari poteva
fare lei la gara, che cosa fa, cioè se riceve semplicemente le
buste, poi le guarda, controlla che i francobolli siano a posto e,
infine, se ha intenzione di chiedere a Finaosta di dire alla
Cervino di annullare tutta questa procedura in quanto, ripeto,
dovrebbe essere la CUC a fare quest'attività e non certo una
società che ha interessi all'interno del citato bando, perché anche
lei acquista questi servizi assicurativi.
Presidente -
Per la risposta, la parola al presidente
Fosson.
Fosson (PNV-AC-FV) -
Consigliere Cognetta, le mie
risposte a questa interpellanza, che sono state predisposte con
l'Assessore ai trasporti, non possono entrare in un merito che è
profondamente tecnico, come ha detto lei, con argomenti, parti di
domande, che riguardano argomenti particolari, che vanno ben al di
là delle mie competenze, e quindi, per quanto riguarda i lumi che
lei chiede a me, le rimanderò a chi ha le responsabilità e le
competenze per farlo. Voglio però in un certo senso ringraziarla,
anche se me ne ha dette di tutti i colori stamattina, perché questo
permette comunque a noi di capire bene come sono oggi le
responsabilità e quale sia il nostro margine di intervento. La
Cervino, come da lei segnalato, aveva ricevuto già tutti questi
dubbi proprio da uno studio legale che li aveva inviati alla
Cervino, per conto di un operatore economico, cioè queste
osservazioni che lei riporta sono le stesse osservazioni che questo
studio ha fatto alla società Cervino, che ha risposto a sua volta
con un suo esperto.
"Perché non è stata utilizzata la CUC per la gestione della gara
citata in premessa?", venendo alle singole domande limitatamente a
quanto richiesto - io ripeto che le cito quanto l'ufficio
competente ci ha rivelato e di cui chiaramente si assume le
responsabilità -, non è stata utilizzata la centrale unica di
committenza regionale perché è stato ritenuto dalle società
funiviarie, dato che Cervinia S.p.a. ha indetto la procedura, come
precisato nel bando, nell'interesse per conto proprio e di altre
società funiviarie, che non ve ne fosse l'obbligo. Per inciso, mi è
stato anche comunicato che già nel 2014 è stata esperita una gara
di appalto perfettamente analoga.
Per quanto riguarda la domanda: "qual è il ruolo di Finaosta in
questo bando di gara?", è stato comunicato che Finaosta, che è
stata informata del ricorso evidentemente, non ha nessun ruolo in
questo bando di gara se non quello di essere individuata come luogo
fisico per la consegna cartacea delle offerte per la loro apertura,
anziché presso gli uffici della Cervino S.p.a., possibilità che è
prevista dalla normativa e risponde al principio di massima
partecipazione, agevolando la consegna delle offerte e la
partecipazione alle sedute pubbliche di gara.
Per la terza domanda: "
se è sua intenzione di chiedere a
Finaosta affinché dia indicazione alla Cervino...
", le dico
che, come ho specificato, Finaosta è a conoscenza del procedimento
adottato. Ognuno chiaramente si assume le proprie responsabilità,
la Cervino S.p.a. ha fatto questa gara, ha un consiglio di tecnici
e di sindaci che operano sulla sua attività, ha utilizzato in
questo caso anche un consulente giuridico, la Finaosta è a
conoscenza di questo.
Presidente -
Per la replica, la parola al collega
Cognetta.
Cognetta (MOUV') -
Presidente, è una questione molto
tecnica come ha detto lei, che va ovviamente al di là delle sue
competenze, come delle mie; "e adesso vediamo quali saranno le
responsabilità" mi sembra un po' surreale come ragionamento da
parte sua, Presidente, anche perché non ho capito se è lei che ha
la delega alle partecipate, o è qualcun altro nella sua Giunta,
questo non l'ho ancora capito sinceramente, a volte risponde lei,
altre volte risponde il collega Assessore al bilancio, ma questi
sono dettagli che magari un giorno ci chiarirete.
Se vogliamo entrare un pochino più nel tecnico, il fatto che sia
già stato fatto un errore una volta nel 2014, non significa che
bisogna ripeterlo o, meglio, se c'è la CUC e poi ognuno può fare
come gli pare, allora possiamo chiudere la CUC, facciamo molto
prima. Lei non trova, Presidente? Ne parlo con lei perché mi ha
risposto lei, se poi a lei non interessa la mia replica, ne posso
parlare con l'Assessore che magari invece ha la delega... come
crede, Presidente, quindi io credo che vada chiarito questo
aspetto, perché abbiamo capito oggi che la Finaosta fa da
box
office
, tu arrivi lì, metti giù il tuo cartello e basta: questo
è il ruolo di Finaosta. Anche questo ente forse è abbastanza
inutile a questo punto. Abbiamo scoperto che sia la Finaosta che la
CUC sono inutili, se volessimo fare un minimo di
spending
review
, le chiuderemmo, visto che sono inutili... Ci scaldiamo
tanto per la
Maison
du Val d'Aoste
, per l'aeroporto e
qui abbiamo scoperto che ci sono due enti che effettivamente non
fanno niente o che non vengono investiti in quanto uno può ritenere
tranquillamente di poterlo fare lui. Mi sembra che tutto questo
modello che noi qui tanto decantiamo della meravigliosa Valle
d'Aosta che funziona benissimo... funziona benissimo perché ognuno
fa come gli pare. E anche uno fa in contrasto con l'altro, poi chi
dovrebbe fare veramente il controllo non lo può fare, chi deve
gestire le cose non le gestisce e scopriamo che gli uffici come
Finaosta servono semplicemente per depositare le lettere, perché
forse costava troppo portarle fino alla Cervino? Diventa difficile
andare su fino a Valtournenche a portare una caspita di lettera? Mi
sembra veramente surreale questa cosa e, nonostante tutto questo,
lei giustamente dice: "c'è il Consiglio di amministrazione della
Cervino e se ne assume le responsabilità". Anche su questo dovremmo
aprire un discorso, perché mi sembra che in quel Consiglio di
amministrazione qualche problemino ci sia e sia stato evidenziato
anche in quest'aula, però gestisce un bando di gara come se niente
fosse di 6 milioni di euro. Mi scusi, Presidente, va bene che lei
non ha tutti gli strumenti in mano perché è soltanto il Presidente
della Giunta... e io veramente a volte mi rammarico di questa cosa
che lei poverino è soltanto un povero Presidente, immagini noi
Consiglieri che cosa siamo allora... probabilmente l'usciere qui
fuori ha più potere di noi, sicuramente, anche di lei, certamente.
Mi ricordo Berlusconi quando diceva: "io non riesco neanche a
impostare l'agenda, faccio il Presidente del Consiglio ma non posso
fare niente", questo diceva e mi ricorda molto lei, si vede che
siamo lì... Io, Presidente, credo che lei politicamente potrebbe
assumersi un ruolo e dire: "sì, è vero è tecnico, sì, è vero non so
la materia, sì, è vero tutto quello che dice lei, Consigliere
Cognetta, però sa cosa faccio? Chiamo quelli di Finaosta e chiedo
loro: "ma per far effettivamente il vostro mestiere che cosa
bisogna fare da un punto di vista legislativo?"". Magari quelli di
Finaosta glielo dicono, lei ha un Ufficio legislativo e fa fare una
bella legge e lavoriamo, e così finalmente Finaosta fa quello che
deve fare, anziché fare il posto di consegna e recapito della
posta. Alla Cervino diciamo che non può farlo e lo diciamo poi a
tutte le altre partecipate e alla CUC gli diciamo di fare quello
che deve fare per cui la paghiamo, cioè le gare, e di colpo abbiamo
ottenuto un sistema che funziona. Lo prenda come suggerimento visto
che continua a fare il Presidente.
