Classificazione
ASSISTENZA SOCIALE
Assistenza socio-sanitaria



Oggetto del Consiglio n. 2880 del 27 marzo 2013 - Resoconto
OGGETTO N. 2880/XIII - Interrogazione e interpellanza:
"Motivazioni della chiusura della comunità per disabili di Donnas e
interventi per garantire i cittadini valdostani bisognosi di cure e
assistenza".
Presidente -
Ha chiesto la parola la Consigliera Carmela
Fontana per l'illustrazione, ne ha facoltà.
Fontana (PD)
- Grazie Presidente.
Giovedì 28 febbraio ha chiuso la comunità per disabili psichici
di Donnas: un servizio che fu aperto nel 1998, circa 25 anni fa,
grazie ad un gruppo di operatori che, dopo un corso di formazione
organizzato dalla Cooperativa Antica Zecca e tenuto da psicologi,
psichiatri, operatori sociali, apriva a Plan Félinaz, in
convenzione con l'Assessorato regionale della sanità, una comunità
con cinque posti letto, che era la prima comunità riabilitativa
residenziale che arrivava in Valle d'Aosta, accoglieva persone
dimesse dal Dipartimento psichiatrico dell'ospedale regionale e da
altre strutture di fuori Valle. Nel 2005, essendosi resi
disponibili altri locali di proprietà dell'Azienda USL a Donnas, la
comunità fu trasferita presso il poliambulatorio del distretto 4
non senza disagi per l'utenza e per gli operatori.
Preoccupata per i sempre più pesanti tagli al sistema sanitario
regionale e più in generale alle politiche di protezione sociale
per i cittadini valdostani, in particolare nei confronti dei
soggetti più deboli e bisognosi, volevamo conoscere:
"le
motivazioni alla base della chiusura, a partire dal 28 febbraio
scorso, della comunità per disabili e come si intenda provvedere da
oggi in poi all'assistenza dei disabili nella nostra regione; quali
siano gli intendimenti della Regione e dell'Azienda USL circa le
strutture e i servizi attualmente erogati ai cittadini valdostani
e, in particolare, se siano previste a breve chiusure o
ridimensionamenti di altri servizi erogati dall'Azienda sanitaria
regionale"
. Grazie.
Presidente
- Grazie. Ha chiesto la parola il Presidente
Rollandin per la risposta, ne ha facoltà.
Rollandin (UV)
- Grazie Presidente.
Per quanto riguarda le motivazioni della chiusura della comunità
per disabili psichici di Donnas, essa è avvenuta per motivi
strettamente amministrativi e comporta momentaneamente una lieve
riduzione dell'offerta di servizi di otto posti. Gli utenti di
Donnas hanno trovato risposta al loro fabbisogno presso altre
strutture regolarmente accreditate ed ubicate nell'ambito della
nostra regione. Nello specifico, sulla base degli accordi
intercorsi con l'USL a far data dal 1° gennaio 2013, il Consorzio
Trait d'Union avrebbe dovuto mettere a disposizione una struttura
socio-sanitaria nel distretto n. 4 in sostituzione della comunità
che si trovava presso i locali del poliambulatorio di proprietà
dell'azienda e gestita dal consorzio. Il consorzio, interpellato a
più riprese fin dal mese di marzo del 2012 al fine di conoscere lo
stato dell'arte circa l'iter dell'accreditamento della struttura,
solo il 21 novembre 2012 comunicava di non essere in grado di
perfezionare la realizzazione di una struttura residenziale
destinata a comunità terapeutica. A questo punto l'azienda non ha
potuto far altro che prorogare il servizio fino al 28 febbraio 2013
e cioè per il tempo necessario al trasferimento degli utenti presso
le strutture ubicate in Valle.
Ciò premesso, per quanto riguarda il quadro generale in questo
settore, si fa presente che in ambito regionale operano diverse
strutture di copertura del fabbisogno, sono presenti: due comunità
terapeutiche per complessivi 40 posti autorizzati a Sarre e a
Châtillon; due centri diurni per complessivi 40 posti autorizzati a
Aosta e Saint-Vincent; due gruppi-appartamenti: uno ad Aosta e
l'altro a Pontey, su cui tornerò, per complessivi 18 posti
autorizzati; tre comunità alloggio per complessivi 16 posti
autorizzati a Sarre, Châtillon e Charvensod. Inoltre, è attiva a
Brusson anche la struttura polivalente denominata "La Casa per la
salute della mente", i cui posti autorizzati sono suddivisi nel
seguente modo: 18 posti per la cura dei disturbi di comportamento
alimentare, in particolare anoressici; 2 nuclei di 10 posti
ciascuno per la comunità protetta per la salute mentale; 1 nucleo
di 13 posti per la cura dei disturbi psicogeni; un nucleo di 26
posti destinato alla salute mentale e alle dipendenze patologiche,
chimiche e non chimiche, di cui 18 per la lungodegenza residenziale
a bassa soglia di accesso. Infine, è funzionante il Servizio di
educazione territoriale psichiatrica, che ad oggi porta 25
pazienti.
Per quanto riguarda quindi il quesito che viene posto: cosa si
fa per il futuro, l'Amministrazione e l'azienda stanno considerando
la ridefinizione dei fabbisogni, pur mantenendosi in termini di
numero complessivo di posti residenziali in linea con quanto
previsto con la delibera del 5 agosto 2011: "Rideterminazione del
fabbisogno di strutture socio-sanitarie residenziali...per malati
con disturbi psichiatrici nell'ambito della salute mentale, di cui
alla legge 5...", diventeranno più snelli e soprattutto
maggiormente differenziati rispetto ai bisogni che in quest'area
sono in continuo aumento. Finisco per dire che la soluzione-ponte,
mentre si chiude quest'anello che ho detto, sarà di utilizzare la
struttura-alloggi di Pontey, che sono stati autorizzati, ma che
dovevano avere il parere da parte dell'USL, che è arrivato due
giorni fa e quindi stanno facendo le pratiche per mettere anche
questi posti a disposizione, pertanto dovrebbe essere risolto a
breve. Questa comunque è la cronistoria, che forse lei conosceva
già, però il futuro dà questa possibilità di dare risposte per
tutti.
Presidente
- Grazie, ha chiesto la parola per la replica
la Consigliera Fontana, ne ha facoltà.
Fontana (PD)
- Ho ascoltato con molta attenzione tutte le
risposte che mi ha dato il Presidente, comunque rimango abbastanza
dispiaciuta, anche perché ogni volta che abbiamo dei
servizi...adesso lei mi ha spiegato quali erano le motivazioni, ne
prendo atto, prendo atto anche che si sta provvedendo con la
struttura di Pontey, però io mi chiedo: abbiamo dei servizi che
funzionano, esperienze di persone che hanno lavorato 25 anni in
questa struttura, un supporto alle famiglie...perché sappiamo tutti
che queste malattie non sono malattie da sottovalutare e ne hanno
bisogno non solo i malati, ma soprattutto le famiglie e quindi
sembrava che veramente si dava un servizio eccezionale. Tra
l'altro, io voglio ringraziare queste persone per l'impegno che ci
mettono per aiutare veramente le famiglie, cioè andiamo avanti
sempre a dire: "dobbiamo risparmiare" e mettiamo sempre al
secondo...
(
interruzione del Presidente Rollandin, fuori
microfono
)
...non ho capito, scusi...
(nuova
interruzione del Presidente Rollandin, fuori
microfono
)
...ho capito il problema qual è, però quello che mi dispiace è
che si va sempre a guardare tutti gli altri problemi e si mette
sempre in secondo piano poi la persona. Non sto facendo una colpa a
lei di questo: sto dicendo che, prima di chiudere delle strutture,
si poteva fare più attenzione, magari risolvere prima queste
problematiche, perché è inutile che mettiamo in campo dei servizi
che funzionano, poi arriviamo ad un certo punto e buttiamo all'aria
tutto il lavoro fatto in questi anni; comunque speriamo di
risolvere, io ci metterò una maggiore attenzione a questo problema
per vedere se si risolve e se no vedremo in qualche altro modo come
fare. Grazie.
Presidente
- Grazie. Qualcun altro vuole intervenire? La
parola al collega Caveri, ne ha facoltà.
Caveri (UVP) -
Abbiamo presentato anche noi
un'interrogazione sul punto. Prendiamo atto delle dichiarazioni
fatte dal Presidente, concordo con la collega Fontana rispetto alla
particolarità della patologia o delle patologie. Il Presidente ha
opportunamente ricordato ed elencato delle patologie che una volta
non c'erano...forse c'erano, ma non ne avevamo piena
consapevolezza. È chiaro che l'abitudine o la tranquillità di
luoghi conosciuti per molti di questi malati non è un elemento
banale. Giustamente il Presidente ha premesso che non è stata una
scelta politica, ma dal carattere amministrativo, quindi, se ci
sono le autorizzazioni, ci sono, se non ci sono, non ci sono. È
però vero che, mentre per noi - ammesso che siamo persone normali,
non afflitte da patologie di questo genere - un eventuale
spostamento da Donnas a Pontey può essere un elemento di banalità,
per chi magari da molti anni è abituato ad un "tran tran"
rassicurante...e chiunque abbia avuto a che fare con persone con
problemi di tipo mentale sa perfettamente che il radicamento non è
una cosa da banalizzare...però prendiamo atto di una volontà
dell'Amministrazione di superare questo problema.
Si dà atto che dalle ore 10,41 riassume la presidenza il
Presidente Emily Rini.
Presidente
- Grazie. Colleghi, è davvero con grande
piacere che do il benvenuto in tribuna ai giovani israeliani e
palestinesi che stanno vivendo insieme ai loro coetanei valdostani
un'esperienza di incontro e di dialogo nell'ambito del progetto
didattico "Voci di pace" organizzato dal Movimento internazionale
della riconciliazione, dalle ACLI di Aosta, dal CSV con il sostegno
del Consiglio regionale, dell'Assessorato regionale dell'istruzione
e cultura, dal Comune di Aosta e dall'Università della Valle
d'Aosta. A nome mio personale e di tutta l'Assemblea regionale, vi
ringrazio per la vostra presenza, per aver accettato l'invito ad
assistere ai nostri lavori. Mi auguro che l'esperienza che state
vivendo sia proficua e che siate riusciti a creare quel giusto
clima di amicizia e di confronto tra idee e culture diverse. Che
l'entusiasmo di queste giornate possa essere contagioso per voi,
per le vostre comunità, per la pace e per la convivenza civile.
Possiamo passare alla discussione del punto 19 all'ordine del
giorno.
