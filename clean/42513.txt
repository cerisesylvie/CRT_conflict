Classificazione
OPERE PUBBLICHE
TRASPORTI E VIABILITÀ
Viabilità



Oggetto del Consiglio n. 72 del 18 novembre 2020 - Resoconto
OGGETTO N. 72/XVI - Interrogazione: "Notizie in merito alle
tempistiche per la realizzazione del nuovo ponte nel Comune di
Gaby".
Bertin (Presidente) -
Punto 12 all'ordine del giorno. Per
il Governo risponde l'assessore Marzi, ne ha facoltà.
Marzi (AV-SA) -
Si chiedono notizie in merito alle
tempistiche per la realizzazione del nuovo ponte sulla strada
statale 44 nel Comune di Gaby, quindi di conoscere i tempi di
progettazione, di appalto e di esecuzione. A seguito dell'evento
alluvionale del 2 e 3 ottobre 2020 che ha causato il crollo del
ponte posto al km 17 + 500 della strada regionale n. 44 della Valle
del Lys, i competenti uffici dell'assessorato hanno provveduto alla
realizzazione di una viabilità alternativa alla strada regionale e,
nel contempo, all'affidamento del servizio di redazione del
progetto esecutivo dei lavori di ricostruzione del ponte in
argomento. I lavori per la realizzazione di una viabilità
alternativa sono consistiti nella rimozione dei detriti del ponte
crollato e delle porzioni ancora pericolanti nonché di messa in
sicurezza degli argini. Inoltre, si è provveduto alla costruzione
di un guado a valle del ponte crollato con un doppio senso di
marcia e un breve tratto di senso unico alternato a vista in
corrispondenza di una strettoia tra alcuni edifici.
Nel corso dell'attività di progettazione del ponte
immediatamente avviata, i progettisti hanno contestualmente
segnalato la necessità di realizzare una paratia a protezione di un
edificio posto in prossimità della zona di intervento, oltre che un
sistema di monitoraggio della stabilità dei fabbricati limitrofi e
degli scavi necessari per la realizzazione delle spalle del nuovo
ponte.
Segnalo che si è già provveduto ad affidare i lavori di
realizzazione delle opere provvisionali e del sistema di
monitoraggio sopra descritti, necessari per la ricostruzione del
ponte. L'avvio degli stessi è programmato nel corso della corrente
settimana, con una durata prevista di circa trenta giorni.
Il progetto esecutivo di ricostruzione del ponte è stato
completato e attualmente sono in corso di acquisizione i pareri
autorizzativi. Si prevede pertanto lo svolgimento della procedura
di appalto nel mese di dicembre e l'inizio dei lavori seguirà
ovviamente l'efficacia dell'aggiudicazione di riferimento. Il tempo
di realizzazione del nuovo ponte è previsto in almeno novanta
giorni.
Si chiede se sia confermata per le feste di Natale l'apertura
della strada con il nuovo ponte realizzato. Sono state messe in
atto con la massima celerità tutte le attività necessarie per
giungere alla realizzazione del ponte di cui trattasi nel minor
tempo possibile. I tempi tecnici di realizzazione del ponte nuovo
sopra descritti superano le festività richiamate. Confermo e
garantisco il massimo impegno di tutti i soggetti interessati, al
fine di limitare i disagi per gli utenti e gli abitanti e di
ripristinare nel minor tempo possibile la viabilità ordinaria. In
tal senso, i primi lavori realizzazione del ponte sono partiti
lunedì 18 novembre e sono già iniziati i lavori di realizzazione
della palificata propedeutica all'esecuzione delle fondamenta del
ponte nuovo.
Oggi è stato anche acquisito l'ultimo parere che ci consente di
richiedere la concessione edilizia per poi approvare il progetto
esecutivo in Giunta con la massima urgenza necessaria sia per il
Comune di Gaby che per tutta la vallata di riferimento.
Presidente -
Per la replica il consigliere Carrel, ne ha
facoltà.
Carrel (PA) -
Grazie Assessore per averci spiegato la
situazione del ponte di Gaby. Siamo stati sollecitati da diversi
abitanti della Valle del Lys che, come capisce bene, il guado è
stato realizzato immediatamente e va benissimo, però c'è un tratto,
soprattutto quello a senso unico, dove si può procedere solamente a
velocità limitata e quindi quello delle festività poteva essere un
problema soprattutto se, come ci auguriamo tutti, la Valle d'Aosta
non sarà più zona rossa e la curva dei contagi finalmente inizierà
a diminuire.
Capisco e ringrazio l'Assessore per averci illustrato tutti i
problemi che si sono susseguiti e quindi, se ho capito bene, tutte
le complicazioni a cui avete dovuto far fronte. ringrazio per la
risposta e chiedo magari, visto che subito dopo l'evento sono stati
aggiornati tutti i Sindaci della Valle del Lys, magari di fare un
breve aggiornamento a tutti i Sindaci della vallata in modo da
informarli sul prosieguo dei lavori.
