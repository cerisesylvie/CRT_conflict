Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 406 del 12 luglio 1982 - Resoconto
OGGETTO N. 406/VII - DISEGNO DI LEGGE CONCERNENTE:
"ISTITUZIONE RETE REGIONALE DI RADIOCOMUNICAZIONI PER IL SERVIZIO
DI PROTEZIONE CIVILE".
PRESIDENTE
: Ha chiesto di parlare il Presidente della
Giunta, ne ha facoltà.
ANDRIONE - (U.V.):
Questo disegno di legge comporta
l'impegno del trasferimento dei fondi necessari alla creazione ed
istituzione del servizio di protezione civile. Seguiranno altre
leggi che stabiliranno e gli organici e le differenti
caratteristiche di questo servizio.
Per favorire una buona comprensione del disegno di legge,
pregherei il Vice Presidente Faval, che ha seguito la Commissione
tecnica, di dare qualche illustrazione sull'intera rete del
servizio di protezione civile, che verrà man mano conosciuto dal
Consiglio con altri progetti di legge.
PRESIDENTE
: Ha chiesto di parlare il Vice Presidente
Faval, ne ha facoltà.
FAVAL - (U.V.):
Si tratta di un provvedimento di
carattere finanziario, che costituisce il primo ed indispensabile
passo verso la realizzazione del servizio regionale di protezione
civile. A questo proposito, a coloro che in Commissione avevano
obiettato - con fondamento che non era stato allegato un progetto
circa la rete di radiocomunicazioni, vorrei far notare che si
tratta in questo caso di un problema di carattere tecnico. Il
problema della protezione civile sarà affrontato successivamente
con altri provvedimenti legislativi che stabiliranno come
dev'essere istituito; in questo momento stiamo esaminando solo la
parte finanziaria per realizzare una rete di
radiocomunicazioni.
Per aderire alla richiesta del Presidente della Giunta, posso
dire al Consiglio che si tratta di collegare fra di loro le varie
componenti della comunità locale, che possono utilmente concorrere
a costituire quello che sarà in seguito il servizio di protezione
civile. In questo senso, per esempio, le Centrali meteorologiche,
di cui abbiamo parlato a proposito dell'energia, faranno parte
integrante del sistema di comunicazioni e di quello più ampio della
protezione civile; queste, oltre a fornirci i dati per lo studio
delle fonti di energia alternativa sfruttabili in Valle d'Aosta,
saranno utilizzate anche dal servizio protezione civile.
Oltre a questo si è pensato, è sempre un discorso futuribile
però, di localizzare la base del servizio regionale di protezione
civile presso l'aeroporto di Aosta, perché da un punto di vista
funzionale quella può essere la sede più adatta essendo
baricentrica rispetto alla Regione. Ha inoltre gli spazi necessari
per ospitare varie attrezzature per l'emergenza, ivi compreso
elicotteri che sono oggi gli strumenti di intervento più validi e
tempestivi, e sarà sempre collegata, con un ascolto 24 ore su 24,
con i vigili del fuoco.
Come avete potuto leggere nella relazione, varie sono le
componenti coinvolte in questo servizio, che - dal punto di vista
dell'organizzazione -affronteremo con i successivi provvedimenti
che la Giunta regionale presenterà al Consiglio.
PRESIDENTE
: Ha chiesto di parlare il Consigliere Tonino,
ne ha facoltà.
TONINO - (P.C.I.):
La prima osservazione che si può fare
è che è indubbiamente una procedura anomala quella di discutere di
una parte strettamente legata al servizio di protezione civile,
prima di conoscere quali sono le proposte in merito a questo
servizio.
Colgo l'occasione per richiedere - ma l'ho già chiesto mesi or
sono - se è possibile avere copia di un documento che mi risulta la
Giunta abbia predisposto, non so se è una base di discussione.
Dicevo prima che la procedura è anomala, perché il sistema
organizzativo che riguarda le radiocomunicazioni dovrebbe essere
legato ad un sistema organizzativo d'intervento nel caso si
verifichino delle calamità naturali. Nel merito, sarebbe stato
opportuno un primo esame dei contenuti di questo progetto, o
comunque deve esserci un impegno di questo tipo da parte della
Giunta regionale, e cioè che il progetto di rete regionale di
radiocomunicazioni sia discusso nelle Commissioni competenti, cioè
Commissione Energia ed Assetto del Territorio.
Ho fatto queste osservazioni per dire che è oggi evidentemente
impossibile entrare nel merito ed è nello stesso tempo negare
l'esigenza di questa rete. Perciò voteremo questo provvedimento
prevalentemente finanziario, ripetendo che chiediamo una rapida
presentazione del disegno di legge che riguarda il servizio di
protezione civile e chiediamo allo stesso tempo che il progetto
specifico riguardante il sistema di radiocomunicazioni sia poi
discusso più serenamente nelle sedi consiliari.
PRESIDENTE
: Passiamo all'esame dell'articolato.
Do lettura dell'art. 1.
Art. 1
Nell'ambito dell'istituendo Servizio regionale di protezione
civile formato dal complesso delle funzioni, attività e strutture
predisposte in via permanente per svolgere un efficace spesa di
previsione e prevenzione di eventi capaci di alterare la
conformazione dell'ambiente naturale e il conseguente insorgere di
disastri e per la protezione ed il soccorso delle popolazioni e
degli insediamenti abitativi e di lavoro colpiti da
calamità
naturali e catastrofi, viene istituita la rete regionale di
radiocomunicazioni per la protezione civile, destinata a coprire
l'intero territorio della Valle d'Aosta e finalizzata, oltre che ai
servizi veri e propri della protezione civile, anche al servizio e
soccorso sanitario, aereo e di rilevazione meteorologica.
PRESIDENTE
: Metto in approvazione l'art. 1 testè
letto.
ESITO DELLA VOTAZIONE
Presenti, votanti e favorevoli: 27
Il Consiglio approva all'unanimità
PRESIDENTE
: Do lettura dell'art. 2.
Art. 2
La Giunta regionale provvederà all'adozione di provvedimenti
deliberativi per l'esecuzione della presente legge.
PRESIDENTE
: Metto in approvazione l'art. 2 testè
letto.
ESITO DELLA VOTAZIONE
Presenti, votanti e favorevoli: 27
Il Consiglio approva all'unanimità
PRESIDENTE
: Do lettura dell'art. 3.
Art. 3
Per provvedere alla realizzazione della rete regionale di
radiocomunicazioni alla base del servizio di protezione civile è
autorizzata per l'anno 1982 la spesa di £ 1.800.000.000 che graverà
sull'istituendo capitolo 23930 del bilancio di previsione della
Regione per l'esercizio finanziario 1982.
Alla copertura dell'onere di cui al comma precedente si
provvede mediante il prelievo della somma di lire un miliardo e
ottocento milioni del capitolo 50150: "Fondo globale per il
finanziamento di spese per ulteriori programmi di sviluppo (spese
di investimento)" della parte spesa del bilancio di previsione
della Regione per l'anno 1982.
PRESIDENTE
: Metto in approvazione l'art. 3 testè
letto.
ESITO DELLA VOTAZIONE
Presenti, votanti e favorevoli: 27
Il Consiglio approva all'unanimità
PRESIDENTE
: Do lettura dell'art. 4.
Art. 4
Al bilancio di previsione della Regione per l'anno 1982 sono
apportate le seguenti variazioni:
PARTE SPESA
Variazione in diminuzione
Cap. 50150 "Fondo globale per il finanziamento di spese per
ulteriori programmi di sviluppo (spese di investimento)"
£ 1.800.000.000
Variazione in aumento
"Interventi a carattere generale - 2. 1.2. altri
interventi"
Cap. 23 940 di nuova istituzione "Spese per l'istituzione del
Servizio regionale di protezione civile"
£ 1.800.000.000
PRESIDENTE
: Metto in approvazione l'art. 4 testè
letto.
ESITO DELLA VOTAZIONE
Presenti, votanti e favorevoli: 27
Il Consiglio approva all'unanimità
PRESIDENTE
: Do lettura dell'art. 5.
Art. 5
La presente legge è dichiarata urgente ai sensi del terzo
comma dell'art. 31 dello Statuto Speciale ed entrerà in vigore il
giorno successivo a quello della sua pubblicazione nel Bollettino
Ufficiale della Regione.
E' fatto obbligo a chiunque spetti di osservarla e di farla
osservare come legge della Regione Autonoma Valle d'Aosta.
PRESIDENTE
: Metto in approvazione l'art. 5 testè
letto.
ESITO DELLA VOTAZIONE
Presenti: 27
Votanti: 27 Maggioranza:18 Favorevoli: 27
Il Consiglio approva
PRESIDENTE
: Metto in approvazione la legge nel suo
complesso per votazione a scrutinio segreto.
VOTATION A SCRUTIN SECRET
RESULTAT DU VOTE
Présents, votants et avis favorables:27
Le Conseil approuve à l'unanimité
