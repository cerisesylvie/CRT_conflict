Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 467 del 5 aprile 1984 - Resoconto
OGGETTO N. 467/VIII - UTILIZZAZIONE DI PERSONALE PER
L'ASSISTENZA DOMICILIARE-SCOLASTICA DI BAMBINI HANDICCAPATI.
(Interrogazione).
PRESIDENTE:
Do lettura dell'interrogazione presentata dai
Consiglieri Mafrica e Millet:
INTERROGAZIONE
AVENDO appreso che per l'assistenza domiciliare-scolastica di
bambini handicappati viene utilizzato personale, il quale viene
retribuito attraverso contributi mensili concessi dalla Regione
alla famiglia del minore interessato;
i sottoscritti Consiglieri regionali
INTERROGANO
l'Assessore competente per sapere:
1) in quanti casi il personale utilizzato per l'assistenza
domiciliare-scolastica agli handicappati viene retribuito
attraverso la forma del contributo assegnato alla famiglia;
2) perché si e fatto ricorso a tale anomala forma di
assunzione, che non garantisce al personale interessato nessuna
copertura previdenziale e sanitaria.
PRESIDENTE:
Ha chiesto di parlare l'Assessore alla Sanità
ed Assistenza Sociale Marcoz, ne ha facoltà.
MARCOZ - (U.V.):
Sembrerebbe dall'interrogazione che la
Regione faccia un intervento per l'assunzione di questo personale
di assistenza alle famiglie: lo nego nel modo più assoluto, in
quanto noi non interveniamo mai sulla scelta di chi deve andare ad
operare, per così dire, nel senso familiare.
Il contributo che la Regione dà come assistenza
domiciliare-scolastica è dettato da una precisa deliberazione di
Consiglio votata il 17 settembre 1982, n. 485, che prevede la
concessione di contributi alla famiglia per l'utilizzazione di
terze persone per l'assistenza dell'handicappato a domicilio,
compresi interventi a carattere eccezionale e temporaneo per
recupero scolastico.
Esistono quattro casi di assistiti minori handicappati.
Sempre in base a quella delibera, ad un altro comma si prevede
la concessione di un contributo alla famiglia per l'utilizzazione
di terze persone per l'assistenza materiale o infermieristica
all'handicappato durante la frequenza di scuole materne
dell'obbligo o durante la refezione scolastica o durante
l'accompagnamento alle scuole medesime. Di questi casi ne abbiamo
uno solo.
Ci sono poi due o tre casi sporadici in cui la Regione viene
incontro nel pagamento del pasto alla refezione scolastica di
Aosta, nell'assistenza scolastica supplementare da parte di terzi
per due persone in collegio.
Quindi, come Giunta, noi non abbiamo fatto altro che applicare
le disposizioni di questa legge consiliare; resta la responsabilità
di coloro che utilizzano queste persone riguardo al loro giusto
trattamento economico.
Il Consigliere Mafrica sa benissimo che con l'ultima legge
approvata in Consiglio regionale, che riguarda gli assistenti
educatori, questo problema viene risolto già per l'anno corrente
oppure per il prossimo anno. I casi erano otto in tutto, per cui
l'anno venturo, con l'assunzione ai concorsi di questi 34
assistenti educatori, credo che sarà ovviato anche a questa giusta
osservazione fatta dal Consigliere Mafrica.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA - (P.C.I.):
Resto del parere che forse questo
sistema è anomalo, perché in pratica capitava che la famiglia
riceveva un contributo (nel caso che ho visto io, di 500.000 lire
mensili) che doveva poi trasmettere all'insegnante che assisteva
l'handicappato a domicilio. L'assegno veniva dato in presenza
dell'assistente sociale.
Come procedura è un po' strana perché l'Assessore dice che non è
la Giunta a scegliere l'educatore, probabilmente non può che dire
così; però essendoci questo meccanismo contorto in realtà si aveva
una forma di rapporto di lavoro che usava la famiglia
dell'handicappato come intermediario.
E' molto meglio, credo, che gli operatori di questo settore
siano assunti o attraverso quella legge che è stata approvata dal
Consiglio regionale, o direttamente da parte della Regione, con la
risoluzione dei pagamenti in forme più semplici, perché questa
forma era particolarmente strana.
