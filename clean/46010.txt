Classificazione
LAVORO
Politica del lavoro



Oggetto del Consiglio n. 2576 del 8 giugno 2023 - Resoconto
OGGETTO N. 2576/XVI - Interpellanza: "Modifiche al progetto
"5000 Genomi@VdA".
Bertin (Presidente) -
Punto n. 46. Per illustrare
l'interpellanza, ha chiesto la parola il consigliere Baccega, ne ha
facoltà.
Baccega (FI) -
Come noterà, Assessore, l'attenzione per i
centri di ricerca da questa parte è piuttosto significativo, oggi
abbiamo parlato nell'interpellanza del collega Sammaritani del
Centro di ricerca unico, noi ritorniamo sul CMP3 rispetto alla
delibera 569 che è andata a modificare il disciplinare. Quel
progetto, avviato appunto nel 2019, come è previsto, si concluderà
il 30 novembre 2024 e si prende atto che la Fondazione Istituto
italiano di tecnologia ha presentato il 23 dicembre 2022 una
proposta di rimodulazione del progetto che consiste nell'accettare
la diversa provenienza dei genomi nel sequenziale, quindi oltre il
materiale genetico dei pazienti dell'Ospedale di Aosta, anche
materiale genetico proveniente da altri ospedali che si trovano in
altre regioni italiane e anche nella diversa ripartizione dei
genomi sui diversi sottoprogetti. Questo è l'obiettivo per
raggiungere appunto l'obiettivo che si era prefissato, ovvero i
"5000 genomi" entro la data di conclusione del progetto. Ci sono
delle motivazioni che francamente ci hanno un po' perplesso, il
ritardo dovuto all'epidemia Covid ci può stare perché si sono
interrotti e messi in difficoltà tutta una serie di percorsi,
soprattutto difficoltà nell'ottenimento del parere favorevole alla
sperimentazione da parte del Comitato etico dell'USL valdostana; è
una preoccupazione che in qualche modo evidenzia quello che avevamo
già significato nell'interpellanza del Consiglio scorso, dove non
c'era quella sintonia tra Ospedale, Centro di ricerca e Progetto
"5000 genomi".
Rilevando che la proposta di rimodulazione relativa alla
provenienza e ripartizione dei genomi per poter andare a
raggiungere quell'obiettivo di sequenziamento che era previsto,
tenuto conto che la rimodulazione non modifica sostanzialmente il
progetto in quanto si è resa necessaria a seguito di queste
difficoltà oggettive che sono emerse nella realizzazione e fatto
salvo che il sottoprogetto IIT "VDA e Genomi" deve continuare
necessariamente a reclutare esclusivamente pazienti valdostani,
considerato che la rimodulazione non inficia la validità
scientifica del progetto ma che altresì inserisce il progetto in un
circuito di relazioni con Ospedali ed altri istituti di ricerca con
competenze specifiche di alto livello, noi le chiediamo quali
difficoltà si sono incontrate nella prosecuzione del progetto,
oltre a quelle che appaiono abbastanza evidenti nella descrizione
della delibera, le modifiche di sostanza al di là di quello che si
è letto cosa vanno a determinare, se si sono approfonditi i rilievi
posti all'attenzione della Giunta del Consiglio dell'11 maggio,
ovvero il futuro di questo progetto, del CMP3 ovviamente, se ci
saranno altri progetti di ricerca da inserire, se nel centro di
ricerca unico sarà compreso anche il CMP3 come punto di riferimento
centrale in Valle d'Aosta e soprattutto se è intenzione, visto che
parliamo di personale in più ambiti, parliamo di lavoro, parliamo
di professionisti preparati e seri, di dare continuità al personale
e ai ricercatori che in qualche modo stanno lavorando all'interno
di questo progetto.
Presidente -
Per la risposta, la parola all'assessore
Bertschy.
Bertschy (AV-VdA Unie) -
Grazie consigliere Baccega.
Torniamo sulla doppia interpellanza di alcune settimane fa, anche
perché nella mia risposta avevo anticipato che ci sarebbe stata una
modifica nel corso delle settimane successive, che giustamente è
stata rilevata da parte sua e correttamente siamo qui per informare
rispetto all'evoluzione del progetto.
Senza fare altre considerazioni che sono già state fatte, unirei
le prime due domande: quali difficoltà si sono riscontrate nella
prosecuzione del progetto e quali modifiche sono state apportate al
progetto. Come ricordiamo, il progetto prevede il sequenziamento di
materiale genetico di pazienti valdostani in cura presso l'Ospedale
Parini e il sequenziamento del materiale genetico di individui sani
valdostani. Il progetto, che era iniziato nel 2019, per le note
vicende, ha avuto inizio soltanto nel 2022 e diciamo che ci sono
state anche difficoltà da parte dell'azienda in relazione
all'emergenza sanitaria a impegnare il personale nelle attività che
già dall'inizio andavano considerate, però ci sono anche i motivi
perché questo è successo. Per ricordare qualche data,
l'autorizzazione all'esercizio dell'attività sanitaria nella sede
CMP3 è stata ottenuta il 26 novembre 2021, il parere favorevole del
Comitato etico dell'USL in merito agli studi clinici il 20 gennaio
2022, poi il 24 marzo 2022 e l'ultimo genoma in riferimento alla
popolazione valdostana è stato ottenuto il 28 luglio 2022.
I ritardi nell'eseguire quest'attività aggiuntiva da parte del
personale dell'Ospedale hanno allora reso necessaria una prima
misura correttiva da parte di IIT che si è concretizzata
nell'attivazione di contratti di collaborazione con due infermieri
di ricerca, che hanno la funzione di supportare il personale
dell'Ospedale in interazione con i pazienti per il prelievo del
materiale genetico.
Per raggiungere l'obiettivo del sequenziamento nei tempi
previsti, che però sono appunto considerati all'interno del
servizio che è stato assegnato, CMP3 VdA ha proposto una modifica
del progetto che consiste in una diversa ripartizione del numero
dei genomi dei sottoprogetti e soprattutto nella possibilità di
sequenziare anche materiale genetico proveniente da pazienti non
valdostani affetti dalle stesse patologie prese in considerazione
dal progetto. Questa modifica è stata approvata dal nucleo di
monitoraggio del progetto e quindi non inficia la validità
scientifica ma costituisce anzi l'occasione per inserire CMP3 VdA
in un sistema di relazioni con ospedali e con istituti di ricerca
con competenze scientifiche di alto livello. Non è infatti da
considerare come una modifica negativa, anzi, può diventare
un'opportunità per far crescere ancora l'interesse del nostro
centro di ricerca in una rete più ampia di istituti di ricerca
scientifica di ospedali di grande livello. Non è invece stato
modificato, perché questo è centrale nel progetto di ricerca, il
sottoprogetto relativo agli individui sani, non viene modificato e
recluterà esclusivamente soggetti valdostani. Noi abbiamo preso
atto con la Giunta il 22 maggio 2023 di questa modifica.
Se sono stati comunicati e se si intendono prendere in
considerazione i rilievi presentati dagli interpellanti posti
all'attenzione della Giunta regionale dell'interpellanza dell'11
maggio 2023, direi di sì, quei rilievi sono parte già di un lavoro
che come Assessorato abbiamo fatto, ripeto, da un lato, capendo che
l'azienda si è trovata e si trova ancora in una situazione molto
critica nella gestione dell'attività per l'organizzazione dei
servizi ai cittadini, questo è un progetto in più che forse
inizialmente non è stato completamente compreso, oggi devo dire che
c'è una buona risposta e anche un'ottima collaborazione da parte
dei vertici dell'azienda e si sta cercando di recuperare il tempo
perduto, perché, come lei sottolinea più volte, questo centro di
ricerca può dare al nostro sistema sanitario un'opportunità per
crescere e anche per essere più attrattivo rispetto ai giovani
ricercatori e alle professionalità che in un'organizzazione dei
servizi sanitari e anche del progetto della nostra sanità che
evolve e che cresce può trovare nel centro un punto di
miglioramento e di interesse. È chiaro che passa tutto per la
costituzione della società dell'ATS in società consortile e questo
permetterà di stabilizzare il personale, come ci siamo detti nella
scorsa interpellanza. Oggi il centro ha sei persone stabilizzate,
cinque persone in collaborazione e i borsisti di ricerca che sono
diciotto in questo momento con la conclusione a fine anno e quindi
proprio per questo è necessario andare a stabilizzare.
Tra le cose che avevate fatto osservare, l'attività della
biobanca e anche l'utilizzo delle varie attrezzature... è stato
firmato il comodato il 18 maggio, finalmente aggiungo, adesso
bisogna cercare di accelerare e di metterci in condizione di
recuperare il tempo perduto. La cosa importante anche che è stato
contrattualizzato un responsabile della biobanca che sta lavorando
per la certificazione, per l'accreditamento e per tutto quello che
va fatto.
Direi quindi che l'osservazione è raccolta, le segnalazioni che
avete fatto fanno parte anche del lavoro del Governo ed è corretto
continuare a stimolare perché siamo partiti in una fase molto
delicata durante il Covid e adesso c'è la necessità che tutti i
soggetti lavorino con energia e determinazione per far sì che il
centro possa consolidarsi in una situazione che ci vede essere,
come tutti sappiamo, una piccola comunità che si è dotata di un
grande e ambizioso progetto e, proprio perché è ambizioso, tutti
dobbiamo lavorare con la necessaria convinzione per consolidarlo e
farlo crescere in futuro.
Presidente -
Replica il consigliere Baccega.
Baccega (FI) -
Grazie Assessore. Ho molto apprezzato
alcune considerazioni che avevo già richiamato nell'interpellanza
del Consiglio scorso. Ricerca vuol dire attrattività, soprattutto
in sanità, attrattività vuol dire lavoro, lavoro vuol dire
compensi, giusti compensi. Ormai siamo una Regione che ha il gusto
di dire: "bisogna pagare poco perché bisogna risparmiare dei
soldi", in diversi ambiti, in diversi settori... le sto preparando
un intervento per il prossimo Consiglio proprio in questa direzione
perché è necessario, secondo noi, fare il punto su quell'articolo
che è uscito recentemente sulla stampa legato ai compensi più bassi
praticamente in Italia, e su questo ci lavoreremo.
Sono felice e lieto che l'attività della biobanca è partita, che
si è firmato l'accordo con l'USL, quindi significa che se
interveniamo su queste cose, magari diamo un po' di spunto affinché
le cose vadano nella direzione giusta, quindi la necessità di
recuperare il tempo perduto... come dice lei, è stata avviata,
l'auspicio è che si vada appunto a completare questo percorso.
Ora, per quanto riguarda il centro di ricerca unico, non so
quale sarà delle tre proposte che lei andrà a mettere in campo, se
soggetti diversi con progetti diversi possono avere una loro
logica, ma forse un ente regionale composto dai centri esistenti
può in qualche modo dare una risposta più equilibrata e tenere
conto delle differenze che ci possono essere tra un centro di
ricerca e l'altro.
La ringrazio per la risposta.
