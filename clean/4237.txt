Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 579 del 11 novembre 1981 - Resoconto
OGGETTO N. 579/81 - CONCESSIONE E LIQUIDAZIONE ALLA COOPERATIVA
PRODUTTORI LATTE E FONTINA DELLA VALLE D'AOSTA DI UN CONTRIBUTO
NELLE SPESE PER IL PAGAMENTO DI INTERESSI PASSIVI SU PRESTITI
BANCARI CONTRATTI PER IL PAGAMENTO DI ACCONTI ED ANTICIPAZIONI AI
PRODUTTORI CONFERENTI "FONTINA" NELL'ANNO 1979.
Presidente
- Do lettura della proposta di delibera in
oggetto:
La Giunta regionale
Propone che il Consiglio regionale
- visto l'art. 8 della legge 27.10.1976, n. 910;
- visto l'art. 15 della legge 10.4.1954, n. 125;
- visto il D.P.R. 30.10.1955, n. 1269;
- visto l'art. 1 del D.L.C.P.S. 23.12.1946, n. 532;
- visti gli artt. 2, 4, 51 dello Statuto Speciale della Valle
d'Aosta - Legge costituzionale 26.2.1948, n. 4;
DELIBERI
1) di dare atto che il contributo da concedere alla
Cooperativa Produttori Latte e Fontina della Valle d'Aosta nelle
spese per il pagamento degli interessi passivi afferenti l'anno
1979 può essere determinato in Lire 170 milioni; tale contributo si
intende comunque a saldo di ogni intervento in materia di interessi
passivi a tutto il 31 dicembre 1979;
2) di concedere e liquidare il contributo di cui al
precedente capoverso alla Cooperativa stessa della misura di Lire
170 milioni ordinando l'emissione del relativo mandato di pagamento
con quietanza del Signor Cesare Rosset - Presidente pro-tempore
della Cooperativa ed allo scopo espressamente delegato - e con
imputazione al Cap. 32900 del bilancio preventivo della Regione per
l'anno 1981 ("Spese, contributi e premi ad associazioni, consorzi e
privati per la tutela e l'incremento dei prodotti tipici"), che
presenta la necessaria disponibilità.
Presidente
- Ha chiesto di parlare l'Assessore
all'Agricoltura e Foreste, Marcoz; ne ha facoltà.
Marcoz (UV)
- Come già dichiarato nella relazione, la
Cooperativa ha presentato una richiesta di interessi passivi per
246 milioni. Come Assessorato, abbiamo ritenuto opportuno ammettere
il contributo di 246 milioni, in quanto non tutti gli anticipi
fatti per la Cooperativa erano serviti per gli acconti dati ai
conferitori.
Se può essere utile ai Consiglieri, il giro d'affari dell'anno
'79 della Cooperativa è stato di 6 miliardi e 700 milioni; i
chilogrammi di fontina prodotta sono 1.600.000. Questo significa
che gli interessi passivi hanno inciso di 153 lire per ogni
chilogrammo di fontina.
Presidente
- Ha chiesto di parlare il Consigliere
Minuzzo; ne ha facoltà.
Minuzzo (PSDI)
- Siamo di fronte all'ennesima proposta di
liquidazione di contributo non solo alla cooperativa produttori
latte e fontina: qualche seduta del Consiglio fa, abbiamo fatto
analoghe delibere ad esempio per la Centrale del Latte. Vorrei fare
una proposta all'Assessore, per vedere se non ritenga utile
accogliere questa proposta per il futuro. Quasi certamente
l'Assessore mi dirà di essere disponibile ad accoglier questa
proposta per il futuro, però io chiedo che ci sia un effettivo
impegno in questo senso. Sta avvenendo adesso per l'Agraria
Regionale per cui stiamo intervenendo per la Cooperativa Produttori
Latte e Fontina. Anziché dare dei quattrini che vanno a coprire il
deficit causato dagli interessi che devono pagare agli Istituti di
Credito, l'Assessorato potrebbe studiare un meccanismo per cui
questi soldi verrebbero dati anticipatamente. Di fatto, la cosa non
cambia come onere per la Regione, con la differenza che c'è una
notevole economia rispetto ai costi di gestione attuali, in quanto
gli interessi non vanno ad incidere presso gli Istituti di Credito.
L'Assessorato dovrebbe quindi valutare l'opportunità di anticipare
questi soldi a queste aziende, a queste cooperative, affinché
abbiano dei costi di esercizio notevolmente inferiori, oggi gravati
dal fatto che devono far fronte a onerosi tassi di interesse per i
prestiti che vengono chiesti alle banche.
Mi dispiace di non aver potuto intervenire quando si è trattato
di discutere la fidejussione all'Agraria Regionale, perché vediamo
che buona parte del deficit di questa azienda è causato dagli
interessi passivi contratti con gli Istituti di Credito. Ritengo
che per spendere dei quattrini, che non servono assolutamente a
nulla perché vanno a coprire degli interessi non produttivi per
l'azienda, sarebbe meglio anticipare tali somme che in termini di
costi amministrativi alla Regione non costano niente o per lo meno
costano allo stesso modo, con la differenza che si presta un
servizio a queste aziende che vedrebbero i loro esercizi funzionare
molto meglio. Questa era la proposta che volevo fare all'Assessore.
Infatti, ci troviamo continuamente a dover deliberare delle
concessioni di liquidazioni per far fronte agli interessi che
l'Agraria Regionale, la Cooperativa Produttori Latte e Fontina, la
Centrale del Latte, contraggono con gli Istituti di Credito.
Assume la Presidenza il Vice Presidente Faval
Presidente
- Ha chiesto di parlare il Consigliere
Mafrica; ne ha facoltà.
Mafrica (PCI)
- Vorrei sapere dall'Assessore se è già
determinato anche l'ammontare degli interessi passivi per l'anno
1980 e se il ritardo dipende dalle condizioni finanziarie della
Regione o da questioni burocratiche.
Sono anch'io dell'opinione del collega Minuzzo che, constatato
che ogni anno ci sono da dare queste somme per interessi passivi,
tanto varrebbe arrivare ad un anticipo. In caso contrario, la
Regione si trova nelle stesse condizioni in cui si trova lo Stato
rispetto ai suoi Enti, per cui i fondi di dotazione arrivano in
ritardo e gli oneri finanziari arrivano quasi ad eguagliare il
costo del lavoro. Se l'Assessore ha anche qualche altro dato
disponibile per il 1980, avremmo piacere di venirne a
conoscenza.
Presidente
- Ha chiesto di parlare l'Assessore
all'Agricoltura e Foreste, Marcoz; ne ha facoltà.
Marcoz (UV)
- Rispondo a Mafrica per quanto riguarda
l'anno '80. È arrivata solamente la settimana scorsa (non ce l'ho
sottomano) la richiesta di interessi per l'anno '80; quindi, farò
avere al Consigliere Mafrica gli interessi dell'anno '80 maturati
dalla Cooperativa. Invece, per quanto riguarda il discorso fatto da
Minuzzo, penso che risponderà il Presidente della Giunta.
Presidente
- Ha chiesto di parlare il Presidente della
Giunta; ne ha facoltà.
Andrione (UV)
- Concordiamo pienamente con il principio
di risparmiare il denaro regionale, nel senso di non pagare
soltanto il plusvalore (se mi passate l'espressione) bancario,
dovuto all'enorme aumento del tasso di interesse; infatti, aveva un
senso intervenire quanto i tassi di interesse erano fra il 6 e
l'8%, ma non ha più senso intervenire ora che hanno superato certi
livelli. Ultimamente, la Regione è stata bloccata dal fatto che le
entrate erano inferiori alle sue effettive necessità di spesa. È
intenzione della Giunta Regionale proporre, per gli Istituti e gli
Enti menzionati, un fondo di dotazione che possa sganciarli
completamente dalle servitù bancarie. Deve però essere chiaro, e ne
discuteremo a lungo in Consiglio, che quel fondo di dotazione è
dato una tantum, che una volta dato il fondo di dotazione l'azienda
deve essere, come minimo, in pareggio.
Fino ad oggi il fatto di pagare posteriormente il tasso di
interesse è servito come controllo, perché attraverso le banche
abbiamo un controllo capillare; al contrario, fondo di dotazione
vuole dire autonomia dell'Ente, ma vuole anche dire capacità e
responsabilità dell'Ente.
Deve essere chiaro che il fondo di dotazione una volta dato -
non voglio fare paragoni con l'EGAM e con gli altri Istituti di
questo genere - non deve sparire come neve al sole, per ritrovarsi
poi con una nuova richiesta di fondo.
Non abbiamo nessuna intenzione di camminare per questa strada.
Faremo perciò le dovute proporzioni, dopo di che queste aziende o
camminano con le loro gambe o altrimenti bisognerà riconoscere in
Consiglio regionale che è meglio non averle.
Presidente
- Ha chiesto di parlare il Consigliere
Minuzzo; ne ha facoltà.
Minuzzo (PSDI)
- Prendo atto delle dichiarazioni fatte
prima dall'Assessore e poi dal Presidente. L'una tantum deve essere
unica, però vorrei aggiungere che, al di là delle dichiarazioni di
principio, seppure apprezzabili, del Presidente della Giunta e
dell'Assessore all'Agricoltura, ritengo che debbano essere fatte
delle scelte di carattere politico e amministrativo sugli
interventi che si vogliono fare in materia di agricoltura.
Bisogna avere il coraggio, in momenti di crisi, di affrontare le
situazioni per quello che sono. Per questo, sarebbe opportuno fare
dei tagli a certi contributi che non servono a niente e non
incentivano lo sviluppo di certi settori; ritengo invece che questi
contributi, persi in mille rivoli, dovrebbero essere conglobati in
interventi tesi a sviluppare l'agricoltura.
Perciò, ritengo, al di là delle dichiarazioni di principio,
fatte dal Presidente e dall'Assessorato, che sia necessario, in
fase di stesura del prossimo bilancio, al di là dei criteri con i
quali verrà steso, tenere conto di questo problema; infatti, viste
le dichiarazioni, seguiremo attentamente le azioni del Presidente e
dell'Assessore, che si sono dichiarati disponibili a soluzioni di
questo tipo.
Presidente
- Metto in votazione l'oggetto in
discussione.
Esito della votazione:
Presenti, votanti e favorevoli: 26
Il Consiglio approva all'unanimità.
