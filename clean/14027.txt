Classificazione
CONSIGLIO REGIONALE
Attività consiliare d'aula


Resoconto integrale del dibattito dell'aula
Oggetto del Consiglio n. 550 del 14 marzo 1994 - Resoconto
OGGETTO N. 550/X - Rinvio del disegno di legge: "Disciplina
del conferimento di speciali incarichi a soggetti esterni
all'Amministra­zione regionale e dell'organizzazione, adesione e
parte­cipazione a convegni e ad altre manifestazioni".
Capo I - Finalità
Articolo 1 - (Oggetto)
1. La presente legge disciplina il conferimento da parte
dell'Amministra­zione regionale di speciali incarichi
professio­nali, di consulenza, di studio, di progettazione e di
collabora­zione in relazione a particolari esigenze eccedenti le
normali competenze del personale dipendente ovvero in assenza di
per­sonale in possesso dei requisiti di professionalità necessari o
quando il medesimo sia impegnato nella normale attività di
servizio, a soggetti esterni all'Amministra­zione stessa ai quali
sia riconosciuta una specifica competenza.
2. L'espletamento dei compiti oggetto degli speciali incarichi
di cui alla presente legge dovrà consentire, oltre al
raggiungi­mento degli specifici obiettivi individuati nei relativi
atti deli­berativi, anche un arricchimento delle capacità
professionali e delle conoscenze del personale regionale.
3. Gli incarichi di cui al comma 1 non possono essere conferiti
a soggetti che abbiano un interesse confliggente con quello
dell'Amministrazione regionale.
4. Qualora un soggetto al quale sia conferito uno degli
incarichi di cui al comma 1 sia membro di un organo collegiale di
cui all'articolo 19 preposto a valutare l'oggetto dell'incarico
stesso, tale soggetto non partecipa alla riunione in cui si opera
la valu­tazione.
Capo II - Incarichi professionali
Articolo 2 - (Definizione)
1. Sono incarichi professionali quelli relativi alla prestazione
di opere intellettuali per le quali è necessaria l'iscrizione in
ap­positi albi o elenchi previsti dalla legge e che sono regolati
dagli articolo 2229 e seguenti del codice civile.
Articolo 3 - (Soggetti destinatari)
1. Gli incarichi professionali sono conferiti a persone fisiche
esterne all'Amministra­zione regionale che esercitano l'attività
individualmente o in forma associata, ai sensi della legge 23
novembre 1939, n. 1815 (Disciplina giuridica degli studi di
as­sistenza e di consulenza) e che sono iscritte ad albi o ad
elenchi professionali previsti dalla legge.
Articolo 4 - (Condizioni di conferimento)
1. Gli incarichi professionali sono conferiti a soggetti che, in
relazione alle attività professionali già svolte o ai titoli
posse­duti possono fornire all'Amministrazione regionale le
compe­tenze di cui, caso per caso, necessita.
2. Salvo specifici casi in cui l'oggetto e le caratteristiche
dell'in­carico esigano tempi di esecuzione più lunghi, la durata
dello stesso non può superare un anno a decorrere dalla data di
sti­pulazione della convenzione.
3. Gli incarichi possono essere rinnovati per un massimo di tre
anni consecutivi. Il rinnovo è soggetto alle medesime procedure e
forme del primo incarico.
4. Possono essere conferiti più incarichi allo stesso soggetto
nel corso dell'anno a condizione che la prestazione relativa
all'in­carico precedente sia ultimata. A tale condizione si può
deroga­re nel caso in cui la mancata ultimazione della prestazione
di­penda da situazioni eccezionali, indipendenti dalla volontà del
soggetto cui l'incarico è stato conferito. In quest'ultimo caso il
provvedimento che conferisce il nuovo incarico deve indicare
espressa­mente la motivazione della deroga.
5. I limiti previsti ai commi 3 e 4 possono essere derogati per
gli incarichi in materia di assistenza legale e fiscale, nonché per
gli incarichi di collaudo di opere pubbliche, purché il
provvedi­mento sia debitamente motivato.
Capo III - Analisi o ricerche e studi di fattibilità
Articolo 5 - (Definizione)
1. Sono analisi o ricerche quelle specifiche indagini
conoscitive e di approfondimento a carattere tematico o monografico
atte a fornire all'Amministrazione regionale un complesso di dati e
in­formazioni finalizzato all'assunzione delle decisioni di
compe­tenza in specifici settori dove è necessario disporre di dati
tec­nici analisi specialistiche, informazioni, riscontri puntuali,
ve­rifiche, controlli ed altri elementi non utilmente ottenibili
con altri mezzi.
2. Sono studi di fattibilità le elaborazioni che precedono la
re­dazione di progetti e l'attuazione di programmi e che sono
fina­lizzate all'individuazione degli ambiti di realizzabilità di
una particolare iniziativa in campo culturale, economico,
organiz­zativo, scientifico e legislativo.
3. Sono esclusi dalla disciplina del presente capo gli studi di
fattibilità che precedono le progettazioni tecniche.
Articolo 6 - (Soggetti destinatari)
1. Gli incarichi per la predisposizione di analisi o ricerche e
studi di fattibilità sono conferiti, sempre che non sia possibile
provvedere con personale in servizio, a università, a istituti a
rilevanza interna­zionale, nazionale o locale, ad enti pubblici
specializzati, a organizzazioni private con specifiche competen­ze,
a professionisti od esperti, in forma individuale o associata.
2. Nel conferimento degli incarichi deve, tenuto conto della
natura e della complessità dell'incarico, essere rispettata, come
ordine di priorità, l'elencazione di cui al comma 1.
3. L'affidatario dell'incarico può avvalersi della
collaborazione di terzi purché la parte preponderante del lavoro
venga esegui­ta dall'incaricato stesso, fatta salva la possibilità
di deroga au­torizzata con deliberazione della Giunta regionale e
ferma re­stando la responsabilità dell'affidatario. Nel caso di
affidamen­to di incarichi a soggetti individuati all'esterno della
Regione detta collaborazione deve essere preferibilmente richiesta
a soggetti dotati di particolari conoscenze della realtà
valdostana.
Articolo 7 - (Condizioni di conferimento)
1. Gli incarichi per la predisposizione di analisi o ricerche e
studi di fattibilità sono conferiti a soggetti dotati di specifica
e comprovata competenza in materia e che, per le attività svolte
e/o in relazione alle finalità istituzionali, forniscano adeguate
garanzie in ordine all'espletamento dei compiti speciali loro
af­fidati.
2. Gli incarichi sono affidati tenuto anche conto dei preventivi
analitici di massima del costo delle prestazioni, da richiedersi,
ove possibile, a più di un soggetto.
3. Possono essere conferiti più incarichi allo stesso soggetto
nel corso dell'anno a condizione che la prestazione relativa
all'in­carico precedente sia ultimata. A tale condizione si può
deroga­re nel caso in cui la mancata ultimazione della prestazione
di­penda da situazioni eccezionali, indipendenti dalla volontà del
soggetto cui l'incarico è stato conferito. In quest'ultimo caso il
provvedimento che conferisce il nuovo incarico deve indicare
espressa­mente la motivazione della deroga.
4. Gli incarichi possono essere rinnovati per un massimo di tre
anni consecutivi.
Capo IV - Consulenze
Articolo 8 - (Definizione)
1. Sono consulenze le prestazioni intellet­tuali, di supporto
alle attività della Regione, effettuate da soggetti esperti con
specifi­che conoscenze, per il cui esercizio può non essere
necessaria l'iscrizione in appositi albi o elenchi
professionali.
Articolo 9 - (Soggetti destinatari)
1. Gli incarichi di consulenza sono conferiti, sempre che non
sia possibile provvedere con personale in servizio, a tecnici
iscritti ad ordini e collegi professionali o ad esperti di provata
espe­rienza ed accertata capacità anche costituiti in enti, società
o organizzazioni.
Articolo 10 - (Condizioni di conferimento)
1. Gli incarichi di consulenza sono conferiti a soggetti dotati
di specifica e comprovata competenza in materia che forniscano
adeguate garanzie in ordine all'espletamento dei compiti spe­ciali
loro affidati.
2. Salvo casi particolari in cui l'oggetto dell'incarico o le
sue ca­ratteristiche esigano tempi di esecuzione più lunghi, la
durata dello stesso non può superare un anno a decorrere dalla data
di stipulazione della convenzione.
3. Possono essere conferiti più incarichi allo stesso soggetto
nel corso dell'anno a condizione che la prestazione relativa
all'in­carico precedente sia ultimata. A tale condizione si può
deroga­re nel caso in cui la mancata ultimazione della prestazione
di­penda da situazioni eccezionali, indipendenti dalla volontà del
soggetto cui l'incarico è stato conferito. In quest'ultimo caso il
provvedimento che conferisce il nuovo incarico deve indicare
espressa­mente la motivazione della deroga.
4. Gli incarichi possono essere rinnovati per un massimo di tre
anni consecutivi. Il rinnovo è soggetto alle medesime procedure e
forme del primo incarico.
5. I limiti previsti ai commi 2 e 3 possono essere derogati per
gli incarichi in materia di consulenza legale e fiscale, purché il
provvedimento sia debitamente motivato.
Capo V - Progettazioni tecniche e direzione lavori
Articolo 11 - (Definizione)
1. Costituisce progettazione tecnica la predisposizione di studi
di fattibilità finalizzati all'individuazione degli ambiti di
realiz­zabilità di un particolare progetto tecnico, la redazione di
ela­borati progettuali di massima o esecutivi di lavori di
ingegneria o di altri lavori analoghi, che costituiscono soluzioni
originali di problemi tecnici.
2. Costituisce direzione lavori l'attività del tecnico
incaricato dal committente di verificare la corretta realizzazione
delle opere eseguite dall'appaltatore, di provvedere alla tenuta
della contabilità e/o all'assistenza dei lavori.
Articolo 12 - (Soggetti destinatari)
1. Gli incarichi di progettazione e di direzione dei lavori sono
conferiti, fatto salvo quanto previsto della normativa della
Co­munità europea in materia di appalti pubblici di servizi a
pro­fessionisti esterni qualificati, sia individualmente sia
colle­gialmente, iscritti agli appositi albi ed elenchi
professionali previsti dalla legge.
2. Gli incarichi di progettazione e di direzione dei lavori,
salvo che la legislazione vigente al momento dell'incarico disponga
diversa­mente, possono essere altresì conferiti ad organizza­zioni
pubbliche o private operanti nel settore.
Articolo 13 - (Condizioni di conferimento)
1. Gli incarichi di progettazione e di direzione lavori sono
con­feriti a soggetti particolarmente qualificati, in relazione
all'at­tività svolta e/o ai titoli posseduti.
2. Salvo casi particolari in cui l'oggetto dell'incarico o le
sue ca­ratteristiche esigano tempi di esecuzione più lunghi, la
durata dello stesso non può superare due anni a decorrere dalla
data in cui viene sottoscritto il disciplinare di incarico.
3. Gli incarichi di cui all'articolo 11, comma 1, possono essere
conferiti allo stesso soggetto nel corso dell'anno a condizione che
la prestazione relativa all'incarico precedente sia ultimata. A
tale condizione si può derogare nel caso in cui la mancata
ul­timazione della prestazione dipenda da situazioni eccezionali,
indipendenti dalla volontà del soggetto cui l'incarico è stato
conferito. In quest'ultimo caso il provvedimento che conferisce il
nuovo incarico deve indicare espressamente la motivazione della
deroga.
Capo VI - Disposizioni generali
Articolo 14 - (Procedure per il conferimento)
1. Per poter procedere alla predisposizione dell'atto di
conferi­mento dell'incarico, i servizi regionali interessati
debbono avere preventivamente acquisito dai soggetti prescelti:
a) documentazione sul possesso dei requisiti e referenze. In
particolare:
1) curriculum dettagliato e documen­tazione comprovante
l'iscrizione all'al­bo o all'elenco professionale previsto dalla
leg­ge per gli incarichi conferiti ai soggetti indicati agli
articoli 3 e 12.
Nel caso di incarichi affidati a studi professionali associati,
la documen­tazione deve essere prodotta da ciascun componente;
2) documentazione comprovante la specifica competenza in materia
per gli incarichi conferiti ai soggetti indicati all'articolo 6.
Nel caso di incarichi affidati a enti o società, deve essere
in­dividuato il responsabile del progetto e prodotto il suo
curricu­lum;
3) curriculum dettagliato e documentazione comprovante la
specifica competenza in materia per gli incarichi conferiti ai
soggetti indicati all'articolo 9;
b) attestazione dalla quale risulti che non sussistono le
incom­patibilità e le cause di esclusione previste agli articolo 4,
7, 10 e 13. La documentazione deve essere prodotta da ciascun
sogget­to incaricato e, nel caso di incarichi conferiti agli enti e
alle or­ganizzazioni indicate all'articolo 6, dal rappresentante
pro tempore e, ove soggetto diverso, dal responsabile del
progetto;
c) previsione di massima del compenso per la prestazione da
redigere in conformità alle vigenti tariffe professionali, ove
previste, e contenente anche l'indicazione di eventuali spese e dei
tempi di esecuzione.
Articolo 15 - (Modalità di conferimento)
1. Gli incarichi sono conferiti con provvedimenti della Giunta
regionale.
2. I provvedimenti devono indicare:
a) l'oggetto, la durata, le modalità e le condizioni per
l'espleta­mento dell'inca­rico;
b) i soggetti e la loro qualifica;
c) la motivazione della scelta del destinatario dell'incarico,
te­nuto anche
conto dei preventivi e delle altre
condizioni;
d) il compenso stabilito con i criteri di cui all'articolo 18 e
l'eventuale corresponsione di acconti;
e) eventuali forme con le quali rendere pubblici i risultati
deri­vanti dagli incarichi previsti al capo III.
3. Al provvedimento deve essere allegato lo schema di
conven­zione o di disciplinare d'incarico che deve contenere, tra
l'altro, le opportune clausole di salvaguardia a favore
dell'Ammini­strazione regionale fra le quali le penali per
eventuali ritardi nella consegna del lavoro, la facoltà di recesso
disciplinata dall'articolo 2237 del codice civile, i diritti sulla
proprietà delle opere, nonché il divieto di utilizzo delle stesse
per altre finalità senza preventiva autorizzazione. La convenzione
o il discipli­nare d'incarico deve essere sottoscritto dalle parti
entro sessan­ta giorni dalla data di esecutività della
deliberazione di confe­rimento dell'incarico.
4. Gli incaricati, nei limiti connessi all'espletamento dei
compiti loro affidati, previa autorizzazione dei dirigenti
responsabili degli uffici competenti, possono accedere ai documenti
ammi­nistrativi della Regione.
Articolo 16 - (Cumulo di incarichi)
1. Gli speciali incarichi previsti ai capi II, III, IV e V della
pre­sente legge sono cumulabili.
Articolo 17 - (Elenco degli incarichi)
1. Presso la Segreteria della Giunta regionale viene tenuto un
elenco degli incarichi di cui ai capi II, III, IV e V della
presente legge. Tale elenco è tenuto costantemente aggiornato ed è
pubblico.
2. Entro sessanta giorni dall'entrata in vigore della presente
legge la Giunta regionale stabilisce le modalità e le forme di
pubblicizzazione dell'elenco di cui al comma 1.
Articolo 18 - (Compensi)
1. I compensi da corrispondere ai soggetti indicati agli
articoli 3 e 12, comprensivi di spese e onorari, sono stabiliti
sulla base delle tariffe professionali vigenti al momento
dell'adozione della deliberazione da parte della Giunta
regionale.
2. In mancanza di tariffe professionali specifiche, i compensi
di cui al comma 1 sono stabiliti della Giunta regionale sulla base
dell'entità e della qualità delle prestazioni.
3. Per la liquidazione dei compensi di cui al comma 1 può
esse­re richiesta dal servizio competente la vidimazione delle
parcel­le da parte dell'ordine professionale.
4. I compensi da corrispondere ai soggetti indicati agli
articoli 6 e 9 sono stabiliti dalla Giunta regionale secondo una
valutazio­ne di congruità effettuata in base all'importanza e
all'oggettiva entità della prestazione. La Giunta regionale può
altresì stabi­lire di corrispondere un rimborso spese determinato
in misura forfettaria e per un ammontare comunque non superiore al
dieci per cento del compenso stesso.
5. Il compenso pattuito viene erogato previa espressa
attesta­zione, da parte del competente servizio, che il lavoro
eseguito corrisponde a quello commissionato.
Capo VII - Commissioni e convegni
Articolo 19 - (Commissioni tecniche, consultive o di
valutazione)
1. La presente legge disciplina la partecipazione di soggetti
esterni all'Am­ministrazione regionale ad organi collegiali, quali
commissioni tecniche, consultive o di valutazione, costi­tuiti allo
scopo di fornire pareri e proposte nell'interesse
dell'Amministrazione stessa con esclusione delle commissioni
istituite per l'espletamento di concorsi disciplinate dalla legge
regionale 16 dicembre 1992, n. 70 (Modificazioni alle norme sullo
stato giuridico del personale della Regione).
2. Gli incarichi sono conferiti, anche a tempo indeterminato,
esclusivamente a soggetti dotati di specifica competenza in
materia, possono essere rinnovati e sono compatibili con gli al­tri
incarichi previsti ai capi II, III, IV e V.
3. Agli incaricati può essere corrisposto, ove non fissato per
leg­ge, un compenso, anche sotto forma di gettone di presenza,
stabilito dalla Giunta regionale, tenuto conto dell'entità, della
rilevanza e della qualità della prestazione. Può anche essere
ri­conosciuto il rimborso delle spese vive.
Articolo 20 - (Organizzazione, adesione e partecipazione a
convegni e altre manifestazioni)
1. La Regione promuove convegni di studio, riunioni ed altre
manifestazioni pubbliche su temi e problemi attinenti alle sue
competenze e funzioni istituzionali, sia direttamente sia in
collaborazione con altri enti pubblici e/o con soggetti privati.
Nel caso in cui l'organizzazione sia di esclusiva pertinenza della
Regione, le spese sono assunte a totale carico del bilancio
regionale; nel caso in cui l'organizzazione avvenga in
collabo­razione con altri soggetti, la Regione può assumere
direttamen­te gli oneri relativi alle attività svolte a propria
cura.
2. La Regione può aderire altresì a convegni, riunioni,
incontri, congressi, mostre, rassegne, celebrazioni ed altre
manifesta­zioni pubbliche attinenti all'esplicazione delle sue
competenze e funzioni, organiz­zati da soggetti terzi di natura
pubblica o pri­vata. L'adesione può consistere nell'invio di
comunicazioni ed altri apporti di carattere tecnico od
illustrativo, nella parteci­pazione di amministratori e di
funzionari regionali, nonché di esperti appositamente designati,
e/o nell'eroga­zione di un contributo finanziario.
3. Per l'ottenimento del contributo i proponenti devono
presen­tare domanda agli organi o servizi regionali interessati
all'ini­ziativa, corredata di una relazione sulla natura
dell'iniziativa stessa e di un preventivo delle spese e delle
eventuali entrate.
4. I contributi sono concessi nella misura massima del
cinquan­ta per cento della spesa ritenuta ammissibile. La
percentuale d'intervento regionale è determinata in relazione alle
disponi­bilità di bilancio ed alla rilevanza dell'iniziativa. La
spesa ammissibile è determinata in base ad una valutazione di
con­gruità effettuata dalla Giunta regionale anche in relazione
all'importanza della manifestazione.
5. La Giunta regionale, entro sessanta giorni dal ricevimento
della domanda, delibera l'adesione all'iniziativa e la misura
percentuale del contributo erogabile.
6. Il contributo concesso a norma del comma 5 è erogato a
con­suntivo su presentazione di rendiconto corredato di copia della
documentazione giustificativa delle spese sostenute e delle somme
incassate, vistato per regolarità dal soggetto organizza­tore.
7. La Giunta regionale determina le modalità di partecipazione
di cui ai commi 1 e 2 ed assume i conseguenti impegni di spesa.
Capo VIII - Norme transitorie e finali
Articolo 21 - (Abrogazione di normativa regionale)
1. Il comma 2 dell'articolo 134 della legge regionale 28 luglio
1956, n. 3 (Norme sull'ordinamento dei servizi regionali e sullo
stato giuridico ed economico del personale della Regione) è
abrogato.
2. La legge regionale 23 febbraio 1993, n. 7 (Norme per il
con­ferimento di consulenze e la costituzione di commissioni
con­sultive e di studio e per l'indizione di congressi o convegni
da parte della Giunta regionale) è abrogata.
Articolo 22 - (Leggi speciali)
1. Restano salve le disposizioni delle singole leggi speciali,
an­che se anteriori nel tempo.
Articolo 23 - (Norma transitoria)
1. Gli incarichi conferiti anteriormente all'entrata in vigore
della presente legge restano in vigore fino alla loro scadenza.
2. Gli incarichi già conferiti a tempo indeterminato devono
es­sere ridefiniti secondo le procedure previste dalla presente
leg­ge entro novanta giorni dalla sua entrata in vigore.
Articolo 24 - (Norma finanziaria)
1. Gli oneri derivanti dall'applicazione della presente legge
tro­vano copertura negli stanziamenti già iscritti, ai sensi della
legge regionale 7/1993, ai capitoli 21610, 21820, 30060, 33130,
38340, 38900, 45950, 49300, 55160, 58390, 64860, 66160, 67200 e
67950 della parte spesa del bilancio di previsione per l'anno 1993
e sui corrispondenti capitoli per gli anni successivi.
Articolo 25 - (Dichiarazione d'urgenza)
1. La presente legge è dichiarata urgente ai sensi dell'articolo
31, comma terzo, dello Statuto speciale ed entra in vigore il
giorno successivo a quello della sua pubblicazione nel Bollettino
ufficiale della Regione.
Presidente -
Ha chiesto la parola il relatore,
Consigliere Perrin Carlo.
Perrin C. (UV) -
Viste le difficoltà applicative
della legge regionale 23 febbraio 1993, n. 7, recante "Norme per il
conferimento di consulenze e la costituzione di commissioni
consultive di studio e per l'indi­zione di congressi o convegni da
parte della Giunta regionale", la Giunta ha ritenuto opportuno
predisporre un nuovo testo di legge, che prevede l'abolizione della
legge citata, tenendo conto delle nuove professionalità e della
ricerca della specializzazione in tutti i settori.
Il testo originale proposto dalla Giunta è stato oggetto di
pro­fondo dibattito all'interno della II Commissione e di un
confron­to con gli ordini professionali interessati, che hanno
collaborato sia con l'Assessore proponente che con la
Commissione.
Diversi punti in discussione che soprattutto gli ordini
profes­sionali avevano sottoposto all'attenzione della Commissione
so­no stati accettati e sono stati inseriti nel nuovo testo della
leg­ge; per altri punti ciò non è stato possibile. Ora mi è giunta
la comunicazione di una lettera degli ordini professionali, che
chiedevano il rinvio della discussione del progetto di legge in
oggetto, perché non si ritenevano soddisfatti degli emenda­menti
inseriti nel testo.
Comunque questo testo è del tutto rimaneggiato e parzialmente
riscritto. Il testo poi è stato strutturato in capi, in modo da
con­sentire una facile consultazione.
Gli obiettivi che il presente disegno di legge si prefigge si
pos­sono riassumere così, in breve: ottenere attraverso prestazioni
di supporto all'attività della Regione non solo un servizio
fina­lizzato alla risoluzione del problema specifico, ma anche un
ar­ricchimento delle capacità professionali del personale
regionale; garantire la trasparenza delle scelte della Regione (è
prevista infatti l'istituzione di un elenco pubblico degli
incarichi costan­temente aggiornato); assicurare la qualità delle
prestazioni pro­fessionali, il rispetto dei tempi di consegna dei
lavori; garantire l'Amministrazione con l'introduzione, di volta in
volta, di clau­sole, quali penali per ritardi, il recesso
disciplinato dal codice civile, eccetera.
Mi permetto inoltre di sottolineare alcune problematiche emer­se
nei vari incontri, che non hanno trovato riscontro nel presen­te
disegno di legge. Alcune di queste potrebbero essere analiz­zate ed
inserite successivamente nel recepimento della ormai famosa legge
"Merloni", anche se a questo proposito (almeno dall'audizione che
abbiamo avuto qualche giorno fa nel salone del Palazzo regionale)
sembra che questo Consiglio dovrà senz'altro porci mano, e dovrà
analizzarla attentamente perché questo recepimento potrebbe portare
delle conseguenze abba­stanza complesse per la nostra regione.
Alcuni dubbi sono sorti soprattutto da parte dei professionisti
sull'opportunità di limitare il numero di incarichi, e questo era
stato specifico quale garanzia di una certa rotazione, di una certa
presenza di tutti i professionisti, e garanzia anche di
tra­sparenza.
Altre difficoltà sollevate riguardavano norme a volte troppo
ri­strette, che vengono a nuocere alla praticabilità di questa
leg­ge.
Era stata pure evidenziata la necessità di istituire un'autorità
di collaudo delle progettazioni; questo per avere un'omogeneità di
trattamento per tutti i professionisti, soprattutto per le
pro­gettazioni esecutive, come pure la previsione di concorsi di
ar­chitettura, ingegneria e urbanistica, per opere pubbliche di
ri­levante interesse regionale o locale. Nelle finalità, la
disciplina del conferimento di speciali incarichi professionali, di
consulen­za, di studio, di progettazione, di collaborazione, a
soggetti esterni all'Amministrazione, i quali devono dimostrare una
specifica competenza e che dovranno contribuire ad un
arric­chimento delle capacità professionali del personale
regionale. Coloro che hanno il conferimento dell'incarico, non
devono chiaramente avere un interesse confliggente con
l'Ammini­strazione regionale; chi abbia avuto un incarico di cui al
comma primo, se membro di un organo collegiale (cioè varie
commis­sioni tecniche e consultive di valutazione) non potrà
partecipa­re alla riunione dove si opera la valutazione
dell'incarico a lui affidato.
Per quanto riguarda l'articolato, più che analizzare articolo
per articolo, vorrei soffermarmi su alcuni punti oggetto di
discus­sione, che hanno portato ad operare le modifiche già citate
in relazione.
Il testo originale prevedeva l'impossibilità di avere incarichi
per chi facesse parte di commissioni tecnico-consultive e di
va­lutazione all'interno dell'Amministrazione regionale; è stata
in­serita la clausola della non partecipazione alla riunione in cui
si opera la valutazione del progetto stesso.
La durata dell'incarico non può superare un anno e possono
es­sere rinnovati per un massimo di tre anni consecutivi.
Possono essere affidati più incarichi nel corso dell'anno, solo
se la prestazione relativa all'incarico precedente sia stata
ultima­ta. É possibile derogare se la mancata ultimazione della
pre­stazione non è dipesa dalla volontà dell'incaricato. E questa è
una clausola che è stata inserita come emendamento della
commissione proprio su richiesta dei professionisti, i quali
ave­vano sollevato problemi di praticabilità di questa norma e, nel
caso in cui l'ultimazione della prestazione non fosse stata
pos­sibile per motivi non dipendenti dalla loro volontà, si è
eviden­ziata questa possibilità di deroga.
C'è altresì possibilità di deroga se si tratta di incarichi
speciali, soprattutto per quanto riguarda l'assistenza legale e
fiscale, e sono stati inseriti nella deroga anche gli incarichi di
collaudo di opere pubbliche.
Per incarichi di analisi, studi o ricerche affidati ad istituti
o enti esterni alla Regione, qualora si servano di collaborazione
di terzi, questa dovrà essere richiesta preferibilmente a sog­getti
dotati di particolare conoscenza della realtà valdostana. E questo
è stato un altro punto richiesto dagli ordini professiona­li, i
quali chiedevano, nel caso di affidamento di studi ad uni­versità e
ad istituti specializzati che, nel reperimento di pro­fessionisti
che dessero una mano nei loro studi, tenessero conto di
professionisti i quali conoscano in modo particolare la realtà
valdostana.
Mi soffermo un attimo sulle procedure per il conferimento. So­no
previsti requisiti specifici: il curriculum, la documentazione
comprovante la specifica competenza, l'attestazione che non
sussistano le incompatibilità o le cause di esclusione, e una
previsione di massima del compenso.
Per le modalità di conferimento è prevista una convenzione o un
disciplinare di incarico, dove sono previste le penalità per
ritardi nella consegna, la facoltà di recesso, i diritti sulla
pro­prietà delle opere.
Al Capo VII si affronta il problema delle commissioni e dei
con­vegni, all'articolo 19 si regola la partecipazione alle
commis­sioni tecniche, consultive o di valutazione, mentre
all'articolo 20 si regolamenta l'organizzazione, l'adesione e
participazione a convegni e altre manifestazioni da parte della
Regione, che può promuovere convegni di studio, riunioni ed altre
manife­stazioni pubbliche su temi e problemi attinenti alle sue
compe­tenze e funzioni istituzionali, può collaborare ed aderire a
con­vegni, riunioni, incontri, rassegne, celebrazioni attinenti
alla esplicazione delle proprie competenze e funzioni, e può
aderire ad iniziative di altri enti, i quali possono usufruire di
un con­tributo regionale per le spese di queste manifestazioni, che
non può comunque superare il 50 percento della spesa ritenuta
ammissibile.
Presidente -
Dichiaro aperta la discussione
generale. Ha chiesto la parola l'Assessore al bilancio e finanze,
Lévêque.
Lévêque (Ass.tec.) -
Questo disegno di legge, come
ha già detto il relatore, è un di­segno di legge che ha avuto un
iter approfondito e lungo, nato dalla necessità di sbloccare una
situazione confusa che è quella generata dall'attuale legge in
vigore, legge n. 7, e che ha cerca­to di dare un quadro organico
alla materia attraverso alcuni principi.
Il primo principio è quello di aver classificato le diverse
tipolo­gie di incarico, cioè gli incarichi professionali, gli
incarichi per le attività di analisi, studio e ricerca, gli
incarichi per consulen­ze e gli incarichi per progettazioni
tecniche.
Questo principio della separazione delle tipologie di incarico,
con delle conseguenti diverse discipline e modalità, è stato
og­getto di riflessione attenta da parte della Giunta, della
com­missione, degli uffici stessi.
Il secondo principio che è stato seguito è stato quello della
pubblicità e trasparenza, come già detto dal relatore.
Il terzo punto è quello della qualità a cui si vuole tendere con
l'incarico da affidare. Qualità che va garantita da
curricula
, da consegne di elaborati e di prodotti
dell'incarico tempestivi e nei tempi previsti, dall'assenza di
interessi confliggenti con l'Am­ministrazione.
Un altro punto importante è quello della crescita del personale
interno della Regione; nelle finalità è previsto che gli incarichi,
oltre a servire a colmare carenze di personale e di competenze
specifiche, servano anche a trasfondere alla organizzazione parte
di quelle competenze che si cercano di acquisire con
l'in­carico.
Infine, un principio ulteriore stabilito è quello della non
cumu­labilità della stessa tipologia di incarico, vale a dire la
possibili­tà di affidare una di queste quattro tipologie di
incarico solo a quel professionista che abbia già completato
l'incarico prece­dente affidatogli dalla stessa tipologia.
E questo risponde a di­verse motivazioni, che vanno
nell'interesse dell'Amministra­zione ma, in certa misura, anche
nell'interesse degli stessi or­dini professionali e dei
professionisti.
1°) quello della non concentrazione degli incarichi;
2°) lo stimolo a produrre nei tempi congrui quello che
l'Ammi­nistrazione richiede;
3°) lo stimolo a produrre meglio, in quanto un esito
soddisfa­cente del lavoro è condizione per un possibile
reincarico;
4°) la necessità per la stessa Amministrazione di meglio
orga­nizzare i propri processi, che oggi sono complessi e che
tendono a non vedere più il momento della progettazione o dello
studio a monte di fatti e problemi come un momento a sé stante, ma
come un momento concatenato con la fase a valle.
Diceva il Consigliere Perrin che questa legge è stata oggetto di
ampio approfondimento; molti incontri vi sono stati con le
cate­gorie interessate e direi che una serie di obiezioni che erano
state sollevate dalle categorie sono state recepite: per esempio,
le attività di collaudo e di direzione lavori non sono soggette
alla norma che vieta il cumulo, questo per ragioni anche e
so­prattutto di funzionalità dell'Amministrazione. Per la parte
relativa agli incarichi per studi e ricerche, qualora siano
affi­dati ad enti e organizzazioni di rilevanza nazionale, si è
fatto un esplicito riferimento all'esperienza sulla realtà
locale.
Infine, è stato eliminato un principio che era quello della non
compatibilità fra incarico e presenza nella commissione che do­veva
esaminare l'oggetto dell'incarico stesso, prevedendo, pro­prio per
evitare, da una parte, di svuotare le commissioni ap­posite di
professionisti locali e, dall'altra, di svuotarle proprio di
competenze, la semplice non presenza momentanea del mem­bro della
commissione titolare del progetto da esaminare.
Quindi, dei numerosi problemi che sono stati sollevati dagli
ordini professionali - che non sono gli unici destinatari di
que­sta legge, che regolamenta gli incarichi in genere, che vanno
agli ordini professionali là dove è esplicitamente previsto per
legge, ma possono andare a società, enti, istituti, università là
dove questo vincolo non vi sia, in particolare per quanto attiene a
consulenze ed analisi - resta aperto il problema di quel crite­rio
di un incarico alla volta, del quale ho cercato di dare testé le
motivazioni che hanno portato la Giunta regionale e la com­missione
ad approvare all'unanimità il testo che oggi viene in aula.
All'unanimità, tengo a dirlo, in quanto lo sforzo è stato fatto da
parte di tutti per cercare di rendere un disegno di legge che
regola una materia ostica e complessa, in cui molti sono gli
interessi sia dell'Amministrazione che delle categorie
interessa­te, il più positivo possibile per tutti.
Il Presidente del Consiglio stamani ha comunicato che gli
or­dini professionali hanno chiesto un rinvio per avere ancora un
confronto. Sono tre gli argomenti che sono sollevati in questa
lettera. Il primo è quello relativo alla compatibilità di questa
legge con la legge "Merloni"; compatibilità che, con l'emenda­mento
che ho presentato, è garantita, in quanto l'emendamento da una
parte prevede di modificare la dizione di progetti di massima,
esecutivi e studi di fattibilità con le nuove definizioni previste
dalla legge "Merloni" (quindi: progetto preliminare, progetto
definitivo e progetto esecutivo), e poi perché nel secon­do
emendamento viene previsto che, ovviamente, il criterio di non
cumulo viene riferito solo a quelle progettazioni rientranti nella
discrezionalità dell'Amministrazione. Cioè le progetta­zioni che ai
sensi della CEE e ai sensi della legge "Merloni" vanno sottoposte a
procedura di gara, non potranno essere og­getto di tale
limitazione.
Riguardo al regolamento - secondo tema della lettera -, il
rego­lamento ha da essere ovviamente emanato, però riguarda fasi a
valle, rispetto alle procedure e ai criteri che
un'Amministra­zione, nella sua discrezionalità, vuole darsi per
affidare gli in­carichi che può affidare a sua discrezione. Per cui
questi due primi argomenti, a mio modo di vedere, non giustificano
un rinvio della legge.
C'è il terzo punto della lettera, che è un disaccordo generico
delle categorie firmatarie della lettera, che registro con una
certa amarezza perché è stato fatto un lavoro che, per ampie parti,
ha recepito il grosso delle osservazioni fatte dagli interes­sati.
Tuttavia, nello spirito di questa volontà che abbiamo di­chiarato e
che intendo perseguire in accordo con la Giunta e con i colleghi di
maggioranza, ritengo di non dover chiudere nessun tipo di porta ad
ipotesi di chiarimento ulteriore e di de­finizione.
Propongo che questo disegno di legge venga rinviato ad una
prossima seduta con l'unico intento di esaminare, in una sede
ufficiale di confronto ulteriore, quelle che sono le cause di tale
disaccordo, tenendo conto che il disegno di legge in questione,
oltre a disciplinare l'attività di queste importanti categorie
eco­nomiche, deve anche prevedere la modalità con cui
l'Ammini­strazione, con la sua discrezionalità, decide di darsi
delle regole e che dette regole devono poi essere rispettate.
Presidente -
Su richiesta dell'Assessore Lévêque,
il disegno di legge viene rinviato alla II Commissione
consiliare.
Il Consiglio prende atto, concordando sul rinvio.
