Classificazione
FINANZA REGIONALE E LOCALE
STATUTO



Oggetto del Consiglio n. 1282 del 24 giugno 2010 - Resoconto
OGGETTO N. 1282/XIII - Approvazione di risoluzione:
"Valutazione delle conseguenze della manovra economica
sull'autonomia speciale e sull'ordinamento finanziario della
Regione e degli enti locali".
Risoluzione
Il Consiglio regionale della Valle d'Aosta/Vallée
d'Aoste
Preso atto dell'incontro della II Commissione consiliare
permanente con il Presidente della Regione e con i parlamentari
valdostani, delle audizioni con le rappresentanze delle
associazioni e dei sindacati e dell'ampio e sereno dibattito
avvenuto in Commissione sulla manovra finanziaria, assunta con il
corposo decreto-legge 78/2010, ora all'attenzione del
Parlamento;
Rilevato l'oneroso impatto che la manovra finanziaria
2011/2013 avrà sulle finanze e sull'economia delle Regioni e del
sistema autonomistico nel suo complesso, come sottolineato
immediatamente della Conferenza delle Regioni e delle Province
autonome;
Segnalato che il decreto-legge in conversione mantiene ferme
in capo agli enti territoriali le funzioni ad essi attribuite, ma
riduce il complessivo livello di finanziamento erogato, in
contrasto con l'art. 119 della Costituzione che prevede che le
risorse assegnate debbano consentire l'esercizio integrale delle
funzioni pubbliche attribuite;
Ricordato che l'art. 14, comma 1, lett. b), relativo al patto
di stabilità, del decreto-legge 78/2010 individua, per le Regioni a
Statuto speciale e le Province autonome, l'obiettivo complessivo di
finanza pubblica cui sono tenute e che le stesse dovrebbero
perseguire con autonomi provvedimenti di riduzione della
spesa;
Evidenziato, altresì, che gli articoli 5, 6, 8 e 9 del
decreto-legge 78/2010 individuano, invece, misure puntuali e assai
dettagliate di contenimento della spesa, le quali si
applicherebbero direttamente alle Regioni speciali con l'utilizzo,
per giustificare l'inclusione delle stesse, del rinvio all'elenco
delle Pubbliche Amministrazioni inscritte nel conto economico
dell'ISTAT e rifacendosi espressamente al principio di
coordinamento della finanza pubblica alle quali anche le Regioni
speciali devono adeguarsi;
Constatato che, ove le misure contenute nel decreto-legge
78/2010 fossero direttamente applicabili alle Regioni speciali, si
paleserebbero evidenti profili di illegittimità costituzionale alla
luce della recente sentenza della Corte costituzionale n. 159/2008
con la quale l'Alta Corte, pronunciandosi su alcune disposizioni
della legge finanziaria per il 2007, ha ribadito che il legislatore
statale può fissare i soli principi fondamentali in materia di
coordinamento della finanza pubblica e non anche vincolare Regioni
e Province autonome all'adozione di misure analitiche e di
dettaglio comprimendone illegittimamente l'autonomia
finanziaria;
Ipotizzato un ulteriore possibile profilo di illegittimità
costituzionale nell'adozione con decreto-legge delle misure di
contenimento della finanza pubblica, in contrasto con quanto
previsto dall'articolo 27 della legge 42/2009, in materia di
federalismo fiscale, che rinvia ad apposite norme di attuazione,
concordate tra Stato e Regioni speciali, l'individuazione delle
misure per la definizione del Patto di stabilità interno;
Considerato che il taglio dei trasferimenti alla Regione
Valle d'Aosta conseguente alla manovra potrebbe compromettere
l'efficace esercizio di funzioni regionali di assoluta sensibilità
sociale ed economica, invadendo pure campi come quello sanitario,
scolastico, degli enti locali a totale autofinanziamento regionale
e interessare, in maniera deflagrante, il sistema delle partecipate
pubbliche regionali e comunali;
Preoccupato per le possibili ripercussioni sull'occupazione
derivanti, in particolare, dalle disposizioni della manovra
relative ad aspetti quali il blocco dei contratti dei dipendenti
pubblici, la riduzione della possibilità di avvalersi di personale
a tempo determinato o precario, nonché gli interventi in materia
previdenziale;
Sottolineato il pericolo che la manovra prospettata incida
anche sulla discussione in corso relativa al federalismo
fiscale;
Esprime
la propria viva preoccupazione per le conseguenze che la
manovra avrà sull'autonomia speciale della Regione, sul suo riparto
fiscale, sui poteri e sulle funzioni da lei esercitate e, di
conseguenza, sull'intera comunità valdostana, nonché per i problemi
che potrebbero derivare nella discussione sul federalismo fiscale
per l'ordinamento finanziario della Regione;
Impegna
il Presidente della Regione a sostenere con forza, nelle
opportune sedi istituzionali, le posizioni assunte dal Consiglio
regionale;
Invita
i parlamentari valdostani a farsi portavoce, in sede di
conversione in legge del decreto-legge 78/2010 sulla manovra
finanziaria 2011/2013, di proposte emendative e correttive della
manovra nel senso auspicato dal Consiglio regionale.
F.to: Rosset - Hélène Impérial - Crétaz - Louvin - Salzone -
Caveri
Président
- Sur la résolution inscrite au point 24.1 de
l'ordre du jour a été déposé un amendement que je prie de bien
vouloir distribuer à tous les collègues.
Si dà atto che dalle ore 10,19 presiede il Vicepresidente
André Lanièce.
Presidente
- La parola al Consigliere Rosset.
Rosset (UV)
- Grazie, Presidente.
In queste settimane la II Commissione ha effettuato un'attenta
analisi sugli effetti che la manovra economica sulle finanze
regionali e locali poteva provocare. Ovviamente è una manovra
economica ancora in fase di definizione, ma che già in qualche
maniera dà delle indicazioni sugli effetti che potrebbe provocare.
La II Commissione ha incontrato il Presidente della Regione, i
Parlamentari valdostani nonché le varie associazioni sindacali, e
quant'altro. Ebbene, dopo un sereno confronto all'interno della
commissione, i commissari hanno convenuto sull'importanza di
sottoporre all'attenzione dell'Assemblea regionale una risoluzione
che possa evidenziare la preoccupazione dell'Assemblea sulle
conseguenze che questa manovra potrà avere sulle finanze della
Regione.
Preso atto e chiarito anche all'interno della commissione che la
Valle d'Aosta dovrà, anche lei, attivarsi su un risanamento della
finanza locale attraverso degli sforzi di contenimento, esprime al
Presidente che possa essere attento a questa proposta e invita i
Parlamentari valdostani, nelle sedi opportune, a portare
emendamenti e correttivi a questa proposta di manovra.
Ringrazio i commissari che hanno collaborato nel presentare una
risoluzione collegiale, che ovviamente sarà discussa stamani e che
- vedo adesso sull'emendamento proposto da ALPE - prende in
considerazione anche le ultime dichiarazioni di Tremonti di ieri.
Grazie.
Presidente
- La parola al Consigliere Louvin.
Louvin (ALPE)
- Non vedo una folla di richieste ancora
per intervenire, allora apriamo, colleghi, un secondo la
discussione, perché questa è una risoluzione non di pura passerella
per questo Consiglio regionale, che credo abbia fatto (vorrei darne
atto al Presidente Rosset e a tutti i colleghi della II
Commissione) con serietà e senso di responsabilità il proprio
lavoro, cosciente che la manovra finanziaria che si sta per
approvare in sede di conversione da parte del Governo non passerà
senza conseguenze sulla schiena della Valle d'Aosta, come delle
altre realtà regionali, come di tutto il paese, visti i contenuti
robusti non solo della riduzione di spesa, ma anche di taglio vivo
che comporta.
Vorrei che cercassimo, in quest'aula, di spogliarci delle
motivazioni di possibile contrasto e conflitto fra di noi, di
percezione di impostazione della manovra, anche se su alcuni punti
già espressi nella risoluzione dobbiamo poter convenire non solo
nominalmente, ma con assoluta convinzione. La prima è formale, ma è
di difesa di una prerogativa regionale autonomistica che, se ci
chiama ad una responsabilità adeguata a quella che compete ad una
delle Regioni appartenenti alla Repubblica, non per questo ci deve
vedere penalizzati oltre misura. Abbiamo delle regole sul piano
costituzionale e sul piano legislativo anche per quanto riguarda le
normative in materia di federalismo fiscale, che devono essere
rispettate anche da chi, oggi, invoca l'urgenza e l'emergenza della
crisi come un pretesto per saltare a piè pari ostacoli che invece
devono essere adeguatamente affrontati tutti insieme.
Se ci siamo permessi di aggiungere qualche riga a questa
proposta di risoluzione, a cui abbiamo contribuito in sede di
commissione, è perché l'attualità di queste ultime ore ha inasprito
i toni di un confronto-scontro fra Governo e Regioni, rispetto al
quale non penso che possiamo rimanere del tutto indifferenti. Che
questo incontro sia stato disastroso, è testimoniato dalla stampa
di oggi, su tutte le testate è il Presidente del fronte regionale a
dichiarare che è andato malissimo questo incontro, il Governo non
intende riequilibrare la bilancia che fa sì che lo Stato
contribuisca per l'1,2 percento soltanto delle sue risorse alla
manovra, mentre ben il 14 percento viene fatto gravare sulle
risorse regionali; Regioni che hanno già contribuito attivamente
alla riduzione del debito pubblico in questi anni del 6 percento,
mentre lo Stato ha avuto la dinamica inversa, cioè lo ha fatto
ulteriormente aumentare.
Ma ciò che come Valle d'Aosta - insieme ai colleghi dell'ALPE e
del Partito Democratico che hanno sottoscritto questo emendamento -
allarma è soprattutto una presa di posizione singolarmente definita
"evangelica" dal Ministro Tremonti, secondo cui chi ha di più, più
può dare. Sul principio siamo d'accordo, sennonché non abbiamo
l'impressione che quando è stato varato lo scudo fiscale si sia
ragionato negli stessi termini; non pensiamo che l'aver rifiutato a
priori anche solo di discutere di una patrimoniale sui redditi più
alti sia una logica molto evangelica; non riteniamo soprattutto che
sia tollerabile continuare una campagna pesante contro le Regioni a
statuto speciale che fa definire da parte del Presidente Dellai di
Trento delle autentiche provocazioni quelle del Ministro Tremonti.
Giustamente - si deve rilevare - i problemi non si risolvono
mettendo le Regioni le une contro le altre: per questa ragione
l'atteggiamento di chiusura e di ostilità del Ministro Tremonti va
deplorato, perché portato di una filosofia marcatamente
centralista. Il federalismo va interpretato in altro modo, con la
condivisione di metodi e obiettivi, e non mettendo sulle spalle
delle Regioni - anche di quelle che stanno facendo e faranno anche
in sede di federalismo fiscale il sacrificio maggiore - una quota
esorbitante di oneri. Questo è semplicemente quello che chiediamo
di aggiungere, integrando, al testo della risoluzione che abbiamo
sottoscritto. Grazie.
Presidente
- La parola al Consigliere La Torre.
La Torre (FA)
- Grazie, Presidente. Voglio subito dire
che non apprezzo l'emendamento presentato dall'ALPE e dal PD, né
per il metodo con cui viene presentato, né per la sostanza, e
spiego il perché.
Credo che in un momento di crisi riconosciuto da tutti, crisi
nazionale, europea, in cui è evidente che uno Stato serio debba
presentare delle manovre, credo sia giusto preoccuparsi e sia
giusto difendere le nostre prerogative di autonomia. In tal senso
la commissione - do atto al Presidente Rosset e ai capigruppo - ha
lavorato egregiamente per trasmettere questo messaggio che la Valle
d'Aosta vuol dare ad un governo serio che deve fare una manovra, e
come alcuni principi di autonomia debbano essere salvaguardati
anche all'interno di una manovra necessaria. In questo senso il
lavoro ha portato ad un egregio risultato, che è quello di una
risoluzione che non è solo approfondita, ma è dettagliata in
numerosi punti e passaggi, dà spiegazioni e risposte ad un
confronto che deve esserci nel rapporto con il Governo, ma alla
fine la cosa più essenziale e più fondamentale è partecipata. Ecco
perché non apprezzo il vostro emendamento, collega Louvin, perché
tende a strumentalizzare quella che è invece una situazione
delicata su cui deve esserci sempre e comunque la ricerca della
massima unità all'interno di questo Consiglio. Una
strumentalizzazione che tende a dividere... per esprimere cosa?
L'ho letto, l'emendamento... è talmente breve... per esprimere un
lamento, perché non si aggiunge altro alla risoluzione se non un
lamento, un lamento strumentale.
Oggi, caro collega Louvin, non serve lamentarsi nei confronti di
una manovra, serve "agire" nei confronti di una manovra attraverso
un confronto, la ricerca di un dialogo con lo Stato, nella capacità
di presentare le nostre ragioni che sono serie e approfondite, ma
che sono ragioni che trovano la forza nell'unità di questo
Consiglio. In tal senso il suo emendamento è un emendamento
strumentale che tende a dividere questo Consiglio e, per quel che
mi riguarda, a titolo personale, non avrà il mio voto.
Presidente
- La parola al Consigliere Donzel.
Donzel (PD)
- Egregio Presidente, cari colleghi, visto
che la situazione è delicata, evitiamo le strumentalizzazioni da
entrambe le parti, intanto perché anch'io riconosco come è
estremamente prezioso il lavoro svolto dalla II Commissione e, per
quanto ci riguarda, anche se non abbiamo un membro effettivo in
quella commissione, un piccolo contributo abbiamo cercato di darlo.
Siamo molto soddisfatti del risultato dei lavori della II
Commissione, così come abbiamo apprezzato le dichiarazioni del
Presidente della Regione, che non hanno nascosto la preoccupazione
di fronte a questa manovra.
Colgo l'occasione per dire che qualcuno ha strumentalizzato
l'emendamento dicendo: ma qui c'è qualcuno che si lamenta e piange,
ma... veramente è tutta l'Italia che si lamenta e piange! Qualcuno
spesso ha utilizzato gli atteggiamenti di Di Pietro, li ha irrisi
parlando di "dipietrismo", eccetera... scusatemi, ma i Sindaci sono
andati in piazza con il cappio al collo; se lo faceva Di Pietro...
cosa dicevamo? Cos'è questo show, cosa sono queste manifestazioni?
Allora, siccome per la mia storia le manifestazioni sono una cosa
naturale della democrazia, lo scendere in piazza, il manifestare è
una cosa legittima della democrazia, per quanto riguarda la mia
storia ho sempre cercato di farlo in modo positivo, allegro, con i
colori, non sono mai andato in giro con cappi al collo o con
simboli del lutto! Qui, nella città di Aosta, c'erano bandiere
listate a lutto da parte del Sindaco di Aosta che fa parte della
maggioranza che lei sostiene, La Torre, e chiama noi "gente che
strumentalizza, alza la voce e si lamenta"? Vada a vedere cosa fa
il Sindaco nel Comune di Aosta (che io peraltro ho apprezzato nella
fermezza della dichiarazione e lo difendo)... ma è solo per dire
che qui c'è una situazione grave ed è giusto che qualcuno la
denunci; bene han fatto il Sindaco di Aosta ed il Presidente
Gerandin a stigmatizzare la situazione che abbiamo davanti perché è
una situazione grave!
Adesso stiamo presentando un emendamento sul quale è legittimo
discutere, perché qualcosa è accaduto nella serata di ieri. Intanto
il testo della commissione è stato emendato due volte in aula,
quindi il testo che presentiamo adesso non è il testo che è stato
licenziato dalla II Commissione, ma è un testo che è stato
fortemente modificato. Devo dare atto al Presidente della II
Commissione di un comportamento estremamente corretto, di una
squisitezza nei modi, nel fatto che ha esplicitato la ricerca del
consenso anche del gruppo del PdL in modo esplicito e noi lo
abbiamo accolto, abbiamo detto: sì, bisogna cercare di trovare una
convergenza, ma... perché abbiamo detto sì? Le avete lette le
dichiarazioni dei Presidenti di Regione della Sardegna? Non sono
mica del PD, sono del PdL! Cosa c'entra questa messa in scena,
adesso, per dire che l'ALPE e il PD hanno comportamenti strani? Ma
il comportamento del PdL in Sardegna... che comportamento è? È un
comportamento normale, dice che Tremonti sta mettendo in seria
discussione il ruolo delle Regioni a Statuto speciale, dice la
verità! Leggete l'ANSA:
"Nel corso dell'incontro
- dice
l'Assessore della programmazione, Giorgio La Spisa, presente a Roma
in rappresentanza del Presidente Cappellacci -
è emerso
addirittura un accenno alla possibilità di alleviare il carico dei
tagli previsti per le Regioni ordinarie scaricando un ulteriore
peso sulle Regioni speciali, considerate evidentemente come
soggetti finora privilegiati; si tratta di un tentativo che mira a
dividere il fronte delle Regioni e che deve essere immediatamente
stroncato sul nascere".
Questo è successo ieri sera, perché
quest'ANSA è delle 9, quindi accade qualcosa nel mondo, ci sono
delle reazioni; poi possiamo discutere, si modifica una parola di
questo emendamento, si trova un'altra formula, ma questo è successo
ieri sera, alle 9, e noi ne prendiamo atto, visto che qui c'è un
dibattito.
Non possiamo nascondere che se qualcuno tenta di minimizzare
quello che sta succedendo non è corretto, perché la stessa
maggioranza, lo stesso Presidente della Regione ha fatto capire...
sennò questa discussione che c'è adesso non avrebbe da esserci in
Consiglio regionale. Di solito quando si parlava della manovra
nazionale, si diceva: tanto le nostre risorse ci sono, era quasi
una cosa che non prendeva uno spazio di questo tipo; è evidente che
se ne parliamo con questa attenzione, da settimane, sui giornali, è
perché sta accadendo un qualcosa di molto pesante. Poi se qualcuno
dice: ma sono soltanto 25.000.000... questa sarà la sua percezione
di cos'è "soltanto"; noi avevamo la percezione che dovevano
arrivare delle risorse aggiuntive, mentre adesso è palese a tutti
che ci saranno dei tagli. La quantificazione oggettiva di questi
tagli non c'è ancora, perché a detta degli esperti
dell'Amministrazione regionale è molto complessa questa
quantificazione, quindi come dire: non abbiamo sparato cifre, ma
esprimiamo una forte preoccupazione.
Allora l'autonomia della Valle d'Aosta che ha sempre fatto del
federalismo una bandiera, che ha sempre portato avanti la battaglia
del federalismo, vantando addirittura degli ideologi valdostani...
lei stesso, La Torre, spesso l'ho vista con il volume di
Salvadori... insomma adesso non facciamo finta che Salvadori lo
abbiamo di nuovo messo nel cassetto! No, è sempre lì, ecco! Allora
se più di una persona, che sia dell'area del centro-destra che sia
dell'area del centro-sinistra, quindi è una cosa bipartisan, dice
che non si trova traccia in questi provvedimenti della "riforma
delle riforme", ossia del federalismo, che non si trova un solo
atto del Governo che vada nella direzione giusta, che per adesso si
viaggia con un federalismo di facciata e un centralismo
sostanziale... allora, queste cose sono cose che dicono sia da
destra che da sinistra. Siamo una Regione che sostiene il
federalismo, che difende le autonomie speciali oppure no? O diciamo
va bene quello che fa Tremonti, perché c'è bisogno della manovra
finanziaria? Lo diciamo tutti che c'è bisogno della manovra, ma
diciamo che se ne faccia carico in percentuale maggiore lo Stato
rispetto alle Regioni e agli enti locali!
Poi ci sono dei problemi molto più gravi, è proprio l'intera
filosofia del provvedimento che non funziona. Come abbiamo visto in
II Commissione, le preoccupazioni arrivano anche su alcuni aspetti
organizzativi che colpiscono duramente la Valle d'Aosta e alcune
Regioni che hanno più piccoli Comuni rispetto ad altre. È una
filosofia centralistica dirigistica, la classificazione dei Comuni
rispetto alla possibilità di costruire società, questo è un
problema che ha sollevato il Presidente di Finaosta in II
Commissione, fino a 30.000 abitanti non si può avere nemmeno una
società: allora è o non è un problema della Valle d'Aosta questo
qui? Stiamo raccontando delle fanfaluche o stiamo dicendo delle
cose serie? Qual è quel Comune della Valle d'Aosta che ha più di
30.000 abitanti? Solo Aosta...
(interruzione del Consigliere Segretario Tibaldi, fuori
microfono)
...ma allora siete per l'abolizione dei piccoli Comuni... e
diciamolo! Però qua si dice 30.000, neanche Châtillon può avere una
società, neanche Sarre, cosa c'entra, non stiamo parlando di
Rhêmes! Vuoi abolire Rhêmes, abolisci Rhêmes, ma cosa c'entra con
Châtillon! Neanche Châtillon e neanche Saint-Vincent... mi metto in
causa, perché abbiamo un Sindaco a Rhêmes, dico vai, prendiamocela
con il Sindaco del più piccolo Comune... Allora un Comune con
50.000 abitanti può avere una sola società, sopra i 50.000 abitanti
quante ne vuoi. È chiarissimo, si può accettare il principio che ci
sono troppe società e che si possono abolire, ma può darsi che in
un piccolo Comune ci sia una partecipata che funziona bene e magari
in un grande Comune, tipo le città di Milano, Roma e Napoli ce ne
siano alcune che sono dei carrozzoni. Allora, è un ragionamento di
qualità o... è un ragionamento a casaccio? Ci teniamo i carrozzoni
di Milano, di Roma, di Napoli perché lì non bisogna toccare, lì ci
sono i bacini di voto, e spazzoliamo via le partecipate che magari
sono funzionanti, magari ci sono dei consigli di amministrazione
dove uno non becca il piffero di una lira in un piccolo Comune, ma
quelle le togliamo perché dobbiamo fare chiarezza e trasparenza!
Penso che queste cose siano gravi e vadano denunciate.
Il nostro ragionamento che, per quanto riguarda il PD, non è
assolutamente provocatorio perché le parole contro il Ministro
Tremonti vengono da fonti PdL...
(interruzione del Consigliere Zucchi, fuori
microfono)
...ma siamo in aula, abbiamo modificato qualunque cosa, dimmi
cosa vuoi cambiare di quelle parole lì che non abbia detto il PdL
in Italia! Dicci quali sono e le cambiamo, non è volontà di
provocazione, ma non vogliamo che in Valle d'Aosta ci sia un
tentativo di minimizzare la portata negativa della manovra. Allora
la manovra è sbagliata perché colpisce le Regioni, in particolare
quelle a Statuto speciale, i Comuni, i particolare i piccoli
Comuni; diciamo, noi della Valle d'Aosta: siamo contrari, caro
Ministro, devi sederti lì, facciamo una chiacchierata e vediamo se
si può modificare.
Un ultimo passaggio riguarda la formulazione della risoluzione,
vado a memoria, è stata modificata due volte ieri. Siamo
assolutamente favorevoli a queste modifiche con una piccola
precisazione, visto che siamo fra persone leali mi permetto di
farla, ovviamente qui si lancia già, e questo dice tutta la gravità
di quello che cercate, si dice: bisognerà predisporre misure di
risparmio per la finanziaria regionale 2011. Qui aggiungo una cosa,
che sia ben chiaro che queste misure di risparmio non devono
incidere sugli investimenti nei settori produttivi e non vadano a
colpire i deboli, cioè i servizi sociali. Benissimo fare risparmi,
ma chiariamoci, non cose che taglino la possibilità di sviluppo e
non cose che tolgano possibilità di intervenire sui servizi; quindi
anche questa precisazione mi sembrava doverosa. Dopodiché, dopo
aver accolto più volte emendamenti a questa cosa, aver proposto un
emendamento ed essere tacciati come quelli che vogliono spaccare il
Consiglio regionale... non lo accetto, perché siamo qui per
ragionare e, per quanto ci riguarda, abbiamo spesso ritirato
emendamenti quando c'era la necessità. Però, ribadisco: come mai in
tutte le Regioni, da parte di esponenti del PdL, si parla chiaro,
si dice questa cosa non va.
Presidente
- La parola al Consigliere Salzone.
Salzone (SA-UdC-VdA)
- Grazie, Presidente. Dopo
l'intervento del collega Donzel rinuncerei a fare l'intervento, ma
chiederei, cercherò di spiegarmi meglio...
L'approccio mi sembra un approccio sbagliato rispetto a quelle
che erano le intenzioni, non sto a entrare nel merito. Noi abbiamo
lavorato molto bene in commissione, lo ha detto anche il collega
Donzel; abbiamo anche steso una risoluzione che ci ha trovati
partecipi, tutti i gruppi, abbiamo fatto delle modifiche affinché
si raggiungesse un accordo per avere una voce unica del Consiglio
regionale nei confronti del Governo. Se l'atteggiamento è questo, è
evidente che non raggiungiamo lo scopo che ci siamo prefissi!
Non ho molto da aggiungere, ma se tutti crediamo che la
risoluzione sia lo strumento giusto per far sentire una voce
univoca del Consiglio regionale, forse vale la pena fermarci cinque
minuti, fare un minimo di riunione fra di noi per capire qual è la
strategia che vogliamo avere rispetto ad un documento che ritengo
importante, non tanto per la nostra dialettica interna, ma per i
cittadini.
Presidente
- C'è una proposta di sospensione, il
Consiglio è sospeso per 10 minuti.
Si dà atto che la seduta è sospesa dalle ore 10,49 alle ore
11,36.
Presidente
- Riprendono i lavori.
La parola al Consigliere Caveri.
Caveri (UV)
- Ricomincerei dall'inizio per arrivare poi
alla fine, perché la discussione è partita su degli elementi
dell'ultima ora e io vorrei, prima di arrivare agli elementi
dell'ultima ora, dire come si era sviluppata la questione.
Lo ha già fatto nell'apertura della discussione sul punto il
Presidente Rosset, vorrei però ricordare qual è stato lo sforzo
della II Commissione, a cui ho avuto l'onore di compartecipare, ed
era lo sforzo che mi auguro arrivi comunque a conclusione di avere
un documento unitario, frutto - direi - nella firma di ieri, nella
navetta della ricerca di un testo positivo, che nasce da un senso
di responsabilità, che porta sempre a trovare quel che unisce, pur
sapendo che ci sono delle diversità anche profonde nella
valutazione della manovra finanziaria. Da questo punto di vista il
documento alla nostra attenzione, mi occuperò successivamente
dell'emendamento, è un documento serio che parte da una
preoccupazione generale, che è quella di una manovra che è stata
effettuata con lo strumento del decreto-legge, quindi
immediatamente applicabile, che ha dato il via ad una discussione
parlamentare alla vigilia della pausa dei lavori parlamentari su
temi importanti, perché 56 articoli non sono bagattelle!
A differenza di decreti-legge del passato che talvolta erano di
pochi articoli, nei 56 articoli ci sono cose molto importanti e -
come abbiamo avuto modo di dire nell'incontro con il Presidente
della Regione - soprattutto, visto il loro ruolo nel lavoro di
conversione del decreto-legge da parte dei due Parlamentari
valdostani, abbiamo concordato che i 56 articoli hanno al proprio
interno una serie di misure che devono essere approfondite.
L'impatto immediato del taglio dei 25.000.000 è significativo, ma
non è mostruoso per un bilancio come il nostro, lo è nella misura
in cui viene meno quel principio di pattuizione che dovrebbe
precedere ogni tipo di manovra finanziaria, perché uno degli
elementi importanti del nostro ordinamento valdostano è
l'intangibilità dell'ordinamento finanziario quando non c'è un
accordo. Quindi non è una questione di dire 25 sono tanti, sono
pochi, così come non è questione di dire se dobbiamo, vogliamo fare
i sacrifici; i sacrifici - come è stato detto ampiamente nella
discussione in commissione -, sono sacrifici dovuti, perché il
rientro dal debito della finanza pubblica da parte dell'Italia deve
avvenire, i nostri bilanci che sono in regola fanno sì che la
nostra Regione sia stata virtuosa, ma non si può pensare di essere
chiamati fuori da una manovra finanziaria. Quindi che non ci siano
- e lo diciamo nel documento - ambiguità da questo punto di vista,
perché ognuno deve fare la propria parte.
Ciò detto, c'è però una serie di articoli di cui dobbiamo capire
l'impatto; c'è un impatto sui settori autofinanziati come scuola,
sanità, enti locali; c'è un impatto sulle partecipate... insomma,
ci sono degli elementi che portano a dire che dalle audizioni delle
parti sociali ci sono dei temi, alcune parti sociali (probabilmente
lo ricorderà Lattanzi) si sono dette entusiaste della manovra come
Confindustria, altre meno, come i sindacati, ma il nostro ruolo
dovrebbe essere quello che qualunque Governo governi, quando ci
troviamo di fronte ad una legislazione è quello di dire: questa
legislazione - che il Governo sia verde, giallo, blu o rosa - come
impatta sul nostro ordinamento valdostano?
Quindi al di là delle valutazioni politiche, il Consiglio è
chiamato ad esprimersi in maniera, se possibile, neutra rispetto
all'impatto che quelle norme hanno su di noi e credo che
onestamente è quello che abbiamo fatto. Apprezzo molto il fatto che
l'area autonomista, al posto di presentare un documento di
maggioranza in solitudine, abbia cercato nelle scorse ore, dando un
colpo a destra ed uno a sinistra, di trovare un documento unitario,
ritenendo che se un documento del Consiglio Valle arriva
unitariamente a Roma la nostra voce è più autorevole.
Ciò detto, il tema contingente che ha animato di più la giornata
deriva da avvenimenti di cronaca di ieri, cioè ieri il Ministro
Tremonti ha incontrato le Regioni...
Il Sole 24Ore
ieri
titolava: "Il Governo apre alle Regioni";
Il Sole 24Ore
di
oggi titola: "Tremonti difende l'impianto della manovra e delude le
Regioni, incontro molto negativo". È chiaro che questo è un
elemento nuovo a cui si somma un infelice commento del Ministro
Tremonti all'uscita, dove ha detto sostanzialmente: ferma la
manovra, la sua composizione e la distribuzione, possiamo discutere
con le Regioni e vorremmo farlo mettendo insieme tutto in un unico
comparto, ma fra le speciali ce ne sono alcune che hanno
moltissimo, alcune del nord, penso per esempio al Trentino, presumo
che possano concorrere un po' di più. E aggiunge: chi più ha, più
può dare. Era presente il Presidente della Provincia autonoma di
Trento, Dellai, che - anche avendo chiuso, loro, la trattativa del
federalismo fiscale - si è arrabbiato, perché ha accusato Tremonti
di una logica del
divide et impera
, cioè tu vuoi far
bisticciare le ordinarie e le speciali, che è sempre stato un gioco
antico, come chi ha avuto posti di responsabilità qua sa bene...
così come appare anche interessante il fatto che ieri ci sia stata
un'apertura con i Comuni e una chiusura con le Regioni... è chiaro
che il Governo deve portare a casa questa manovra, costi quel che
costi! Però non si può negare che quest'affermazione sia stata
infelice ed è un peccato che, a fronte di una serie di proposte che
tutte le Regioni italiane, di qualunque colore, avevano avanzato al
Ministro Tremonti, non si sia riusciti a trovare un risultato.
Credo, fra l'altro, che su questo punto ci torneremo come Consiglio
regionale, perché abbiamo un prossimo Consiglio a metà luglio e un
secondo alla fine di luglio, che avverrà nel momento in cui i
contenuti della legge di conversione del decreto-legge saranno
cristallizzati, quindi sapremo esattamente i contenuti della
manovra finanziaria.
Ciò detto, mentre ieri è stato un grande agitare di diplomazie -
lo dico scherzosamente - e alla fine c'è stata una firma dei membri
della commissione e di tutti i capigruppo, questa mattina, com'era
comprensibile, è arrivato un emendamento al testo della risoluzione
che, devo dire con dispiacere... mentre tutti i cambiamenti di ieri
erano frutto di un va e vieni di accordi, come ha sottolineato il
collega La Torre, questo è stato un emendamento secco presentato
dalle forze di opposizione di sinistra, che hanno posto il
Consiglio di fronte ad una discussione, fra l'altro, con un testo
di emendamento che - mi si consenta - esce dal tecnicismo della
risoluzione che avevamo scritto. È una risoluzione che esprime
delle tematiche già molto politicizzate, penso per marcare una
propria presenza politica; di questo capisco, potrei scrivere un
documento anche molto più autonomistico, ve lo assicuro, ma credo
che il problema fosse portare a casa il risultato, come abbiamo
cercato di dire nell'interruzione che mi sembra non abbia sortito
l'effetto sperato, cioè la ricerca di un punto di equilibrio, anche
se penso che nel momento in cui verrà rigettato l'emendamento,
anche se - ripeto - sulla critica all'atteggiamento di Tremonti non
si può negare... fosse stato zitto e non avesse fatto queste
valutazioni sulle Regioni ad autonomia speciale vinceva un premio,
perché aveva già rotto con le Regioni, però rientra in un tratto
non solo politico, ma anche personale del Ministro Tremonti.
Credo che si possa proseguire la discussione, sapendo, come mi
sembra di capire anche con il respingimento dell'emendamento di cui
vi ho dato la chiave di lettura, che posso dire è quella
dell'intera maggioranza, quindi non viene per nulla pregiudicata la
possibilità di tornare su un commento futuro alla manovra
finanziaria... credo che si possa proseguire nella discussione
dicendo che il voto contrario non ha una chiave di lettura in
negativo, ma una chiave di lettura che consente di avere un voto
unitario.
Presidente
- La parola al Consigliere Salzone.
Salzone (SA-UdC-VdA)
- Grazie, Presidente. Non entreremo
nel merito della nostra richiesta di sospensione, visto che il
collega Caveri ha già esposto la posizione, anche se abbiamo il
rammarico di non aver raggiunto un equilibrio per quanto riguarda
il discorso dell'emendamento.
Vogliamo invece cogliere l'occasione più in generale per dare un
giudizio su questa manovra economica, che non può prescindere, a
nostro avviso, dalle conseguenze che potrà avere rispetto ai
problemi che deriverebbero dalla discussione del federalismo
fiscale. L'importante comunque, come ha detto il Capo dello Stato,
è considerare la manovra finanziaria una priorità, avendo un
approccio costruttivo e positivo nella consapevolezza che quasi
sempre, a fronte di sacrifici necessari ed utili, il sistema
dell'economia può ripartire con risvolti positivi per tutti. A
questo proposito non possiamo dimenticarci che il nostro paese ha
il terzo debito pubblico mondiale, anche se è vero che adesso i
calcoli si fanno meglio con l'indebitamento privato che ci consente
di avere una situazione migliore. Però siamo passati in poco tempo
dalla crisi dei
subprime
all'attacco speculativo dell'euro:
entrambe le crisi hanno causato uno
tsunami
devastante per
l'economia mondiale, tanto che si profila inevitabilmente un
impatto negativo in termini di crescita economica e di tensioni
sociali.
Questa manovra, quindi, nasce nella consapevolezza di dover fare
un provvedimento in cui i sacrifici sono assolutamente opportuni
per tutti, se non vogliamo rischiare la bancarotta. Nel frattempo
dalla Grecia al Portogallo, dall'Irlanda alla Spagna, ma anche
dall'Inghilterra alla Francia fino al nostro paese tornano di
attualità parole come austerità e sacrifici. In Italia è in arrivo
una manovra da 25.000.000.000 per il biennio 2011-2012 e si
ipotizzano strette su pensioni di invalidità e finestre di
anzianità.
Il problema oggi è rivolto a come sarà la manovra, il
decreto-legge presentato rischia di avere delle ripercussioni molto
preoccupanti per le Regioni e soprattutto sugli enti locali. Dopo
che il Governo centrale ha annunciato tagli alle Regioni per quasi
10.000.000.000 di euro, molti hanno dichiarato che l'entità della
manovra è insostenibile e costringerà i Governi locali ad aumentare
le tasse e a ridurre la quantità e la qualità dei servizi pubblici
e i risparmi vengono blindati, consentendo alle Regioni pochi
margini. I tagli sui trasferimenti infatti paiono una scure sugli
enti locali e i fondi FAS, ad esempio, non si sa che fine
faranno.
Con questa situazione presenteremo anche noi degli emendamenti,
anche se la preoccupazione è forte per la possibilità che tutto
venga blindato da un voto di fiducia. Le misure adottate impongono
sacrifici impossibili agli enti territoriali, incidendo
pesantemente oltre il 50 percento dei tagli, tagli che - come
dicevamo - mettono in discussione lo stesso impianto del
federalismo fiscale, imponendo alle Regioni e agli enti locali di
concorrere al patto di stabilità con importi così alti che
porteranno un risultato senza dubbio penalizzante per l'autonomia
della spesa pubblica, bloccando l'attuazione di politiche locali a
sostegno dell'autonomia e dell'occupazione.
In particolare noi valdostani rischiamo di essere oltremodo
penalizzati, sia perché dovremo contribuire al fondo di solidarietà
per attuare il federalismo, sia perché dovremo concorrere con
risorse importanti per gli obiettivi di finanza pubblica previsti
dal patto di stabilità. Noi, di Stella Alpina, siamo fra coloro che
ritengono indispensabile un approccio però costruttivo nei
confronti di una manovra che deve necessariamente tenere conto
dell'importanza della grave crisi economica, e che sono quindi
necessari sacrifici in tutte le direzioni. Riteniamo altrettanto
necessario però, in nome del federalismo, salvaguardare il diritto
delle Regioni di scegliere come decidere, razionalizzare e
ridistribuire le risorse; gli sprechi vanno combattuti da tutti,
dallo Stato, dalle Regioni e dagli enti locali.
La manovra finanziaria quindi ha parti anche condivisibili, in
modo particolare quando si fa riferimento alla lotta agli sprechi,
che stanno penalizzando tutti, per questo diciamo "finalmente",
anche perché l'unica alternativa sarebbe quella di aumentare le
tasse; dall'altro, invece, pare che la manovra non risponda
compiutamente alle reali esigenze del momento. Ci lascia perplessi
là dove è evidente una mancanza di interventi strutturali, infatti
il provvedimento prevede solo consistenti tagli, i servizi quali
sanità, interventi sociali, istruzione, saranno ridimensionati
proprio quando i bisogni in questa situazione di crisi generale
crescono. Mancano, in un momento in cui la crisi occupazionale sta
drammaticamente diventando un problema sociale, misure capaci di
rilanciare l'economia reale per aiutare il paese ad uscire dalla
crisi. La manovra non ci soddisfa quando è sperequativa, quando
cioè il rapporto dell'intervento fra Ministeri e Regioni è da 1 a
15, e non possiamo pensare che nei Ministeri a Roma ci sia poco da
tagliare: basterebbe andare a farsi un giro!
Per quanto ci riguarda la manovra finanziaria ha un impatto
sulle nostre finanze senza dubbio oneroso, anche se non è certo
l'importo di 75.000.000 di euro in due anni a rendere la situazione
drammatica. È invece l'incertezza imperante sulle conseguenze che i
tagli imposti produrranno sulla nostra economia ad avere un peso
preoccupante. Il lavoro della II Commissione, dopo aver audito il
Presidente della Regione ed i Parlamentari valdostani, le
associazioni e i sindacati, si è indirizzato verso una risoluzione
in cui si esprime viva preoccupazione per l'iter che la manovra sta
percorrendo e sulle ripercussioni che avrà sull'ordinamento
finanziario della nostra Regione.
Non ci rimane quindi che auspicare che gli interventi del
Presidente della Regione e dei Parlamentari nelle sedi
istituzionali opportune si facciano portavoce delle proposte
emendative e correttive della manovra, nel senso auspicato dal
Consiglio regionale.
Presidente
- La parola al Consigliere Louvin.
Louvin (ALPE)
- Visto che il Presidente Rollandin
gradisce avere
le mot de la fin
e non presentare il punto di
vista del Governo regionale... aspettavamo di sentirla, Presidente,
perché non abbiamo notizie della sua partecipazione alla
Stato-Regioni... altri Presidenti di Regione si sono pronunciati.
Ci sembrava normale - prima di intervenire noi, come forze
politiche, in sede di dichiarazione di voto - sentirla, ma questa è
una cosa che dipende... io sarei contento personalmente, e non per
tendere trappole e trabocchetti, ma solo perché mi sembra normale
che ci posizioniamo rispetto ad un orientamento che è del
Presidente della Regione. Grazie.
Presidente
- La parola al Presidente della Regione,
Rollandin.
Rollandin (UV)
- Grazie, Presidente.
Su questo tema pensavo di aver già detto quella che era la
posizione delle Regioni, che non è cambiata, al di là delle
delegazioni che hanno partecipato d'accordo con la conferenza agli
incontri con i ministri, al di là del primo incontro a cui ero
presente con i Ministri Fitto, Tremonti e Calderoli, che erano i
primi interlocutori per questa richiesta dell'apertura di un
tavolo. Sia in quel momento, che in commissione, credo di aver
detto in modo chiaro e piuttosto evidente qual era la posizione
approvata all'unanimità dalle Regioni con un documento che ancora è
valido e che mette in evidenza le cose che oggi venivano richiamate
anche dalla stampa, che il Presidente della Conferenza dei
Presidenti delle Regioni ha richiamato ancora oggi nella sua
intervista, e che ho sentito rileggere, qui, in quanto riportate
dagli organi di stampa, cioè dei rapporti fra i tagli previsti
delle Regioni rispetto ai Ministeri, di una risposta in ambito di
una riforma strutturale, di un punto di vista di tutte le Regioni
che è molto semplice: non contestiamo l'esigenza - voluta fra
l'altro dall'Unione europea - che ci sia un intervento a livello
nazionale, che porti ad un impegno previsto di 25.000.000 di euro,
quindi il saldo non si tocca. All'interno di questo saldo noi
chiediamo tre cose: la rimodulazione dei rapporti fra chi è
interessato a questo taglio - ho sentito una parte, ma credo che il
collega Caveri e altri hanno già ripreso, adesso il collega Salzone
lo ha riproposto -, nel senso che i rapporti fra i tagli delle
Regioni e i tali dei Ministeri sono sproporzionati e quindi si
chiede una revisione di questa parte; chiediamo che, come Regione a
Statuto speciale, chiamata in base al federalismo ad una
partecipazione diretta nell'ambito della solidarietà rispetto a
questa manovra, si venga tenuti in considerazione; che le Regioni
possano avere, nell'ambito del rispetto del patto di stabilità e
dell'eventuale rimodulazione interna dei sacrifici, un margine di
manovra da poter giocare quello che sarà il risultato del confronto
che è ancora in atto.
Abbiamo chiesto che le decisioni vengano prese alla fine di
questo tavolo che, come per i Comuni, là dove si è ipotizzata una
nuova tassa... anche le Regioni stanno scegliendo le nuove modalità
di intervento per riuscire a far breccia a questo tavolo e riuscire
a far valere le proprie buone ragioni, come hanno fatto i Comuni e
gli altri organi che intendono far valere le proprie critiche nei
confronti del documento, comprendendo benissimo che il tutto deve
essere visto - come ho sentito ripetere correttamente - nell'ambito
di una politica di tagli che è sicuramente da affrontare, tutti
assieme. Questa è la sostanza della presa di posizione che è
corale, di tutte le Regioni; il documento che è stato approvato è
stato approvato all'unanimità da tutte le Regioni, quindi sotto
questo profilo non ci sono difficoltà a sostenere, ancora oggi, che
queste sono le posizioni meditate che abbiamo preso assieme, e che
qui riconfermo, anche con queste notazioni relative alle Regioni a
Statuto speciale.
Presidente
- La parola al Consigliere Louvin.
Louvin (ALPE)
- Ringrazio per la cortesia del Presidente
Rollandin, che oggi deve fare un po' di corse, anche perché ci sono
degli impegni istituzionali, quindi forse non ha avuto neanche il
tempo e il modo di calarsi totalmente nel dibattito in corso, ma lo
vogliamo informare più approfonditamente della riflessione che è
stata nostra, del nostro gruppo, dei colleghi del Partito
Democratico sulla necessaria maggiore sottolineatura di questo
passaggio, perché non è parso irrilevante quello che ieri è
successo nell'incontro fra le Regioni e il Governo.
Lei, Presidente, ha giustamente ripetuto che non è cambiata la
posizione delle Regioni sulla manovra nel suo complesso; è cambiata
la posizione - mi pare - del Governo, o almeno è stata annunciata
una posizione diversa da parte del Governo rispetto a quanto aveva
anticipato il Ministro delle Regioni Fitto, che ha
significativamente fatto delle aperture nei giorni precedenti, ma
quando sale in cattedra il professor Tremonti c'è una forte frenata
e un cambiamento di linea.
Quello che vorremmo fosse chiaro a tutti è la piena condivisione
della valutazione che è stata fatta in commissione sulle negatività
della manovra in termini di metodo, in termini di contenuto,
soprattutto nel fatto che questa finanziaria non è neutra. Non
basta dire: c'è da fare i sacrifici, tiriamo tutti la cinghia; il
Comune di Roma non tira la cinghia, ma incassa dalla manovra
500.000 in più!
Non è esatto, collega Salzone, in termini di chiarimento, dire
che questa sia una manovra di soli tagli, questa è una manovra
anche di nuove entrate; il Comune di Roma incamera 300.000.000 di
euro di tasse di scali aeroportuali in più e 200.000.000 - unico in
Italia - di nuove tasse di soggiorno... c'è una scelta politica, e
questo fa parte della discussione generale che dovremo tutti
sostenere.
A nostro avviso, nel momento in cui si stringe la valvola da
parte del Ministro Tremonti e in modo non esattamente vellutato...
ha messo i guanti di carta-vetro il Ministro Tremonti, qualcuno
dirà che è un tratto caratteriale, io ritengo che queste cose
abbiano un loro peso, e a nostro avviso quella coralità, Presidente
Rollandin, che lei auspica sia mantenuta e che noi auspichiamo sia
mantenuta da parte delle Regioni, fa sì che nel momento in cui
oggi, 24 giugno, ci esprimiamo su questa questione, ci sia sintonia
dalle Regioni. Le Regioni sono state esplicite, il Presidente
Errani è stato adamantino nel condannare pesantemente questa
sterzata e questo irrigidimento da parte del Governo. Onestamente
non ci sembra che aggiungere qualche linea - poi emendabile - che
deplori l'atteggiamento di chiusura del Governo e la filosofia
marcatamente centralista che la ispira... poi si può togliere la
"filosofia marcatamente centralista", si può dire tutto e di tutto,
ma che non ci sia la deplorazione di questo ci sembra fare del
documento un ottimo documento a ieri, allo stato della discussione
che c'era ieri!
Noi auspichiamo che ci sia questo piccolo passo avanti,
chiediamo che sia mantenuto questo passo avanti. Il collega Caveri
ha parlato ieri di "grandi sforzi di diplomazia interna" e di
"un'area autonomista che si muoveva fra destra e sinistra";
significo incidentalmente che l'area autonomista è qualcosa di
diverso dalla versione che ne dà forse pregiudizialmente il collega
Caveri, che gli autonomisti che noi siamo hanno partecipato, per
parte loro e indipendentemente da un balletto di destra e di
sinistra, al lavoro serio e scevro, siamo degli autonomisti
progressisti che non amano esattamente determinate etichette
estreme, ma questo fa parte di una questione di colore locale che
approfondiremo in altri momenti.
Restiamo al punto nel dire che ci sembra giusto votare e
sostenere convintamente la risoluzione per come è stata
collegialmente confezionata, ci pare utile arricchirla di una
posizione che rafforza quello che speriamo sia il rigore, la spina
dorsale del Presidente Rollandin quando si presenterà al tavolo
della trattativa, dicendo che il Consiglio regionale della Valle
d'Aosta non ha gradito le sgridate, le tirate d'orecchie
tremontiane, che non siamo tutti nella condizione solo di dover
dare perché troppo ricchi e ben pasciuti, ma che vogliamo fare
proporzionalmente agli altri la nostra parte in modo serio e
costruttivo. Questo è il nostro punto di vista, che vuole
spogliarsi da ogni altra ragione di polemica, ma mettere avanti la
preoccupazione che questo atteggiamento del Governo Berlusconi, in
particolare del Ministro Tremonti segna un difficile cammino anche
per il federalismo fiscale, di cui all'articolo 119 e che sarà
anche il piatto più delicato e più duro da mandare giù dei prossimi
mesi. Grazie.
Noi manteniamo la richiesta che sia messo ai voti il nostro
emendamento che ha il senso di arricchire e di dare la tonalità di
oggi a questa risoluzione del 24 giugno.
Presidente
- La parola al Consigliere Donzel.
Donzel (PD)
- Cari colleghi, penso che la II Commissione,
mantenendo aperto il testo che aveva approvato in sede dei lavori,
avesse due obiettivi assolutamente condivisibili: uno, quello che
giudico estremamente positivo, di acquisire al voto anche
l'approvazione da parte di una forza politica come il PdL,
significativa in questo Consiglio regionale, come è avvenuto in
tante altre Regioni d'Italia; non si capiva perché, anche qui, non
poteva esserci un responso unanime, quindi in questo senso era
auspicabile il lavoro del Presidente della II Commissione di
cercare di recuperare ulteriori voti. Non ci pare che da questo
punto di vista ci sia stato alcun ostacolo da parte nostra in
questa direzione. Nello stesso tempo avevamo detto che il documento
era aperto per ulteriori suggerimenti e modifiche e qualcosa è
accaduto nel frattempo.
Mi chiedo se ieri sera, ci fosse stata la dichiarazione
dell'intesa avvenuta fra il Ministro Tremonti e le Regioni, se
avessimo mantenuto questo testo, saremmo stati nell'irrealtà,
saremmo stati dei marziani, cioè: la Valle d'Aosta approva un testo
e lo manda a Roma quando l'accordo fra Regioni e Ministro è fatto?
Ma dove vivono i valdostani? Ma li leggono i giornali, li leggono i
comunicati stampa? In che mondo vivono? Se l'accordo ci fosse
stato... l'accordo non c'è stato, e ci sono state delle
dichiarazioni molto pesanti. Naturalmente siamo abituati che si
lancia il sasso, si toglie la mano, tutto questo modo di fare in
politica è così: si racconta in campagna elettorale che arriva
l'età dell'oro... adesso è scappato il collega Salzone... fiumi di
denaro, potenziamento dei servizi, megacostruzioni, adesso si dice
a tutti che bisogna tirare la cinghia perché ce lo dice l'Europa!
No, non ce lo dice l'Europa, ce lo dicono i conti in rosso, una
pessima politica economica del Governo nazionale che per vincere le
elezioni fa certe scelte, taglia le tasse qua e là, poi dopo dice:
adesso bisogna far tornare i conti.
Ovviamente cosa si può fare per non perdere il consenso? Si dice
ad altri soggetti: siete voi i birichini, non è il Governo
nazionale che non fa bene il suo lavoro, ma sono queste Regioni
sciupone, questi enti locali in cui si fanno dei bagordi
incredibili: mettono i pulmini per portare a scuola i ragazzi (ma
ci vadano a piedi che fa loro bene alla salute!), garantiscono
mense di qualità... ma stiamo scherzando? Si torni all'antico,
quindi basta con questo sciupio delle Regioni, in particolare
quelle a Statuto speciale, grande serietà! Quindi noi ci teniamo i
Ministeri pieni zeppi di ministeriali e di gente che non si sa bene
cosa fa e gli altri operino i tagli; saranno gli altri a fare i
cattivi, saranno i Sindaci a dire: non ti do più questo servizio,
caro cittadino!
Certo, bisogna passare questo momento difficile, ma poi i
cittadini, quando non avranno il servizio, se la prenderanno con il
Presidente della Regione, con il Sindaco e non andranno a reclamare
il loro servizio che non c'è più al Governo! Questo è lo scenario
che abbiamo davanti, questa è la cosa che non una sinistra
estremista sta denunciando, ma che coralmente l'insieme delle forze
politiche responsabili che credono nel federalismo, credono in una
forma seria di decentramento stanno cercando di dire. Vediamo di
valutare che, sebbene ci sia la necessità di un intervento per una
pessima politica finanziaria del Governo, quindi c'è questo senso
di responsabilità, vediamo di non scaricarlo in modo esagerato su
Regioni a Statuto speciale e a Statuto ordinario, Province ed enti
locali, vediamo di riequilibrare questo percorso! Mi sembra che
questo sia un ragionamento unanime.
La tensione è alta perché non erano dell'Italia dei Valori e di
Di Pietro quei Sindaci che avevano il cappio al collo e avevano le
bandiere comunali in segno di lutto, non erano degli esaltati
estremisti, ma erano persone tranquille e serene che si rendono
conto che la situazione è grave e difficile. In questo senso le
dichiarazioni del Ministro sono, quelle, una provocazione, non
l'emendamento presentato da ALPE e PD, ma le provocazioni del
Ministro! Voglio sentirmi dire: è il Ministro che ha provocato, ma
questo non lo sento dire. Sento dire che siamo noi che provochiamo.
Non provochiamo niente; noi prendiamo atto di dichiarazioni
gravissime e le stigmatizziamo in quest'aula, perché vanno
stigmatizzate.
Non abbiamo posto nessuna preclusione al voto della risoluzione
rispetto all'accoglimento dell'emendamento, ma ci saremmo aspettati
almeno un tentativo di limare l'emendamento, tagliuzzarlo qua e
là... no! C'è un diktat del PdL: o si fa così o noi non votiamo
più. Allora il diktat non lo pone la sinistra, il diktat lo pone il
PdL, non siamo disposti a modificare di una virgola la risoluzione
presentata... bene, lo si dica! Noi dimostreremo senso di
responsabilità, ma non vogliamo che sia imputata, a noi, la non
presa d'atto che di fronte ad una manifestazione importante di
Sindaci e quant'altro l'atteggiamento rimane duro da parte del
Governo, i tagli rimangono pesanti e la trattativa rimane molto
tesa, quindi si rende necessaria una presa di posizione forte e
chiara. Altri lo stanno facendo da settimane, a noi - continuo a
leggere - tutto sommato tagliano poco; ma come, fino a due giorni
fa ci dovevano riempire di soldi, adesso tutto sommato ci tagliano
poco? Questo è il tenore delle dichiarazioni valdostane, gli altri
dicono: qui si taglia tantissimo, e noi: ma no, tutto sommato qui
ce la caviamo. Decidiamo: o è un fatto grave oppure no!
E poi vengo al fatto più grave, che non è per noi una questione,
lo abbiamo detto in un discorso con La Torre sulla questione
economica, alle volte ci sono questioni valoriali e mi pare che il
collega Salzone l'abbia messa in evidenza questa cosa. Qui si va a
toccare la possibilità della Valle d'Aosta di decidere come gestire
il suo bilancio e come intervenire nei tagli: questa è una cosa
molto grave! Ovviamente non è definita ancora con chiarezza,
abbiamo visto le difficoltà di lettura del testo della finanziaria,
ma questo è un fatto che bisogna stigmatizzare con forza: non può
essere un ministro del livello nazionale a dire: tu, Regione Valle
d'Aosta, devi tagliare lì, devi fare questo e quello, perché qui ne
va dell'autonomia come la intendiamo noi, non solo quantità di
denaro che arriva da Roma, ma capacità di decidere le voci di spesa
in Valle d'Aosta. Questo è un fatto estremamente rilevante, questo
tipo di impostazione della manovra invece incide non solo nelle
cifre, ma nella tipologia di impostazione del taglio. Quello che
colpisce è che si possa decidere sui contratti di lavoro,
sull'entità delle assunzioni, questo è un tema delicato su cui non
possiamo non porre l'accento, non sottolineare la negatività, e mi
pare l'atteggiamento tenuto non solo da esponenti di sinistra,
perché ridurre questo ad una questione di quanto sono bravi gli
Autonomisti... qui c'è gente dell'area del PdL come Formigoni, che
ha fatto una battaglia condivisibile, quindi non è una questione
che sono più bravi gli Autonomisti, è più bravo il PdL o il PD, ma
è una questione che questo tipo di impostazione va denunciato, va
detto con chiarezza che il Ministro non può permettersi di
rilasciare questo tipo di dichiarazioni così a vanvera!
Noi riteniamo opportuno che la politica stia al passo con le
dichiarazioni e con gli avvenimenti degli ultimi giorni e avevamo
dato anche massima disponibilità a rivedere il testo
dell'emendamento, ma... non c'è stata nessuna disponibilità!
Presidente
- La parola al Consigliere Lattanzi.
Lattanzi (PdL)
- Grazie, Presidente.
Guardate, con grande sincerità ad ascoltare certi interventi
verrebbe voglia di ritirare la firma a sostegno di questa
risoluzione e farsi prendere dallo sconforto. Ci aspettavamo di
vedere almeno riconosciuta la voglia di rappresentare, insieme a
voi, questa comunità; prendiamo atto che il teatrino della politica
non si sottrae all'esercizio che non ci appassiona, di dibattere
sulle cronache politiche giornalistiche, che hanno necessità di
cogliere battute e posizioni. Non comprendiamo dove sia la novità
tra le Regioni che da un mese, firmando un documento unitario,
dicono una precisa posizione politica di voler condividere i tagli
di una manovra condivisa, ma di volerla condividere nei contenuti,
e una posizione di un ministro che ribadisce, da un mese, al di là
delle battute quotidiane che i giornalisti strumentalizzano ed
enfatizzano, una posizione molto chiara: "a saldi invariati" diteci
cosa volete fare.
Perché ci asteniamo dal dibattere su questo teatrino? Vedete,
saremmo tentati... adesso voteremo contro l'emendamento, perché lo
riteniamo strumentale e lo è anche nella forma: arrivare stamani
sull'ultima dichiarazione dell'ANSA del Ministro Tremonti per
marcare il territorio politico, lo comprendiamo, ma è stato
veramente avvilente non riconoscere il lavoro che, a partire dal
Presidente della II Commissione, dei capigruppo e delle forze
politiche tutte, comprese le vostre, ieri è stato fatto per
raggiungere un obiettivo che è di più alto livello che non la pura
cronaca della politica che stamani avete voluto strumentalizzare e
stiracchiare a fini politici e strumentali, cioè quello di
esprimere un sentimento unitario di una comunità, quella della
Valle d'Aosta che, come amministratori locali, rappresentiamo...
perché non siamo Parlamentari a Roma, siamo Consiglieri regionali e
rappresentiamo le giuste preoccupazioni di una comunità rispetto ad
una situazione generale, peraltro chiarissima al popolo e a chi
lavora, forse meno chiara a certi amministratori pubblici o
politici, su una situazione non grave, ma epocale gravissima.
Qualche settimana fa uno Stato stava fallendo e non è uno Stato
indebitato come il nostro, ma molto meno indebitato del nostro,
stava fallendo, e si parlava a domino del fallimento della Spagna,
del Portogallo e il 22 maggio è partita una speculazione
finanziaria sui titoli di Stato italiani che sono quelli che hanno
le nostre mamme nelle banche - BOT, BTP e CCT -, al fine di
deflagrare il valore di una moneta unitaria che è l'euro.
Noi stiamo qui a discutere sul cortile, della gallina, dell'uovo
e ci sfuggono le situazioni epocali che hanno portato un governo -
credo senza piacere, ma con senso di responsabilità - a dover
affrontare una manovra. Certo la manovra affronta un obiettivo,
quello di salvare il nostro paese dalla speculazione, di sostenere
l'euro ed è un accordo preso a livello unitario europeo da tutti i
governi che hanno fatto manovre più pesanti di quanto non le stia
facendo il Governo italiano, di qualunque colore fosse stato
avrebbe dovuto farla, perché ci dobbiamo ricordare che governi di
destra e di sinistra da Zapatero a Brown a Sarkozy, Merkel
compresa, stanno facendo manovre che sono sei volte le nostre, pur
senza avere il debito pubblico che abbiamo noi; quindi credo che un
governo serio, responsabile, di destra o di sinistra, avrebbe preso
in atto la considerazione di aderire ad una manovra europea di
riduzione dei costi delle amministrazioni pubbliche, degli sprechi,
dei tagli, perché siamo in una situazione di crisi globale.
Certo è stata fatta una scelta politica nel nostro paese
rispetto ad altri paesi che hanno alzato le tasse, come ha fatto
Zapatero, di tre punti sul PIL, o di Brown che ha alzato di due
punti la tassazione nel loro paese, certo più bassa della nostra, o
l'IVA sui consumi su altri paesi ancora. Il Governo italiano, in
considerazione del fatto che siamo i possessori del più grande
debito pubblico europeo - ma siamo anche il paese che ha la più
alta tassazione con il 43 percento sui redditi, per cui fino a fine
luglio si lavora per lo Stato, le Regioni, i Comuni e le Comunità
montane -, per mantenerne l'apparato, non se l'è sentita di alzare
ulteriormente le tasse, perché avrebbe indebolito drasticamente
l'opportunità di questa flebile ripresa economica, che è il vero
salva economia e salva paese. Se questo paese non cresce in termini
economici, non cresce il PIL, né la tassazione, perché abbiamo la
tassazione percentuale sulla creazione di valore, cioè dell'aumento
del fatturato di un paese; se questo fatturato decresce decrescono
anche le entrate degli Stati, delle Regioni e comunità locali.
Allora voglio solo precisare quali sono i punti che ci hanno
portato, con senso di responsabilità e anche con costo politico, a
sottoscrivere una risoluzione unitaria, per rappresentare anche
noi, insieme a tutti voi, la preoccupazione sul fatto che questa
manovra venga fatta in maniera concordata e condivisa. Aggiungo:
abbiamo anche condiviso gli emendamenti che sono stati inviati ai
Parlamentari valdostani per difendere il nostro diritto di
autonomia nella scelta dei tagli da fare, perché non siamo qui a
fare il teatrino a salvare Berlusconi o Prodi a seconda delle
partite politiche! Siamo degli amministratori locali del Popolo
della Libertà ed esprimiamo, insieme a voi, il sentimento di
disagio e di preoccupazione.
Abbiamo anche condiviso l'impegnativa di dare mandato al
Presidente della Regione, anche se non credo ne avesse bisogno, di
andare a fare gli interessi della Valle d'Aosta e ai Parlamentari
per fare quello che è il loro mestiere, cioè difendere gli
interessi della Valle d'Aosta. Questo abbiamo condiviso! Vogliamo
buttarla nel teatrino della politica? Buttatela! Non ci presteremo
al gioco del teatrino della politica su un momento come questo di
responsabilità; crediamo sia più serio, da parte del nostro gruppo,
assumersi il costo politico di una condivisione di questo tipo,
perché sarebbe stato molto più facile e - credeteci - ne abbiamo
anche le capacità di dimostrarvi che il bicchiere è mezzo pieno,
che è necessaria non solo questa manovra, ma che ne condividiamo
profondamente l'indirizzo! Perché qui si è sentito parlare in
questi giorni solo di chi è contro questa manovra, e... chi si è
espresso contro? Gli amministratori pubblici, per forza, se togli
loro le risorse, hanno meno potere di gestione; gli amministratori
locali, i sindacati, i lavoratori del pubblico impiego, chi fra
l'altro nelle frattaglie ha buttato dentro anche la pensione a 65
anni, indicazioni di tipo europeo.
Noi abbiamo ascoltato in commissione una serie di interlocutori
che giustamente esprimono un disagio, perché la manovra tocca loro,
tocca quella parte del paese più privilegiata che non ha bisogno di
produrre qualcosa per sostenere il paese, ma che si è arricchita di
vantaggi spropositati! Non sto parlando solo della Valle d'Aosta,
sto parlando di comunità che hanno 178 sedi nel mondo per
rappresentare Comuni, Regioni e città. La Corte dei Conti cita gli
sprechi delle istituzioni nelle partecipate; vi dice qualcosa la
parola "partecipate" in Valle d'Aosta? Partecipate con consigli di
amministrazione plurimi, dove si infilano persone dappertutto
perché sono funzionali non all'Amministrazione, ma alla politica e
al consenso e noi lo sappiamo! Che qui ci sia bisogno di una
riforma di questo paese è cosa nota e, se volete, anche
comprensibile.
Allora noi assumiamo il nostro senso di responsabilità e credo
in maniera seria condividiamo una risoluzione di preoccupazione di
questa autonomia, della nostra Regione di poter essere padroni del
nostro destino. Rimandiamo al mittente le strumentalizzazioni
politiche che o sono in malafede oppure non si rendono conto di
quello che sta succedendo... se ci fosse stato Prodi al posto di
Berlusconi probabilmente avrebbe fatto la manovra comunque, ma
magari con scelte diverse, tipo alzare le tasse.
Voglio ricordare qui, - perché non si fa e la stampa non lo
scrive -, che a questa manovra, in questa regione, i commercianti,
gli artigiani e gli industriali hanno plaudito. Lo volete scrivere,
per cortesia? Hanno plaudito, ad eccezione di alcuni rappresentanti
che sono fortemente collusi con l'amministrazione pubblica e vivono
solo di questo, che non rappresentano il popolo delle partite IVA
che noi, insieme a voi, pensiamo di poter rappresentare. Il popolo
delle partite IVA è contento che non si toccano le tasse delle
aziende, ma che si vada a ridurre l'apparato degli sprechi. Ci
permettete di esprimere questa cosa? Qui la chiudiamo; per quanto
ci riguarda è più importante la Valle d'Aosta, la nostra autonomia,
e poter decidere noi, insieme, dove e come tagliare, senza
dimenticare in che momento siamo e in che paese viviamo.
Presidente
- Pongo in votazione l'emendamento del gruppo
ALPE e PD che recita:
Emendamento
Come primo punto della parte impegnativa della risoluzione,
inserire:
"Deplora vivamente l'atteggiamento di chiusura espresso dal
Governo per il tramite del Ministro dell'Economia che, applicando
una filosofia marcatamente centralista, persiste nel porre a carico
delle regioni la parte più cospicua del sacrificio imposto dalla
crisi, svaluta pesantemente l'esperienza di amministrazione delle
autonomie speciali come la nostra e mette di fatto in condizioni di
inattuabilità il federalismo fiscale dell'art. 119 della
Costituzione."
Consiglieri presenti: 32
Votanti: 12
Favorevoli: 8
Contrari: 4
Astenuti: 20 (Agostino, Bieler, Caveri, Comé, Crétaz, Empereur,
Hélène Impérial, Isabellon, La Torre, André Lanièce, Marguerettaz,
Pastoret, Prola, Emily Rini, Rollandin, Rosset, Salzone, Laurent
Viérin, Marco Viérin, Manuela Zublena)
Il Consiglio non approva.
Presidente
- Pongo in votazione la risoluzione nel nuovo
testo firmato dai commissari della II Commissione allargata ai
capigruppo, che recita:
Risoluzione
Il Consiglio regionale della Valle d'Aosta/Vallée
d'Aoste
Preso atto dell'incontro della II Commissione consiliare
permanente con il Presidente della Regione e con i parlamentari
valdostani, delle audizioni con le rappresentanze delle
associazioni e dei sindacati e dell'ampio e sereno dibattito
avvenuto in Commissione sulla manovra finanziaria, assunta con il
corposo decreto-legge 78/2010, ora all'attenzione del
Parlamento;
Chiarito che la Valle d'Aosta deve compartecipare agli sforzi
di risanamento della finanza pubblica e ai sacrifici richiesti
anche in sede europea;
Rilevato l'oneroso impatto che la manovra finanziaria
2011/2013 avrà sulle finanze e sull'economia delle Regioni e del
sistema autonomistico nel suo complesso, come sottolineato
immediatamente dalla Conferenza delle Regioni e delle Province
autonome, con il rischio di violazione del principio costituzionale
di una corrispondenza fra risorse assegnate e funzioni attribuite
alle Regioni e agli enti locali;
Ricordato che l'articolo 14, comma 1, lett. b), relativo al
patto di stabilità, del decreto-legge 78/2010 individua, per le
Regioni a Statuto speciale e le Province autonome, l'obiettivo
complessivo di finanza pubblica cui sono tenute e che le stesse
dovrebbero perseguire con autonomi provvedimenti di riduzione della
spesa;
Evidenziato, altresì, che gli articoli 5, 6, 8 e 9 del
decreto-legge 78/2010 individuano, invece, misure puntuali e assai
dettagliate di contenimento della spesa, le quali si
applicherebbero direttamente alle Regioni speciali con l'utilizzo,
per giustificare l'inclusione delle stesse, del rinvio all'elenco
delle Pubbliche Amministrazioni inscritte nel conto economico
dell'ISTAT e rifacendosi espressamente al principio di
coordinamento della finanza pubblica alle quali anche le Regioni
speciali devono adeguarsi;
Constatato che, ove le misure contenute nel decreto-legge
78/2010 fossero direttamente applicabili alle Regioni speciali, si
paleserebbero evidenti profili di illegittimità costituzionale alla
luce della recente sentenza della Corte costituzionale n. 159/2008
con la quale l'Alta Corte, pronunciandosi su alcune disposizioni
della legge finanziaria per il 2007, ha ribadito che il legislatore
statale può fissare i soli principi fondamentali in materia di
coordinamento della finanza pubblica e non anche vincolare Regioni
e Province autonome all'adozione di misure analitiche e di
dettaglio comprimendone illegittimamente l'autonomia
finanziaria;
Ipotizzato un ulteriore possibile profilo di illegittimità
costituzionale nell'adozione con decreto-legge delle misure di
contenimento della finanza pubblica, in contrasto con quanto
previsto dall'articolo 27 della legge 42/2009, in materia di
federalismo fiscale, che rinvia ad apposite norme di attuazione,
concordate tra Stato e Regioni speciali, l'individuazione delle
misure per la definizione del Patto di stabilità interno;
Considerato che il taglio dei trasferimenti alla Regione
Valle d'Aosta conseguente alla manovra potrebbe compromettere
l'efficace esercizio di funzioni regionali di assoluta sensibilità
sociale ed economica, con il rischio di invadere quei settori
autofinanziati (quali scuola, sanità, enti locali) e il sistema
delle partecipate regionali e comunali;
Preoccupato per le possibili ripercussioni sull'occupazione
derivanti, in particolare, dalle disposizioni della manovra
relative ad aspetti quali il blocco dei contratti dei dipendenti
pubblici, la riduzione della possibilità di avvalersi di personale
a tempo determinato o precario;
Sottolineato il pericolo che la manovra prospettata incida
anche sulla discussione in corso relativa al federalismo
fiscale;
Esprime
la propria viva preoccupazione per le conseguenze che la
manovra avrà sull'autonomia speciale della Regione, sul suo riparto
fiscale, sui poteri e sulle funzioni da lei esercitate e, di
conseguenza, sull'intera comunità valdostana, nonché per i problemi
che potrebbero derivare nella discussione sul federalismo fiscale
per l'ordinamento finanziario della Regione;
Impegna
il Presidente della Regione a sostenere con forza, nelle
opportune sedi istituzionali, le posizioni assunte dal Consiglio
regionale sulla manovra finanziaria e a predisporre misure di
risparmio per la finanziaria regionale 2011;
Invita
i Parlamentari valdostani a farsi portavoce, in sede di
conversione in legge del decreto-legge 78/2010 sulla manovra
finanziaria 2011/2013, di proposte emendative e correttive della
manovra nel senso auspicato dal Consiglio regionale.
F.to: Caveri - Crétaz - Empereur - Carmela Fontana - Impérial
Hélène - La Torre - Lattanzi - Louvin - Rosset - Salzone
Consiglieri presenti, votanti e favorevoli: 32
Il Consiglio approva all'unanimità.
