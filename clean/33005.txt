Classificazione
BILANCIO E CONTABILITA' REGIONALE



Oggetto del Consiglio n. 1508 del 2 dicembre 2010 - Resoconto
OBJET N° 1508/XIII - Début de la discussion générale des lois
de finance et de budget pour le triennat 2011/2013.
Président
- Je vous rappelle qu'avant dix heures doivent
être présentés les approfondissements sur les différents
points.
Sur le projet de loi n° 118 ont été déposés huit amendements de
la II
e
Commission, trois amendements présentés par
l'Assesseur aux ouvrages publics Marco Viérin, un amendement
présenté par l'Assesseur à la santé Lanièce, quatre amendements
présentés par le groupe ALPE, sept amendements présentés par le
groupe Partito Democratico, trois amendements présentés par le
groupe ALPE et Partito Democratico.
J'ouvre la discussion conjointe sur les points 16 et 17 à
l'ordre du jour.
La parole à la Conseillère Carmela Fontana.
Fontana (PD)
- Grazie Presidente. Visto che c'è sempre
chi parla e chi non parla, facciamo i coraggiosi e partiamo per
primi.
Il bilancio preventivo che stiamo discutendo è il bilancio
centrale della legislatura e quindi è l'occasione di una
riflessione più ampia, che guardi al di là del prossimo anno e
sappia dare indicazioni e prospettive sul medio e lungo periodo. A
maggior ragione questo bilancio assume un'importanza particolare se
lo inseriamo nei suoi contesti di riferimento: quello più generale
della crisi finanziaria ed economica che interessa larga parte del
mondo occidentale da più di tre anni e quello più speciale della
profonda modificazione dei rapporti fra la Valle d'Aosta e lo
Stato, a partire dalla questione del riparto fiscale e del
federalismo fiscale.
Per ciò che riguarda il quadro più generale politico-economico e
finanziario, appare evidente come la crisi abbia colpito di più
quegli stati, quelle nazioni, quei popoli che negli ultimi 20 anni
avevano centrato il proprio sviluppo economico su una montagna di
carta finanziaria che è crollata in breve tempo sotto i colpi della
speculazione e che ha lasciato immensi debiti. Ultimo esempio, non
certo quello più rilevante, è l'Irlanda, che ha costruito un
castello di benessere su una montagna di debiti erogati da banche
poco avvedute. Oggi gli irlandesi si trovano di fronte ad almeno
sei-sette anni di grandi difficoltà, di forte disoccupazione, di
aumento delle tasse, di ritorno all'emigrazione e di povertà per
poter tenere in piedi i conti dello Stato e delle sue banche ed
evitare, grazie anche al pesante contributo dell'Unione europea,
che i suoi errori portino al crollo dell'euro ed a un propagarsi
dei suoi problemi a tanti altri paesi europei, compreso il nostro,
compresa anche la nostra Regione. Paesi invece come la Cina o il
Brasile non hanno praticamente avuto alcuna ripercussione negativa
dalla crisi, poiché hanno basato il proprio sviluppo sulla
produzione dei beni concreti e servizi fondamentali. E, anche più
vicino a noi, occorre evidenziare la rapida ripresa della Germania
che ha sfruttato le proprie capacità produttive ad un livello
infrastrutturale mantenuto di qualità di tempo.
L'Italia presenta una ripresa economica modesta, fragile,
malgrado non abbia patito troppo le tempeste finanziarie, grazie ad
un sistema bancario più tradizionale, ma anche più sano. Questa
debolezza deve essere attribuita ad una debolezza del quadro
politico che in questi anni non è stato capace di far ripartire lo
sviluppo economico. Lo Stato, appesantito da un debito pubblico
colossale, è obbligato ad una cura dimagrante che, al posto di
colpire gli sprechi, i parassitismi e il clientelismo, colpisce le
imprese, le scuole, l'università e i servizi alla persona. Gli
investimenti per le infrastrutture necessarie allo sviluppo come
ferrovia, Internet ad alta velocità, energia sostenibile, gestione
dei rifiuti sono insufficienti a dare le risposte che il paese
attende. Rimangono i tagli che vanno a colpire pesantemente le
autonomie locali e anche la nostra Regione.
L'accordo firmato dall'attuale maggioranza regionale con il
Governo nazionale rappresenta una svolta epocale nella storia della
nostra autonomia: in cambio della rinuncia a 300.000.000 di euro,
credito che la nostra Regione vantava nei confronti dello Stato, si
è ottenuto un dilazionamento dell'entrata in vigore delle norme del
federalismo fiscale di qua al 2017, in modo da rendere ai cittadini
la pillola più semplice da digerire. Ma occorre dire che in questo
accordo la Valle d'Aosta ha rinunciato al proprio diritto a
contrattare da pari con lo Stato, dimenticato la zona franca e i
carburanti in esenzione, rinunciato a giocare un qualunque ruolo
nella costruzione del federalismo; siamo sostanzialmente ritornati
alla politica del cappello in mano e della condiscendenza al
potente di turno, con buona pace dell'autonomia speciale. Il
risultato, almeno sino al 2013, non sarà percepito chiaramente dai
cittadini, perché questo bilancio è stato costruito proprio per
attenuare l'impatto dei pesanti tagli che lo Stato ci ha riservato:
200 euro pro capite contro i 40 della Sardegna e della Sicilia, i
60 del Friuli Venezia Giulia e i 110 delle Province autonome di
Trento e Bolzano, 200 che diventeranno 400 nel 2012 e nel 2103.
Come è stato possibile? È stato possibile perché avete scelto la
strada dell'indebitamento, aprendo la possibilità alla Finaosta di
indebitarsi fuori dal bilancio regionale per 180.000.000 di euro,
per far fronte agli investimenti già previsti, immobili per
ospitare università, ospedale di viale Ginevra, eccetera.
In sostanza, l'attuale Giunta ha deciso di seguire le orme della
Grecia, dell'Irlanda, del Portogallo e della Spagna, cioè di tutti
quei paesi che oggi sono in grave crisi perché si sono indebitati
pesantemente. Non ci sembra una bella strada, soprattutto non ci
sembra la strada che noi del Partito Democratico riteniamo più
valida, che è quella di recuperare risorse dagli sprechi, dal
parassitismo, dal clientelismo ed investirli nel sostegno delle
attività produttive e alla creazione di posti di lavoro certi,
perché fondati sulla produzione di ricchezza e non sul consumo di
questa. Non è che negli anni passati non ci siano stati anche nella
nostra Regione esempi negativi... pensiamo ai milioni di euro
investiti nel Forte di Bard che hanno portato, come risultato, che
ogni anno dobbiamo finanziarlo per evitarne il fallimento culturale
ed economico, o il trenino di Cogne, o - ancora - l'aeroporto
regionale. I soldi per fare opere buone non si devono prendere a
prestito finché non si è fatta pulizia nel bilancio regionale, ma
forse proprio l'innacquamento dei tagli nei prossimi anni è sintomo
che il principale interesse dell'attuale maggioranza è quello di
confondere le acque fino alla scadenza elettorale del 2013, per
potersi riconfermare, e poi... chi ci sarà, vedrà! Questo non è
interesse della Valle d'Aosta, né dei valdostani!
Vorrei ricordare quello che fu fatto fra il 1992 e il 1998 dalla
Giunta che comprendeva il Partito dei Democratici di Sinistra. Di
fronte alla crisi della Cogne, che stava mettendo in ginocchio la
città di Aosta, e per conseguenza la nostra regione, contro
un'opinione diffusa che non voleva la chiusura e ipotizzava
fantasiosi progetti turistici sull'area dello stabilimento
siderurgico, seppe trovare con pochi fondi due fondamentali
soluzioni che ancora oggi reggono la nostra economia: da una parte,
l'acquisizione degli immobili della nazionale Cogne e il loro
affitto, e un vero industriale siderurgico che li valorizzasse,
cosa che è pienamente avvenuta e che rappresenta il cuore economico
del capoluogo regionale in quanto dà lavoro direttamente o
indirettamente ad almeno 1.500 famiglie; dall'altra, l'acquisizione
delle centrali idroelettriche della Cogne e, successivamente,
contro il parere di illustri politici, ma grazie all'allora
Ministro Bersani, anche quelle dell'ENEL che hanno portato alla
formazione della CVA, che rappresenta la più importante realtà
economica del territorio.
Ora, invece, cosa si fa? Per non spaventare i cittadini, per
evitare che si accorgano dei pesanti tagli dei finanziamenti
statali, si fanno solo piccoli aggiustamenti qua e là, senza andare
a toccare i nodi fondamentali. Noi invece vogliamo creare lavoro,
sostenendo l'economia produttiva, fornendo loro infrastrutture
efficienti, come una buona ferrovia elettrificata su tutto il
percorso, internet ad alta velocità, centri di ricerca universitari
che sostengano la ricerca delle imprese, burocrazia ridotta al
minimo, supporto finanziario di partecipazione alle imprese per il
loro avvio in momenti di crisi.
A proposito di produttori, nel bilancio 2011 vi è per
l'agricoltura un pesante taglio del riordino fondiario che andrà a
colpire le piccole imprese edili del territorio; anzi, si lascia la
gestione delle indennità compensative e delle misure agroambientali
all'AGEA nazionale, mentre l'agenzia regionale che io votai tre
anni fa è ormai su un binario morto, con la conseguenza che i
nostri agricoltori, presidio fondamentale per il benessere
economico e ambientale della montagna, devono aspettare 2-3 anni
per poter vedere il risultato del proprio lavoro, con il pericolo
di riduzione o chiusura delle aziende. Se non c'è sviluppo vero non
c'è benessere e noi non possiamo più permetterci di creare
benessere a debito!
Uno dei rischi di questa politica è poi quello di ridurre lo
Stato sociale; la povertà in Valle d'Aosta si è fatta larga su
fasce sempre più ampie di popolazione, bene lo testimoniano le
associazioni del terzo settore: oltre 20.000 pasti nel 2009 per il
servizio mensa, oltre 200 quintali di vestiti distribuiti dalla
Caritas diocesana. Verso queste persone occorre un intervento
diretto, perché non si tratta degli sprechi, né di parassitismo, né
di clientelismo, ma di solidarietà e di grande civiltà. Chiediamo
perciò un aumento delle misure di sostegno per le famiglie a
partire dall'aumento del buono riscaldamento per le famiglie meno
abbienti; fra l'altro, questi sono soldi che non finiscono in
banca, ma immediatamente spesi e quindi contribuiscono alla ripresa
dell'economia.
In merito ai contenuti della legge finanziaria, apprezziamo il
proseguimento per il 2011 delle misure anticrisi. In materia di
enti locali evidenziamo come i metodi di ripartizione dei fondi
regionali pongano sempre la città di Aosta in una situazione di
difficoltà e della necessità di dover chiedere finanziamenti
speciali; sarebbe ora che la ripartizione fosse fatta in modo più
equo per il capoluogo regionale, tenuto conto del peso che supporta
più di ogni altro Comune per la presenza delle istituzioni statali
e regionali, sia per l'impatto ambientale, strutturale e
dell'utilizzo di strade, parcheggi, impianti e servizi. Non
concordiamo, come ho spiegato nella prima parte dell'intervento,
nella scelta dell'articolo 39, cioè quello di indebitare la
finanziaria regionale per 180.000.000 per far fronte ai diversi
investimenti. State prendendo la strada di indebolire la
credibilità finanziaria della nostra Regione e di regalare ai
nostri figli un altro fardello di debiti, oltre a quello che hanno
avuto in dono dallo Stato italiano.
In conclusione, questo bilancio è stato costruito per garantire
meno cambiamenti possibili rispetto alla situazione precedente,
tenuto conto dei tagli statali. Troppa è stata la paura di mettere
mano ai nodi fondamentali della nostra regione, che sono un sistema
assistenzialistico ed un sistema redistributivo, non supportato da
un sufficiente apparato produttivo. Tutto ciò probabilmente non
farà diminuire il consenso nella vostra maggioranza, ma rappresenta
una pesante ipoteca per tutto il popolo valdostano che prima o poi
si troverà a doverla onorare con pesanti sacrifici. Grazie.
Si dà atto che dalle ore 9,44 assume la presidenza il
Vicepresidente André Lanièce.
Presidente
- La parola al Consigliere Caveri.
Caveri (UV)
- Il Capogruppo dell'Union mi ha chiesto di
rompere il ghiaccio per il gruppo dell'Union Valdôtaine e, viste
anche le temperature basse e le nevicate di queste ore, lo faccio
volentieri.
Vorrei semplicemente, non avendo avuto la possibilità di esserci
ieri, fare un breve
flashback
sulla questione del
federalismo fiscale, perché in fondo le ragioni di costruzione di
questo documento finanziario sono strettamente legate alle vicende
che hanno portato il Presidente della Regione alla chiusura
dell'accordo e al successivo inanellarsi di quegli obblighi
derivanti dall'accordo, vale a dire: da una parte, i commi nella
legge finanziaria dello Stato o - come si dice oggi - legge di
stabilità e, dall'altra, il recepimento da parte della Commissione
paritetica con quelle normative derivanti dal federalismo fiscale
che rendono questa norma di attuazione un po' particolare rispetto
alle altre, hanno portato ad un'adozione e al successivo parere che
ieri avete dato su questo documento, che adesso andrà al voto
definitivo del Consiglio dei Ministri.
Chi abbia avuto modo di seguire l'evoluzione dell'ordinamento
finanziario della Regione non può che essere lieto della
conclusione di questo accordo, perché si tratta di un accordo
importante che tiene conto di uno scenario significativo a livello
nazionale e a livello europeo (al quale livello dedicherò la
seconda parte del mio intervento). Naturalmente, nel momento in cui
valutiamo l'impatto del cosiddetto "federalismo fiscale", non ci si
può esimere dal dire che il termine "federalismo" associato a
"fiscale" è roboante; non si può che ribadire una posizione
politica che più volte l'Union Valdôtaine ha affermato in questi
anni, cioè che il federalismo è un'altra cosa. Qui siamo di fronte
ad una scatola che viene chiamata "federalismo fiscale", ma in
realtà è una ripartizione diversa delle risorse fra centro e
periferia, con una logica tutt'altro che federalistica, perché ci
troviamo di fronte ad una logica fortemente dirigistica e quindi
parliamo di una nuova ripartizione che riguarda il rapporto fra le
autonomie locali e il centro; sappiamo perfettamente che il
federalismo sarebbe altra cosa, sarebbe una riforma molto profonda
dal punto di vista costituzionale che, in Italia, non c'è ancora
stata.
Penso che nei prossimi mesi ci saranno altre tappe che dovranno
essere inanellate nell'ambito dell'accordo complessivo, un accordo
- ci tengo a dirlo, pur considerando positivamente tutti gli sforzi
politici che anche gruppi di opposizione hanno fatto in questi mesi
- che è un dovere da parte dello Stato. Qui si distingue sempre
molto fra i piaceri e i doveri... io ritengo che questo fosse un
dovere... poi, se qualcuno ha messo la sciolina giusta sotto gli
sci, per carità, si è certamente migliorata la performance, e i
tempi, ma io credo che da questo punto di vista sia importante, per
noi valdostani, ricordare come l'ordinamento finanziario sia una
lunghissima storia che nasce con l'autonomia e che qualunque sia
stato il governo con cui si è trattato, si è sempre cercato di
affermare i propri diritti. Lo ricordo perché nel 2017 sparirà quel
fondo di compensazione dell'IVA da importazione, che è frutto di
uno scenario nel quale mi sono impegnato personalmente e che portò
l'allora Ministro Ciampi all'accettazione di un meccanismo che per
noi era essenziale, perché se all'epoca fosse venuta meno l'IVA da
importazione che derivava in particolare dallo sdoganamento dei TIR
all'autoporto di Pollein, ci saremmo trovati nei guai; quindi le
vicende politiche sono sempre vicende
in progress
.
D'altra parte - questa è la seconda parte dell'intervento -
credo che questa questione dell'interdipendenza sia una questione
che ci deve essere ben chiara. Ci troveremo nel marzo del prossimo
anno a riflettere attorno ai 150 anni dell'unità d'Italia; forse
quest'anno avremmo dovuto riflettere di più sui 150 anni del
distacco dalla Savoia che, nel caso della Valle d'Aosta, è quello
che ha creato una condizione storica particolare per cui la Valle
d'Aosta si è trovata ad essere, nell'inseguimento da parte di Casa
Savoia della corona d'Italia, un territorio marginale con la
particolarità di essere minoranza linguistica. L'interdipendenza è
sempre stato un elemento significativo; se uno dovesse in maniera
schematica ricordare che cosa ha significato questo, questo ha
significato in tutto il percorso della cosiddetta "Italia
liberale", il tentativo dei valdostani di avere un riconoscimento
di spazio politico che era soprattutto dei collegi elettorali
corrispondenti ai loro
Desiderata
per poter avere dei
rappresentanti: prima, nel parlamento subalpino fra il 1848 e
l'unità d'Italia; poi, dopo l'unità d'Italia, il tentativo di avere
invece degli eletti nel proprio collegio elettorale.
Con il fascismo ci fu un tentativo purtroppo abortito di avere
qualche tipo di rapporto, la Ligue valdôtaine ci provò, ma
Mussolini reagì in un certo modo, mentre con l'Italia repubblicana
l'interdipendenza è stata evidente, soprattutto nel concetto di uno
statuto di autonomia
octroyée
questo ha pesato molto sulle
finanze regionali, se è vero che noi in queste ore, anche nel
bilancio, prendiamo atto di un ordinamento finanziario risalente
agli anni '80, che finalmente in quell'epoca stabilizzò una
situazione caratterizzata, in questo caso, sì, da una scarsa
affermazione dei diritti, ma da una "politica del rubinetto" che a
Roma veniva applicata a seconda delle simpatie di chi governava in
Valle, e questo è sempre stato considerato dal mio movimento
politico come un atteggiamento non logico e, sotto il profilo
giuridico, pure incostituzionale.
L'elemento nuovo del quale oggi bisogna tenere conto - e avremo
modo di discuterne in maniera più approfondita a maggio nel corso
dell'adunanza dedicata alla politica comunitaria -, è il fatto che
oggi la reale interdipendenza non è più un'interdipendenza
bilaterale, quindi quella che abbiamo visto anche nelle vicende che
ho evocato poco fa della nuova norma di attuazione sul riparto
fiscale, ma è un'interdipendenza a tre, perché abbiamo visto
affermarsi sempre più negli scenari il ruolo dell'Unione europea,
per cui moltissime delle parti normative e finanziarie contenute
nella finanziaria di quest'anno derivano da vicende legate alla
situazione dell'Unione europea. Per cui, se da una parte certamente
la persistente situazione di instabilità politica italiana, che non
sembra per il momento essere stata rimossa da un semplice sistema
elettorale, a conferma che probabilmente i meccanismi modificativi
di governo in Italia devono essere più profondi e devono essere
legati ad una riforma dello Stato, l'altra interdipendenza è in
questo momento su un crinale molto delicato. Infatti, da una parte
non si può negare che in maniera crescente funzioni e poteri che la
Regione ha siano influenzati dalle decisioni dell'Unione europea e,
dall'altra, la particolarità così come possiamo evocare
l'ingovernabilità italiana e dall'altra parte una crisi
economico-finanziaria che sta toccando il suo acme in questi stessi
mesi e finirà per influenzare tutte le decisioni che anche questo
Consiglio dovrà assumere, perché l'effetto domino che si sta
manifestando in Europa con una serie di Stati che rischiano la
bancarotta - e in lista di attesa ce ne sono parecchi -, è una
visione prospettiva che non può che responsabilizzarci rispetto
alle decisioni che dovranno essere assunte, molte delle quali sono
state assunte nel bilancio di quest'anno. Mi riferisco ad una
materia che nel 1948 era pienamente assunta dalla Regione Valle
d'Aosta, che è la materia dell'agricoltura, che con i meccanismi
d'integrazione europea è diventata sempre più una materia che
sfugge alle nostre decisioni e oggi, con viva apprensione, si
guarda alla nuova politica agricola per capire se determinate
misure che abbiamo previsto e che derivano dai documenti comunitari
e dal continuo atteggiamento di dialogo con le autorità di
Bruxelles, ci consentiranno di poter mantenere una situazione di
vita delle nostre aziende agricole, che si troveranno di fronte a
delle novità e a degli orizzonti del tutto nuovi, rappresentati non
tanto dal "dio mercato", perché anche a Bruxelles gli eccessi di
politica liberistica hanno cominciato ad essere presi nella giusta
considerazione - alcuni eccessi oggi non sono più di moda come lo
erano alcuni anni fa -, ma certamente dobbiamo tenere conto che una
serie di scelte derivanti dalla riscrittura del Patto di stabilità
ricadranno pesantemente su uno Stato fortemente indebitato come
l'Italia. Non possiamo pensare che le onde altissime che si
leveranno dall'applicazione del nuovo Patto di stabilità finiranno
per essere esaurite una volta arrivate a Pont-Saint-Martin, ma ci
saranno delle ondate che colpiranno l'economia italiana e le
conseguenze, proprio per la crescita di questa interdipendenza,
arriveranno fin da noi.
La riflessione è quella avviata nel bilancio di quest'anno, cioè
una riflessione sul ruolo pubblico, che peraltro è già stata fatta
negli scorsi anni, perché ci sono degli elementi di continuità;
come farà il welfare valdostano a resistere ad una serie di
congiunture... e noi possiamo girare attorno al problema, ma il
problema principale, ancora adesso, nella riscrittura a livello
europeo dei giorni scorsi di parte dei meccanismi del Patto di
stabilità deriva dall'invecchiamento della popolazione e dal fatto
che in Europa si fanno meno figli. Possiamo girare attorno,
possiamo parlare dei cambiamenti climatici, possiamo parlare degli
atteggiamenti soggettivi che i giovani hanno rispetto alla vita,
possiamo parlare dei cambiamenti derivanti dalle nuove tecnologie,
ma il dato fondamentale sul quale il welfare è in crisi è
l'invecchiamento della popolazione. Tema che è caro ad alcuni
consiglieri, qui, è caro anche al Presidente, ma questa è una
società che cambia, e oggi scricchiola partendo dal nord con
elementi significativi, perché poi il problema che viene
fotografato è legato all'immigrazione, poiché l'immigrazione che
arriva è sostitutiva in parte di questi meccanismi del venir meno
della demografia con tutte quelle conseguenze che - non a caso -
partono dal nord Europa, dove si comincia a chiedere agli immigrati
di aver conoscenza della lingua, di non delinquere, e il recente
referendum svizzero lo dimostra.
Sono temi estranei alla finanza pubblica? Certamente no, perché
questi temi hanno un impatto fortissimo sulla finanza pubblica.
Allora è chiaro che devono essere fatte delle scelte, alcune di
queste sono presenti nel documento finanziario. Credo che bisognerà
ancora, nei prossimi anni, spingere sull'acceleratore della
capacità di razionalizzazione della spesa pubblica, perché alla
fine sappiamo che questi anni di un riparto fiscale abbondante a
partire dagli anni '80 hanno creato un Moloch molto forte che è
difficile da smontare, perché nel momento in cui tu dai al
cittadino dei servizi... è difficile averglieli dati e a un certo
punto dirgli che da parte sua ci deve essere una forma di
compartecipazione o di pagamento, perché viene vissuto come un
tentativo di usurpare dei diritti acquisiti. Si tratterà di un
meccanismo molto delicato, che prevede da parte di tutti una forte
assunzione di responsabilità; così come è molto delicato il
meccanismo prescelto dalla Giunta - credo che non si potesse fare
altrimenti -, di una forte valorizzazione del sistema delle
partecipate, anche per evitare una serie di forche caudine
derivanti dalla finanza pubblica. Anche questo è molto delicato,
implica che i manager delle partecipate siano persone sempre con la
testa sul collo o che abbiano dei guinzagli particolarmente corti,
per evitare che ci possa essere la tentazione di forti situazioni
di indebitamento che finirebbero per gravare sull'intera comunità
valdostana.
Credo quindi, concludendo, che ci troviamo di fronte ad una
manovra finanziaria che tiene conto di questa interdipendenza; è
molto difficile oggi scrivere dei documenti previsionali, perché
l'incertezza in cui ci troviamo è come quella di una piccola barca
che deve affrontare un oceano procelloso con previsioni ancora più
scure all'orizzonte; quindi si tratta, rispetto alle problematiche
più vaste, di avere una visione anche del ruolo del Consiglio
regionale, una visione di dialogo e di confronto. Molto spesso ci
lamentiamo di un eccesso di potere da parte dell'Esecutivo o da
parte del Presidente; può darsi che in certe circostanze il
carattere decisionista dell'attuale Presidente porti ad assunzioni
di responsabilità da parte sua molto forte. Credo che spetti a noi,
nel lavoro del Consiglio, cercare di interloquire là dove riteniamo
che ci siano delle questioni capitali, e su queste non è - come
dice l'Union Valdôtaine - una questione di
droite
o di
gauche
, ma una questione di buon senso rispetto alla
soluzione dei problemi concreti.
Presidente
- La parola al Consigliere Louvin.
Louvin (ALPE)
- Grazie Presidente.
L'Assessore Lavoyer non è superstizioso, vero?... perché la
scelta di avvolgere il suo bilancio e la sua relazione in un sobrio
e moderno abito viola potrebbe suscitare qualche apprensione... Il
viola, fin dal Medioevo, è sinonimo di quaresima, tempo di divieto
per altre distrazioni; ci sono addirittura dei grandi artisti che
hanno rinunciato ad esibirsi, come Pavarotti a Torino, in teatri
che avevano delle tinte viola. Noi, con lei, incrociamo le dita,
Assessore!
Questo, peraltro, è un anno veramente interessante ed è questo
il bilancio più delicato e difficile degli ultimi vent'anni. Certo,
la crisi economica e finanziaria che sta attanagliando l'economia
mondiale dal 2008 ha completamente modificato il quadro generale, i
suoi effetti sono diventati permanenti sull'occupazione, sulla
propensione al consumo, sugli investimenti; insomma, è diventata
assolutamente strutturale. Ci sono fattori negativi per il quadro
della grande economia che hanno radici però non solo monetarie,
hanno radici nelle carenze, nelle disuguaglianze di un modello di
sviluppo che mostra la corda, con fattori che pregiudicano in
maniera irreversibile il consolidamento e la sostenibilità di
un'ulteriore fase di espansione secondo criteri, secondo canoni e
politiche tradizionali.
Bisogna battere strade nuove e noi chiediamo non solo a questo
livello, ma a livelli più ampi, visione e coraggio da parte di
leadership mondiali, nazionali, europee di grandi organizzazioni
internazionali regolatrici del mercato, che mi pare siano però
chiuse ancora nell'ideologia mercatista, che in fondo ci consegna
ad una condizione umana negativa che è una condizione di passività,
di rassegnazione di fronte alle grandi leggi che regolano
l'economia internazionale. È necessario naturalmente un processo di
risanamento delle finanze pubbliche, ma non basta limitarsi a
recuperare e restaurare un clima di fiducia per gli investitori e
per i consumatori. Dal nostro angolo visuale e dell'ambiente
politico da cui trae fondamento il nostro gruppo, pare necessario
un ripensamento economico più generale, una ridefinizione di stile
di vita, di valori collettivi che sembra, anche qui, essere
estranea magari alla discussione di un tema strettamente economico
e apparentemente contabile, ma che vi è naturalmente sotteso. Non
basta aumentare il PIL con più videogames e magari con maggiori
spese per contrastare l'obesità... ci vogliono stili di vita,
momenti di convivialità, momenti di aggregazione sociale, di auto e
mutuo sostegno diversi dalle politiche tradizionali e dalle scelte
di questi ultimi decenni. Per questo riteniamo insufficienti gli
interventi nazionali ed internazionali che sono in corso e che
provocano una ripresa anemica e ci aprono prospettive tutt'altro
che incoraggianti per il recupero nell'ambito della produzione e
del lavoro; anche qui, però, vediamo riflesse queste logiche.
La manovra anticrisi del 2009, a cui riteniamo doveroso pur
nella consapevolezza dei suoi limiti assicurare il nostro apporto,
come pure alle misure previste per il contenimento della spesa
pubblica, si sta ripetendo ormai per il terzo anno in modo
pressoché meccanico. Ne condividiamo i contenuti di base, il taglio
dell'imposta regionale sulle attività produttive, sull'IRAP, la
sospensione delle rate di mutui agevolati, gli interventi a
sostegno delle famiglie meno abbienti e le esenzioni tariffarie...
ma, anche qui, occorrerebbe introdurre un momento di riflessione
sui destinatari di queste misure, una maggiore selettività, perché
non tutti soffrono della crisi allo stesso modo. Proprio per
questo, avendo noi la leva dell'attività legislativa, dovremmo
avere maggior cura nell'individuare misure più graduate e non
sempre standardizzate.
Assessore Lavoyer, si stima in Italia che per raggiungere valori
precrisi ci vorranno ancora almeno due anni e che ci sarà ancora
una perdita permanente di prodotto e di domanda. Per recuperare in
Europa i livelli di occupazione precrisi si stimano ancora
necessari fra i sei e gli otto anni. Noi pensiamo che, per quanto
condivisibile sotto il profilo umano il suo ottimismo, i dati che
lei ci ha fornito siano decisamente eccessivi, e sarebbe
soprattutto un errore da parte nostra non mettere in conto gli
effetti recessivi che provocherà la minore immissione di denaro,
circa 200.000.000 di euro in media nei prossimi anni da parte della
Regione, ossia quasi cinque punti del PIL; lo abbiamo detto ieri
nel discutere dell'accordo finanziario, lo ribadiamo con forza oggi
che valutiamo le politiche che si intendono mettere in campo. Non
pensare che questa chiusura sostanziale del rubinetto della finanza
pubblica avrà delle conseguenze riflesse pesanti e delle
conseguenze a spirale sarebbe una grave leggerezza, tanto più che
rimane incerto l'andamento del nostro sistema delle imprese, che
continua a mostrare segnali in parte storici ormai, ma in parte
acuitisi in questi ultimi anni di debolezza con un livello di
esportazione estremamente ridotto, se si fa eccezione delle fasi
però cicliche, lo sappiamo bene, della Cogne Acciai Speciali, con
una scarsa nascita di imprese giovani, con una dinamica debole ed
un andamento negativo dei consumi privati, con difficoltà sempre
più acute nel mercato del lavoro.
Questa è una "non ripresa", non una ripresa debole - come è
stata definita -, ma una non ripresa che stenta a creare
occupazione indipendente da quella direttamente gettonata dalla
spesa pubblica, una ripresa che sarà ulteriormente raffreddata
dalla diminuzione delle disponibilità finanziarie. Se il motore di
spinta della Valle inizia il suo rallentamento e questo
rallentamento durerà almeno sette anni, li abbiamo di fronte, sono
forse per noi i biblici "sette anni di vacche magre"! Io non voglio
assumere il ruolo di Giuseppe e sono sicuro che il Presidente della
Regione non assumerà le vesti del faraone, ma i sette anni di
vacche grasse e i sette anni di vacche magre inducono una politica
di saggezza, oculata, e sono necessarie scelte accorte che
rafforzino oggi le basi economiche della Valle, che non potrà
sempre contare su questa stampella... di questo non vediamo ancora,
purtroppo, i cenni.
Colleghi, abbiamo un bilancio dalle basi formali incerte; è la
prima volta nella storia - che io ricordi, quanto meno - che si
approva un bilancio in deroga alla legge stessa di bilancio e
secondo procedure da determinarsi secondo le procedure di cui
all'articolo 27 di una legge statale, che è la legge sul
federalismo fiscale; siamo su una corda tesa, lo abbiamo detto ieri
sulle incertezze legate all'attuazione dell'accordo finanziario; ma
più che questo dato formale, forse superabile nell'arco di qualche
settimana o di qualche mese, a noi preoccupa una situazione diversa
della contabilità regionale, cioè l'esistenza di non uno, ma due
bilanci.
Il "miracolo valdostano" di avere oggi 134.000.000 in meno di
quanti ne avremmo avuti - i dati li ha forniti qualche settimana fa
l'Assessore Lavoyer - se avessimo avuto l'ordinamento finanziario
precedente, e ciò nonostante di poter mantenere lo stesso livello
di spesa, anzi aumentato, è obiettivamente un miracolo, una
moltiplicazione dei pani e dei pesci che ha però una spiegazione, e
questa spiegazione deve essere messa sul tavolo nel momento in cui
inizia questa discussione.
Ci sono due bilanci: uno, è questo che abbiamo di fronte a noi;
l'altro, è quello invisibile fatto dai cospicui proventi delle
gestioni speciali di Finaosta e delle future operazioni di
indebitamento. Sono proventi di operazioni come fra l'altro
l'investimento fruttuoso dell'acquisto delle centrali ENEL, da cui
si attingono oggi fondi rilevanti per attività ordinarie della
Regione, fra le altre il
bon de chauffage
. Sono
indebitamenti futuri per grandi opere e su nuove opere pubbliche,
secondo la logica di quel fantastico articolo 39, su cui parleremo
quando esamineremo la legge finanziaria, che rappresenta,
Presidente Rollandin, il vero "pozzo di San Patrizio" a cui lei
faceva riferimento nel suo intervento di ieri sera. È il
portafoglio presidenziale delle grandi opere, quelle - possiamo
dire per inciso - scippate anche ad un Assessorato delle opere
pubbliche che ormai è Assessorato (purtroppo) puramente
manutentivo, e manutentivo anche con una cinghia molto tirata.
Qualcuno li deve mettere i soldi nel pozzo di San Patrizio, lo
diceva bene il Presidente Rollandin ieri, e infatti ce li mette
qualcuno questi soldi per le grandi opere; sono le generazioni
future, perché qui si compera a debito. Noi paghiamo, anno dopo
anno, i ratei di questi mutui per la realizzazione delle opere
decise oggi da questa Giunta regionale.
Sul primo bilancio abbiamo qualche margine di discussione,
faremo le bucce come di consueto dal nostro punto di vista di
opposizione, ma sull'altro no, l'altro è
res propria
, per
usare un termine più delicato alla francese che sarebbe sicuramente
caro al collega Caveri che è grande studioso della politica
europea,
domaine réservé
del Presidente. Nel bilancio
parallelo confluiscono peraltro anche altri proventi delle
controllate regionali, che non entrano più nel bilancio regionale.
Si può sorridere, ma nel 2004 introitavamo 70.000.000 di euro dal
casinò, quest'anno ne avremo nove e, al di là del colabrodo
oggettivo a cui purtroppo è ridotta oggi la società che lo
gestisce, c'è un problema anche di storno di introiti attraverso
l'operazione che è stata effettuata due anni fa di abbattimento
della quota spettante alla Regione. Ma allora non è forse
necessaria - e onesta, direi - una visione consolidata del vero
patrimonio e del vero bilancio della Regione? Una visione che metta
tutto insieme anche questo altro emisfero, questa faccia nascosta
della luna rappresentata dai fondi che gestiscono le partecipate e
controllate? Noi lo abbiamo chiesto, credo che lo ricorderanno i
colleghi, quando si discusse della modifica della legge sulla
Finaosta, che si fosse presentato in Consiglio regionale un
bilancio consolidato anche delle partecipazioni regionali. Questo
rimane il grande versante occulto della nostra finanza regionale, e
di questo si può parlare solo in termini generali.
Nel bilancio ufficiale, in quello che resta e che non è certo
poca cosa, riscontriamo limiti e contraddizioni. Vi è innanzitutto
uno stritolamento della finanza pubblica locale, i Comuni sono
soffocati nella loro capacità di scelta sugli investimenti - è lì
che è passato deciso il colpo di lama - e sono costretti sempre di
più ad una dipendenza dalla Regione da cui la politica degli anni
'90 aveva invece cercato di affrancarli. La linea direttrice della
politica degli anni '90 è stata quella di dare robustezza alle
finanze locali e di assegnare loro fondi - per quanto possibile -
non vincolati. Noi siamo di fronte ad un riorientamento che
mantiene alto virtualmente l'ammontare delle risorse destinate agli
enti locali, ma ne limita significativamente il percorso e la
possibilità di scelta, in sostanza: l'autonomia di questi enti
locali. Avremo non solo - come diceva la collega Fontana - degli
amministratori regionali con il cappello in mano a Roma; avremo
degli amministratori locali con il cappello in mano ad Aosta sempre
più alla ricerca del sostegno e della benevolenza regionale per le
opere necessarie. Questo paradosso del riaccentramento è sotteso ai
dati di questo bilancio.
In questo bilancio, purtroppo, abbiamo da registrare anche una
rassegnazione rispetto al quadro desolante del nostro trasporto
ferroviario; ci colpisce che il fatto di avere avuto proprio in
queste ultime settimane la sanzione ufficiale della nostra
competenza in materia ferroviaria, questa norma di attuazione molto
attesa, lavorata per anni per portare alla Valle delle leve in
questa materia, non sia accompagnata neanche da un segnalino in
questo campo. Perché non si vede la necessità, l'imperatività di un
intervento robusto in questa materia? Perché si continua a pensare
che solo l'aeroporto commerciale e la sua ipotetica espansione sia
la salvifica soluzione alla situazione di oggettiva penalizzazione
e chiusura della Valle?
Noi vediamo poi con grande preoccupazione calare la scure sul
settore agricolo; ci siamo interrogati a lungo sul perché di queste
scelte, della riduzione di quasi un terzo delle risorse assegnate
ad un settore già in profonda crisi. Abbiamo creduto di trovare la
risposta non nelle illazioni, troppo facili, ma nei numeri. I
numeri ci dicono del fallimento della politica agricola e
zootecnica di questa Giunta soprattutto nella sua paralisi
amministrativa, nella sua incapacità di spesa; questo è l'assurdo,
questo determina oggi una non immissione di determinate risorse in
questo campo, il fatto cioè di non essere riusciti a spendere. Su
questo, credo, siano non aperti, ma spalancati gli occhi di tutti;
è una situazione paradossale, questa: avere i denari e non essere
riusciti a spenderli, senza porsi per tempo, in modo incisivo il
problema di come far ripartire questa macchina! Una macchina che si
è affidata nello scorso anno ad interventi di carattere
estemporaneo, eccezionale, per tenere il mondo rurale sempre sulla
corda, sempre sull'orlo della disperazione e poi tendergli
all'ultimo la mano.
Assessore Isabellon, lei conosce il nostro pensiero sulla
politica che sta conducendo, ci rivolgiamo a lei tutti i Consigli,
sostanzialmente. Le vogliamo affidare un pensiero: non si lasci
mettere da solo sulle spalle la croce di questo fallimento. Quando
fra non molto non avrà più il sostegno del suo Presidente, non
lasci indossare a chi sta più in alto di lei e che porta con lei la
responsabilità di questo disastro le vesti del salvatore. A valle
di questo saremmo perfidi se girassimo il coltello nella piaga del
settore dell'ambiente, che purtroppo è marginalizzato fin
dall'esordio di questa Giunta e ridotto al lumicino, con risorse
che sfumano di anno in anno. Una politica ambientale vera,
profonda, seria di riuso del nostro territorio e di contenimento
delle aggressioni che esso subisce, semplicemente non c'è!
Il bilancio proposto è poi anche stato sordo alle richieste di
maggior sostegno che vengono dal mondo turistico. Ci lascia molto
perplessi la sostanziale rinuncia alla spinta pubblicitaria, un
veicolo che crediamo ancora necessario, ad esclusivo beneficio
invece di una politica di eventi e di marketing mirati. Anche le
imprese del settore, Assessore, e lo hanno sentito tutti i colleghi
in commissione, si sono dichiarate molto dubbiose su queste
strategie e hanno l'impressione che si stia giocando con
superficialità su questo terreno.
La tenuta invece complessiva del sistema dei servizi e
dell'istruzione tenuta a livello di spesa e di investimento del
cosiddetto "welfare valdostano", è un dato che impone altre ed
approfondite riflessioni. Qui non mancano le risorse necessarie in
rapporto a situazioni obiettivamente drammatiche di altre Regioni,
ma questo deve spronarci ad una selezione migliore della spesa. Non
possiamo mettere in conto a questo dibattito di affrontare questi
temi; lo abbiamo in occasioni recenti, con analisi approfondite,
sull'ambito della salute e dei servizi assistenziali. È un terreno,
questo, nel quale l'analisi non può essere meramente quantitativa e
ridursi all'equazione: più spendo, meglio faccio.
Infine, sulla macchina regionale, sul suo apparato burocratico e
sulle sue modalità operative, vogliamo dire della grande occasione
che si sta perdendo. La dura manovra finanziaria di luglio poteva
essere una grande occasione di ripensamento e di riconversione. La
risposta ci viene invece nel segno più classico della
pubblicizzazione esclusiva e secondo schemi di dubbia legittimità,
ma anche particolarmente fragili. La risposta di una S.p.A.
pubblica non ci sembra all'altezza, né dei tempi, né delle
necessità. L'unico vero profondo vantaggio è quello di mantenere
sempre alto il livello di controllo su del personale sotto l'ala
regionale. Anche questa è una grande occasione persa, ma avremo
modo di riparlarne fra non molto, confrontando opzioni e filosofie
diverse su questo.
Due parole sul bilancio nostro, del come lo avremmo immaginato,
perché non si dica che non c'è una visione diversa. Crediamo
intanto che la nuova strategia di crescita debba fare appello a
tutte le forze della Valle d'Aosta, non solo convocandole per un
rapido giro di consultazione qualche minuto prima della discussione
del bilancio. Abbiamo assistito a scene per la verità poco
onorevoli anche quest'anno, in commissione, con delle parti sociali
assolutamente disinformate, appena appena destinatarie nel migliore
dei casi di un rapido cenno di illustrazione. Non che se ne siano
raccolte sollecitazioni vere, istanze profonde, ma semplicemente un
giro di cortesia. Qui bisogna chiamare tutti a raccolta senza
presunzione di avere la ricetta in tasca e ci rammarichiamo - ma in
questo siamo corresponsabili: nel non averlo proposto e non averlo
sostenuto - di non aver creato presso la nostra università,
attraverso e con la nostra università, un pool, un serbatoio di
intelligenze che si attivi per essere nostro interlocutore in modo
continuativo nell'analisi dei dati e nella proposta rispetto alle
politiche economiche. In questo il mondo politico viaggia in
assoluto isolamento ed è un peccato che questo avvenga, avendo solo
come interlocutori quei manager delle società controllate pubbliche
a cui si riferiva il collega Caveri poco fa. Collega, detto per
inciso, mi pare che il guinzaglio - in situazioni come quella del
casinò - si sia sensibilmente allungato, i margini che lasciamo ai
nostri manager pubblici stanno allargandosi e sta diminuendo
fortemente la nostra capacità d'intervento e di ascolto su ciò che
succede in questi campi.
Occorre quindi per noi puntare su uno sviluppo non più fondato
sulla capillare e pervasiva presenza regionale nell'economia e
nella società, ma su un assetto anche regolatorio capace di
sviluppare le significative potenzialità che ha ancora questa
comunità. Dobbiamo ritagliarci un ruolo più incentrato su funzioni
di programmazione, di indirizzo, controllo, garanzia,
coordinamento, in altre parole: un modello più di
governance
che di amministrazione diretta e attiva. Qui dobbiamo però dire
(parafrasando un nostro collega nel suo intervento di ieri):
purtroppo c'è Auguste! Crediamo che questa svolta non possa
imprimerla chi - per una sua naturale propensione, penso
riconosciuta, pluridecennale - orienta la politica e l'azione
amministrativa verso l'intervento diretto e personalizzato sul
mondo economico.
In questo momento, colleghi, bisognerebbe procedere a tappe
forzate verso una modernizzazione del settore pubblico con due
azioni semplici a parole, ma complesse nella loro attuazione:
semplificare e ridurre gli oneri amministrativi a carico delle
imprese e dei cittadini da un lato, riqualificare la spesa e
l'efficienza delle gestioni pubbliche. Parametri di valutazione a
questo proposito: zero! Non ne abbiamo in questo momento, dobbiamo
darceli, dobbiamo riuscire a misurare l'efficienza delle nostre
gestioni e farne, anche qui, in questa sala, un'analisi
attenta.
Le tre direttrici su cui muoveremo lo sviluppo e il rilancio
della Regione partono da un consolidamento della competitività del
nostro sistema produttivo, ma in coerenza con le caratteristiche e
anche i limiti del nostro territorio, intanto con una revisione del
sistema degli incentivi alle imprese, secondo criteri più
selettivi, con direttrici chiare su attività e dimensioni delle
imprese da favorire. Su questo insistiamo, anche sull'aspetto
dimensionale dei soggetti più compatibili con il nostro territorio.
Da riconsiderare ci sono quindi delle priorità, creando delle reti
d'impresa, delle forme aggregative per esempio nel settore
commerciale, dove proprio ieri abbiamo visto la Giunta allargare le
braccia e rassegnarsi all'imperio di grandi soggetti che entrano in
campo e la fanno da padroni, in una totale assenza di
programmazione e di riorganizzazione del piccolo e medio commercio
locale. Così pure piccole e medie strutture alberghiere invece di
maxi alberghi, o - dovremmo meglio dire - futuri condomini di
montagna, industrie non inquinanti collegate ad un sistema reale di
ricerca, con trasferimento dei risultati di queste ricerche sul
sistema delle imprese, puntando sulle energie rinnovabili,
sull'edilizia sostenibile.
Abbiamo imprese anemiche, dobbiamo favorirne il rafforzamento
patrimoniale, rimuovere rapidamente le situazioni di
sottocapitalizzazione e dare sostegno a prestiti partecipativi e
non solo a partecipazione pubblica. Dobbiamo utilizzare la domanda
pubblica come leva strategica per rilanciare l'economia. Due
proposte alternative che avremmo messo in campo e che trovano
ispirazione da un progetto di governo della Valle d'Aosta che
avevamo aperto insieme ad altre forze politiche presentandoci alle
elezioni in questa legislatura: intanto un piano di riconversione
dei fabbricati pubblici regionali e comunali, scolastici e sociali,
verso criteri di alta efficienza energetica; solo questo metterebbe
in circuito per piccole imprese valdostane un enorme volano di
rilancio, ben diverso nel suo reale impatto dall'illusoria politica
delle grandi opere. Questo darebbe fiato all'economia e alla
piccola impresa locale, e così pure - questa è la seconda proposta
- quella di immaginare un grande piano di opere di bonifica dei
siti inquinati, di smaltimento dei manufatti contenenti amianto, di
recupero delle molteplici aree degradate che abbiamo nel nostro
territorio.
Colleghi, dobbiamo puntare nei prossimi anni a ridurre di almeno
un terzo gli oneri amministrativi a carico delle imprese e fare in
modo che prenda corpo una rapida integrazione telematica fra
pubblica amministrazione, imprese e cittadini. Così pure abbiamo
bisogno di un'accessibilità interna interregionale e internazionale
della Valle, invece di ripiegarci sulle logiche aeroportuali.
Vorrei a questo proposito, stimolato dal pensiero profondo e
storico del collega Caveri, chiedervi se non sarebbe opportuno, a
150 anni di distanza, far cadere le ultime vere barriere che
abbiamo con un bacino a noi vicino come il bacino della Valle
dell'Arve della Regione Savoia, che è un distretto economico forte
e trainante dal punto di vista manifatturiero e della piccola
industria, di far cadere per le nostre aziende, oltre che per i
nostri concittadini, le barriere economiche dell'attraversamento
del traforo del Monte Bianco. Su questo occorre investire, creare
questa osmosi che restituirebbe un canale di collegamento e di
sviluppo comune a queste nostre due regioni.
In parallelo, questo è il secondo asse sul quale ci vorremmo
muovere per il rafforzamento dei livelli di occupazione, le
politiche del lavoro richiedono maggiore ampiezza; in parte stanno
già raggiungendo ambiti che ne necessitano particolarmente
soprattutto fra i giovani, ma solo in parte stanno sollecitando
autoimprenditorialità: Ci sono però versanti ancora totalmente
inesplorati: mi riferisco alla materia delle professioni autonome,
dove c'è un vuoto assoluto, altre regioni con notevole previdenza
guardano a questo grande bacino economico rappresentato dalle
professioni e dai servizi come un ambito da sostenere oggi
fortemente, favorendo l'accesso alla professione. Oggi i giovani
professionisti non entrano nella professione, vengono a bussare
alle porte dell'Amministrazione, mentre solo 20 anni fa un concorso
da ingegnere, dirigente dell'Amministrazione pubblica regionale,
non aveva neanche due candidati per due posti, ne ha avuto uno
solo; oggi abbiamo una fila di professionisti a sollecitare posti
di lavoro e si sta depauperando il patrimonio delle professioni di
questa regione. Questo è un terreno sul quale una riflessione
occorre farla, e con estrema rapidità, per sostenere, riqualificare
il sistema professionale e dargli maggiore spessore, maggiore
organizzazione, e anche per sostenere nuove professioni
tradizionalmente non ordinistiche. Questo è necessario, perché i
giovani oggi lasciano la Valle; lo diciamo con grande tristezza,
perché viviamo, molti di noi, anche situazioni familiari di
paternità o di maternità e comunque abbiamo presente decine,
centinaia, migliaia di casi di giovani brillanti che non guardano
più alla Valle d'Aosta come... non dico alla terra promessa, ma ad
una terra in grado di dare loro le opportunità necessarie per il
loro lavoro e per il loro futuro... la sentono ferma e chiusa.
Il terzo aspetto che avremmo toccato e rafforzato è quello del
benessere della collettività e la sua coesione sociale. Oggi il
sistema degli ammortizzatori è palesemente in crisi, bisogna
generalizzare, questo non solo a livello regionale, ma a livello
nazionale: le misure di tutela del reddito dei lavoratori in caso
di perdita dell'impiego, di riduzione dell'orario di lavoro o di
impossibilità di accesso al primo impiego. Ci vuole... lo abbiamo
detto negli anni passati e lo ripetiamo perché le convinzioni non
spariscono di anno in anno, ma si rafforzano... ci vuole un reddito
minimo sociale garantito, unico strumento di assistenza economica a
favore di singoli e di famiglie che vivono in difficoltà materiale.
Oggi anche il nostro sistema di welfare regionale, che si è
frammentato in una molteplicità di interventi, richiede il
superamento di queste complicazioni burocratiche. Non possiamo... e
purtroppo lo avremo per vostra iniziativa anche quest'anno... un
sovraffollamento di accesso agli uffici per il
bon de
chauffage
graduato esclusivamente in base a criteri economici;
non possiamo continuare a mantenere in atto situazioni di oggettiva
sperequazione ed ingiustizia che non corrispondono alle attese di
piena cittadinanza di tutti e soprattutto dei giovani. Oggi ci
vuole nuovo slancio alla politica per la casa a loro favore
soprattutto, riallocando le risorse. Abbiamo fatto per 30 anni in
questa regione una politica di investimento sull'acquisto della
casa, abbiamo patrimonializzato, siamo la regione in Europa che ha
il massimo tasso di proprietà di abitazioni. Su questo bisogna
riflettere, perché il soddisfacimento dei bisogni non passa solo
attraverso la proprietà e soprattutto dobbiamo tagliare circuiti
perversi di speculazione e di rendita parassitaria in campo
immobiliare. Occorre una riconversione, che noi sosterremmo con
molta forza, nelle scelte in questo campo.
Il giudizio di insieme è quindi un giudizio di delusione per
l'insufficienza e l'inadeguatezza delle scelte del momento, la
sferzata dei tempi non ha risvegliato dal suo torpore il
pachiderma. Chiudiamo sul dato politico: le valutazioni sul
bilancio non sono mai scontate, non sono mai aprioristiche, ma...
come non essere sorpresi di un rovesciamento di prospettiva già
annunciato da parte del settore destro di questo emiciclo? Il
passaggio del PdL armi e bagagli dalla parte della Giunta regionale
significa una cosa sola: l'allargamento della maggioranza regionale
e il completamento del
do ut des
fra il sostegno dato dal
Senatore Fosson al Governo Berlusconi, e l'ingresso del PdL nella
maggioranza regionale. In cosa sia diverso però questo bilancio, in
cosa sia più liberistico rispetto a quelli degli anni passati... mi
consenta, obiettivamente, ci sfugge! Il
bon ton
che abbiamo
già invocato qualche volta nelle scorse settimane imporrebbe di
mettere fine alla commedia degli equivoci, si vada a un "Rollandin
Due", si vada all'ingresso di una nuova forza nazionale, questa
volta, in maggioranza, mettiamo fine all'equivoco della Giunta dei
soli Autonomisti, rendiamo espliciti lo scambio dei favori, le
aperture, le consonanze ideologiche che si sono obiettivamente
rafforzate in questi ultimi tempi e l'abbandono del solco
tradizionale della politica unionista. Non è un peccato, è però un
dovere rendere esplicite queste scelte. Sono tempi nuovi, siano
almeno tempi chiari!
Presidente
- Volevo comunicare all'Assemblea che ci sono
alcune precisazioni del Coordinatore Bieler in merito agli
emendamenti del Partito Democratico e del gruppo ALPE; poi sono
stati presentati due ordini del giorno: uno a firma del Partito
Democratico e l'altro a firma dei Consiglieri Empereur, Salzone, La
Torre e Lattanzi.
La parola al Consigliere Crétaz.
Crétaz (UV)
- Grazie Presidente. Per ognuno di noi, come
cittadino prima ancora che come amministratore, la prima cosa che
desta preoccupazione è che ci sia la certezza delle risorse per
poter governare la nostra regione. Il relatore Rosset e l'Assessore
Lavoyer hanno già fornito molti dati relativamente alle entrate e
agli investimenti nei vari settori. Credo che basti scorrere la
loro relazione per poter dare un giudizio positivo su questo
bilancio, però vorrei porre l'attenzione e fare alcune
considerazioni di altro genere.
In primo luogo, bisogna prendere atto della tenuta del bilancio
2011; certamente si devono fare le opportune valutazioni, ma
soprattutto considerare che una parte importante del bilancio viene
impegnata in alcuni macrosettori: si pensi al costo del personale
regionale, al costo del personale della scuola, il cui pagamento
qui è assicurato dalla Regione e non dallo Stato. Nel campo della
sanità sono assai importanti i trasferimenti dalla Regione all'USL,
senza peraltro il trascinamento di situazioni debitorie complesse
della sanità pubblica, come quelle presenti in altre Regioni.
Valuto poi con piacere che anche quest'anno è stata assicurata la
certezza delle risorse economiche ai nostri Comuni. Infine desidero
ribadire che il nostro bilancio deve confrontarsi con le difficoltà
che si sono venute a creare e che ben conosciamo nel mondo, in
Europa, in Italia e, di conseguenza, in Valle d'Aosta. Sottolineo
con forza il fatto che nel bilancio si trovino segnali importanti
relativi alla volontà di affrontare lo stato di difficoltà di tutto
il tessuto economico e sociale. Aver previsto le risorse necessarie
per affrontare la crisi è un fatto assai importante e sottolinea
una volontà politica e operativa forte delle forze di maggioranza.
Anche nei vari settori economici e produttivi si trovano
significative scelte che indicano la volontà di operare per il
mantenimento dei livelli di competitività e di operatività del
sistema economico-territoriale.
Tenuto conto di questo contesto globale, dall'analisi del
prospetto di bilancio oggi in discussione non possiamo non
condividere quanto affermato dal Presidente Rollandin; si tratta di
un bilancio che tranquillizza i valdostani per il futuro, che
permette il mantenimento degli investimenti degli enti locali e che
dà importante collocazione ai finanziamenti funzionali alla
concretizzazione del piano regionale per le politiche del lavoro.
Il bilancio 2011 evidenzia infatti il mantenimento di un livello di
investimenti di tutto rilievo, nonostante la contrazione delle
risorse disponibili a garanzia della sua solidità complessiva. Gli
investimenti ammontano al 27,4 percento del totale disponibile; si
assicura inoltre il finanziamento delle misure anticrisi
particolarmente importanti in questo momento di grave situazione
economica per i valdostani che si trovano ad affrontare gli effetti
congiunturali che stanno provocando, specie in Bassa Valle, elevati
livelli di disoccupazione, soprattutto per gli impiegati nel
settore industriale. Un ulteriore grande impegno è stato mantenuto
sugli interventi sociali e sul settore della sanità. Per quanto
attiene in particolare al settore del turismo e degli impianti a
fune, settore trainante della nostra economia di montagna, devo
evidenziare come l'Amministrazione ha voluto confermare le spese
correnti a garanzia dell'azione di promozione e di sviluppo per un
settore già fortemente penalizzato per effetto dell'andamento
generale dell'economia. La spesa in conto investimenti per
contributi nel settore delle attività turistiche ricettive risulta
in aumento di ben 5.500 euro per il 2011, portando il totale
complessivo a 9.300.000 euro. Si tratta, in questo caso, di una
misura di sostegno al settore di particolare rilevanza; senza
interventi significativi il nostro prodotto turistico non potrebbe
competere adeguatamente con le altre stazioni turistiche montane.
La spesa complessiva dell'area è depurata rispetto al bilancio 2010
dagli interventi nel settore degli impianti a fune per i quali si è
previsto un intervento diretto a carico di Finaosta.
Notevoli sono gli interventi che si prevede di attivare a
sostegno dello sviluppo economico regionale, in particolare per
quanto attiene al settore industriale, per il quale si prevedono
interventi in aumento del 25 percento per gli investimenti,
portando il totale complessivo investito a 10.800.000 euro per il
2011. Si tratta, in questo caso, di un grande intervento diretto a
stimolare l'economia in funzione anticongiunturale, in particolare
si fa riferimento ad interventi di anticrisi per le imprese. A
questi interventi diretti si aggiungono la riduzione dell'aliquota
IRAP con un risparmio d'imposta per gli imprenditori, la
sospensione delle rate dei mutui regionali senza aggravio di
interessi. Per quanto attiene gli investimenti a favore del settore
dell'artigianato, gli investimenti sia per la parte corrente che
per la parte in investimenti, si mantengono a livello degli
interventi del 2010, garantendo tutti gli interventi promozionali
già attivati nel corso degli anni precedenti, sia per il settore
dell'artigianato classico, che per la tutela dell'artigianato di
tradizione che garantisce la tipicità della nostra regione e
sviluppa importanti sinergie con il settore del turismo. Gli
investimenti nel settore del commercio si assestano su un valore
complessivo di 4.800.000 euro con un aumento di circa 150.000 euro
rispetto al 2010. Le imprese operanti in questo settore rilevano la
necessità di un opportuno sostegno per contenere gli effetti della
crisi determinata dalla riduzione sempre più evidente delle
disponibilità finanziarie delle famiglie valdostane.
Concludo questo breve intervento sottolineando il fatto che se
oggi siamo qui a discutere del bilancio, sia pure in un momento
storico difficile, ciò avviene perché abbiamo la possibilità di
vivere una realtà che ha la facoltà e l'opportunità di
autogovernarsi grazie alla sua condizione di regione a statuto
speciale: di questo dobbiamo essere grati a coloro che hanno
lottato per conseguire tutto questo. A noi resta il dovere di
onorare i sacrifici di coloro che ci hanno lasciato questa eredità.
A noi anche il dovere nei confronti dei valdostani di onorare il
mandato che ci hanno affidato, lavorando con serietà e rigore.
Ritengo in questo senso che questo bilancio fornisca risposte
importanti, induca tutti noi a riflessioni serie di ulteriore
attenzione e responsabilità in scelte, metodi e fini, e proponga
alla popolazione, ai nostri cittadini, alla Valle d'Aosta risposte
serie e concrete.
Merci pour votre attention.
Presidente
- La parola al Consigliere Donzel per mozione
d'ordine.
Donzel (PD)
- Abbiamo bisogno di un attimo di sospensione
per capire come mai degli emendamenti presentati con parere
conforme dagli uffici competenti... scopriamo adesso, in corso di
dibattito, che avrebbero dei problemi dal punto di vista della
copertura finanziaria. Siccome ci teniamo a questi emendamenti,
vogliamo avere il tempo di fare dei subemendamenti e consentire a
questi emendamenti di arrivare con la procedura di conformità dal
punto di vista del parere degli uffici. Se c'è il dibattito in
corso, però - mi interessa sentire quello che dice il collega
Chatrian -, non è che mi metto da una parte a scrivere i
subemendamenti e non seguo il dibattito.
Presidente
- Il Consiglio è sospeso per cinque
minuti.
Si dà atto che la seduta è sospesa dalle ore 10,58 alle ore
11,10.
Presidente
- Riprendiamo i lavori dopo la
sospensione.
La parola al Vicepresidente Chatrian.
Chatrian (ALPE)
- Grazie Presidente. Cari colleghi, siamo
giunti al giro di boa della tredicesima legislatura. Personalmente
reputo da sempre l'analisi e il confronto sul bilancio di
previsione il pilastro su cui costruire il futuro, la colonna
portante dove le idee si possono e si devono tramutare in
fatti.
Il bilancio di previsione che stiamo analizzando è il bilancio
che traghetterà la nostra Regione nel triennio 2011-2013 e che
coincide con il termine di questa legislatura, presieduta dal
Presidente Rollandin. L'intera Valle d'Aosta è stata bombardata in
questi ultimi tre mesi da una marea di cifre che, per la prima
volta dal 1981, avrebbero potuto stravolgere il bilancio regionale
o, peggio, metterlo a rischio. Ribadisco i concetti espressi dai
colleghi che mi hanno preceduto, cioè che questo bilancio è stato
redatto ufficialmente tenendo conto di due fattori esterni: la
manovra finanziaria dello Stato e il federalismo fiscale. Forse non
è il caso che mi soffermi qui sulle modalità con cui è approdato in
Consiglio l'accordo che il Presidente Rollandin ha siglato con i
vari Ministri di questo Governo in scadenza, chissà?... in quanto
il mio movimento ha già espresso in modo inequivocabile le
fragilità più che evidenti di questo accordo, per non dire del modo
anomalo con cui è stato negoziato. Non mi dilungo neanche nel fare
alcun raffronto fra questo accordo e quello sottoscritto dalle
Province autonome di Trento e Bolzano, perché ieri si è detto
tanto, perché ci sarebbe tanta di quella carne al fuoco ancora su
cui discettare, soprattutto se si volesse entrare nel merito delle
modalità - discutibili, a nostro avviso - adottate nei rapporti
bilaterali Regione-Governo, perché anche su questo ALPE si è già
espressa.
Per me, questo, è il terzo bilancio di previsione che affronto
nelle vesti di Consigliere regionale e questa volta, anche se è un
po' difficile, non entrerò troppo nei dettagli, non farò
riferimenti ai singoli dettagli numerici per non creare troppa
confusione e appesantire l'ulteriore dibattito. Ci occuperemo dei
numeri successivamente, questo pomeriggio. Parlando di bilancio, il
Presidente ha dichiarato più volte che i numeri dicono più delle
parole: su questo mi trovo totalmente d'accordo. E se i numeri
parlano, parlano sempre, anche quando il Presidente omette del
tutto qualche numero; in questi casi ci sentiamo in dovere di
renderli noti questi numeri aggregati o disaggregati, per
consentire ai cittadini valdostani di capire meglio le cose e farsi
quanto meno una loro opinione. I numeri non sono mai casuali,
specialmente quando si scrive un bilancio. Un bilancio è frutto
delle scelte fatte dalla politica e dovrebbe essere formulato in
modo tale da creare le condizioni per distribuire equamente le
risorse pubbliche, senza discriminazioni e con la massima
trasparenza.
Un bilancio deve anche essere uno strumento dinamico e il più
possibile efficace. Questo è ciò che poco è stato detto, ma
cerchiamo di dirlo in maniera chiara, netta, e a mio parere dal
punto di vista numerico questo bilancio contiene due sole vere
grandi novità: la prima (riprendo i dati dell'Assessore di ieri), è
di 104.500.000 euro con il segno negativo, sono i soldi che i
valdostani hanno in meno rispetto al 2010, grazie alle disposizioni
della legge finanziaria dello Stato e del federalismo fiscale
prossimo venturo, citati direttamente dalla relazione
dell'Assessore; l'altra grande novità rilevante è scritta
all'articolo 39 della nostra legge finanziaria, la norma che
autorizza Finaosta ad indebitarsi e quindi ad indebitare la Regione
per 180.000.000 euro per finanziare un numero imponente - ben otto
- di lavori pubblici, somma che sarà spesa dalla Regione tramite
Finaosta per realizzare opere pubbliche. Ma il passaggio più
importante, è stato detto, ribadiamo il concetto, è che viene
esonerato di fatto il bilancio regionale da tale importante onere,
è una scelta. Così facendo - scusate il termine poco consono - si
vanno a "liberare" somme di spesa che erano già state previste nel
triennio 2010-2012 per le medesime opere, inserito molto bene nel
comma 3 dell'articolo 39 e, visto proprio che la matematica non è
un'opinione, per correttezza contabile possiamo dire che con questa
operazione i soldi a disposizione per il 2011 sono e saranno
maggiori rispetto al 2010. Questa però non è una scelta di poco
conto, è una scelta impattante sui conti della Regione, una scelta
che non condividiamo assolutamente, perché inciderà negativamente
sui bilanci futuri e andrà a caricare ulteriormente il peso sulle
generazioni future, numeri alla mano, come dicevo prima. Diciamo
solo: abbiate almeno il coraggio di esplicitare correttamente
queste scelte, cerchiamo di esplicitare questi concetti ai
cittadini, alle associazioni, alle categorie, al mondo
imprenditoriale, ai sindacati e, se possibile, anche agli enti
locali.
Altre reali novità in questo bilancio non ci sono; vorrei però
fare qualche altra considerazione, vorrei condividerle con voi
tutti. Riscontro - e lo rispetto - il parere positivo su questo
bilancio espresso da parte di quasi tutti i sindaci valdostani,
pochissimi hanno cantato fuori dal coro. Devo riconoscere al
Presidente l'abilità con cui ha saputo coinvolgere e praticamente
far approvare quasi all'unanimità un'inversione a 180 gradi
nell'assegnazione dei soldi che competono ai singoli Comuni.
Probabilmente nessun altro Presidente ci sarebbe riuscito in così
poco tempo e in modo così indolore, il sacrificio viene scaricato
in modo soft - ma non poi tanto - sui 74 Comuni.
Ieri il Consigliere Rosset ha avuto un bel parlare di
distribuzione diversa (la rassicuro, non è il gioco delle parti, il
mio, in questo caso): ha assicurato che viene comunque garantita
l'autonomia degli enti locali, ma quel che salta agli occhi è il
saldo disponibile, che è negativo per le autonomie locali. Si
tratta dunque di affermazioni - quelle del relatore - poco
corrette, non è più assicurata nella nostra regione l'autonomia
reale delle comunità locali, altro che principio di sussidiarietà!
Senza snocciolare numeri, possiamo dire che in questo bilancio ci
saranno più risorse per la finanza locale nel suo complesso, ma se
analizziamo la distribuzione interna scopriamo che ci saranno meno
risorse per gli investimenti e numerose spese che prima erano
finanziate dall'Amministrazione regionale, graveranno sulla finanza
locale dal 2011 e per giunta riguardo al FOSPI, fondo per speciali
programmi di investimento, le risorse saranno quasi dimezzate a
fronte di 26 progetti depositati al 30 ottobre 2010.
Chiediamo dov'è finita l'autonomia delle scelte dei nostri
Comuni, perché proprio su di loro ricadranno i maggiori tagli e
saranno richiesti maggiori sacrifici. La risposta è chiara, i dubbi
che avevo non sono più tali, il suo disegno è sempre più chiaro. Il
Presidente sta pian piano, giorno dopo giorno, smantellando
l'autonomia comunale e lo fa scientemente: da un lato, riducendo
all'osso gli automatismi finora garantiti; dall'altro, tiene per sé
le chiavi della cassa, che potrà aprire o chiudere a piacimento.
L'autonomia comunale, quella reale, è pragmatica, è un segno di
democrazia, ma deve anche essere libera, deve essere responsabile;
invece l'autonomia fittizia, quella che dipende dall'apertura dei
rubinetti, è verticistica - e il vertice, a mio avviso, non risiede
in municipio, discrezionale, ma la discrezione dipende da altri - e
molto poco responsabile.
Ecco, Presidente, dove vuole arrivare: vuole che le scelte dei
sindaci siano a sua totale discrezione. A mio avviso è un vero
cambio di direzione, tanto grave quanto pericoloso per la
democrazia reale nella nostra Regione. Se posso permettermi un
invito a lei che è indubbiamente molto astuto, non cerchi di
vendere come una novità assoluta l'inserimento dell'articolo 9 in
finanziaria, esercizio in forma associata delle funzioni comunali,
in quanto la legge regionale n. 54/1998 creava già i presupposti
perché i Comuni si potessero consorziare. Non vorremmo che si
facesse troppo condizionare dai suoi nuovi compagni di strada. In
commissione abbiamo avuto modo di percepire quale cultura
dell'autonomia alberghi in qualche collega del PdL... forse la loro
cultura autonomistica, al di là delle dichiarazioni ufficiali e
della forma, nella sostanza è molto diversa da quella attuata in
questi anni in Valle d'Aosta. Così facendo, rischia di far tornare
indietro di 20 anni l'autonomia conquistata dai nostri Comuni dalla
finanza locale.
Siamo ancora immersi in una crisi economica mondiale, è stato
detto sia da lei che da altri colleghi, anche se in Valle per tanti
motivi, per rendite di posizione, per le ridotte dimensioni, per le
economie di scala, per abbondanza di risorse di cui abbiamo goduto,
si è sentita in maniera diversa, o quanto meno l'impatto; ma
ugualmente gli annunci che lei ci fece due anni fa, di
sburocratizzazione, di semplificazione della macchina, di riduzione
delle strutture e dei dirigenti... le chiedo: dove sono andati a
finire e, soprattutto, a quali risultati concreti hanno
portato?
A metà del 2010 su
Il Sole 24Ore
un articolo titolava
curiosamente così:
"La discrezionalità fa più forte la
burocrazia"
, e poi continuava:
"L'approvazione di codici e
testi unici ha risolto solo in parte il problema; ciò anche perché,
come la tela di Penelope, riunite le norme in un corpo normativo
unitario, riemergono le spinte alle modifiche e alle modifiche
delle modifiche; emblematica è la vicenda del codice dei contratti
pubblici del 2006, un corpo normativo indigesto, 489 articoli, e 58
allegati, se si include il regolamento, oggetto di continui
interventi correttivi, gli ultimi di pochi mesi fa, che creano
infiniti problemi interpretativi. La materia è regolata anche da
leggi regionali, regolamenti degli enti locali, che appesantiscono
ulteriormente il fardello normativo. Ma il disordine normativo è
anche fatto di deroghe ed eccezioni, che rendono opaco il
sistema".
Questo per dire dell'importanza della
semplificazione. Cito la crisi perché a mio avviso la celerità del
pubblico, la sua semplificazione, in un momento del genere
avrebbero potuto aiutare e agevolare senza costi supplementari, la
piccola, media e grande imprenditoria di qualsiasi settore
economico. Lo dico con cognizione di causa, riferendomi a numerose
leggi di settore dal turismo all'agricoltura, al commercio,
all'artigianato e all'edilizia, che non è solo legato all'ultimo
passaggio che ieri sera l'Assessore citava dei quattro giorni di
pagamento, ma a tutto l'iter dell'eventuale richiesta o
pianificazione.
Presidente, quel cambio di marcia non c'è stato, sono i numeri a
dirlo, sono anche le imprese e sono anche i semplici cittadini
sempre alle prese con la burocrazia, e se questa è solo una mia
sensazione me ne assumo totalmente la responsabilità. Lei sta
scientificamente verticizzando sempre più tutto e tutti, sulla sua
persona - e questo non è un bene per la Valle d'Aosta e per i
valdostani - sta cercando di centralizzare tutta la macchina
operativa e, pur se tenta di farlo, non si riesce a semplificare.
La macchina, sebbene si sia accennata una sburocratizzazione, è
sempre più lenta e ogni tanto anche ingessata.
Il nostro gruppo ha un altro ruolo: quello di controllare, di
stimolare, informare e proporre, come è stato detto dal collega
Louvin. A voi della maggioranza spetta un altro compito: quello di
governare e, se funzionasse davvero così, sarebbe l'ideale.
Direttamente o indirettamente tutto deve avere il suo benestare,
tutto deve passare da lì, dalla semplice interpellanza alla pratica
ferma o in attesa di... si chiama, si convoca, si stoppa, si
avanza, le strutture dell'Amministrazione sono continuamente tenute
a fornire promemoria per poter ottenere il suo sì.
Nel suo disegno c'è sempre più una volontà di riportare tutto al
vertice, verticalizzare, anche nelle partecipate e nelle
controllate l'interlocutore è uno solo, non di più. Così non c'è
concorrenza, non c'è condivisione, soprattutto non ci sono
discussioni inutili e perdite di tempo; ma non so come può andare
avanti nel 2010 ancora un modello così! Non vorrei sparare sulla
Croce Rossa, ma vorrei portare alla vostra attenzione un esempio
concreto, l'ingessatura o l'imballatura o lo sbando
nell'Assessorato dell'agricoltura; qui si procede con un taccone
unico e nonostante ciò il colabrodo fa acqua da tutte le parti, e
lei ne è sicuramente al corrente.
Ci chiediamo - lei ha sorriso - chi si occupa del piano casa,
chi si occupa del pirogassificatore, chi si occupa del CELVA, chi
si occupa del metrò, chi si occupa della ferrovia, delle centrali o
delle centraline dei comuni, del casinò, della CVA, dell'IBR,
dell'AREA, della funivia Monte Bianco. La mia proposta molto
semplice è che si faccia aiutare dai suoi collaboratori; questa
macchina prima o poi scoppierà, perché lei non vuole avere né un
copilota, né un semplice assistente di volo. Come vede, un bilancio
senza dare numeri l'ho stilato anch'io. Termino ribadendo che siamo
preoccupati, perché al centro di tutto per noi c'è solo il bene
della Valle d'Aosta e dei valdostani.
Presidente
- La parola al Consigliere Comé.
Comé (SA-UdC-VdA)
- Grazie Presidente.
Il bilancio che sarà votato a conclusione di questo dibattito
sancirà il giro di boa del quinquennio governato da una coalizione
di forze di maggioranza autonomiste. Un bilancio di due anni
senz'altro positivo, che ha visto lavorare una squadra che, pur in
un momento di crisi difficile come quello che abbiamo percorso in
questi due anni, ha saputo rispondere con tempestività e
determinazione alle nuove necessità, ai nuovi cambiamenti e alle
nuove emergenze.
In un mondo dove la crisi ha toccato con grossi effetti quasi
tutti i settori con ricadute forti, la nostra Regione ha saputo
dare le risposte economiche e finanziarie che hanno permesso di
attenuare la crisi. La popolazione valdostana ha capito e gradito
questo lavoro svolto dalla maggioranza regionale. Oggi, come ho
detto in precedenza, dobbiamo approvare il bilancio per il 2011,
bilancio che - come è stato detto ieri nel dibattito - fa i conti
con l'entrata in campo della nuova finanziaria e dell'accordo
siglato per il federalismo fiscale. Abbiamo meno fondi rispetto
agli anni precedenti, ma certamente un taglio molto contenuto, che
nella prospettiva ci vedrà premiati. Quindi mi associo alle parole
del mio Capogruppo che ha dichiarato che questo è stato un ottimo
accordo.
Appaiono strane e poco convincenti quelle voci che arrivano
dalla minoranza e che gridano al pessimo accordo e alle perdite di
soldi; ma non sono forse parte integrante della forza dell'ALPE, i
Curtaz o i Riccarand? Vi voglio leggere i passaggi che questi
facevano all'approvazione dei bilanci non di 30 anni fa, ma del
dicembre 2004 per il bilancio 2005, e 6 dicembre 2005 per il
bilancio 2006. Bilancio 2005, il Consigliere Curtaz dice:
"Questi denari che hanno oltre la caratteristica di essere del
tutto immeritati, perché li prendiamo non si sa perché, senza aver
prodotto niente, senza aver alcun diritto che non sia quello di una
norma giuridica che ce lo consente, questi denari sono stati
utilizzati in modo ordinario e generalizzato".
Sempre lo stesso
anno il Consigliere Riccarand dice:
"Sarebbe opportuno che una
volta tanto, visto che gli uffici sono in grado di fare ricerche,
si pubblicasse una tabella fatta dalla Regione in cui si dice,
rispetto agli abitanti, quali sono le entrate pro capite della
Valle d'Aosta, e mettiamole in confronto con le altre Regioni
italiane, europee e addirittura del mondo, in modo che abbiamo una
descrizione visiva della realtà. Siamo la Regione che in Europa e
nel mondo ha più risorse pro capite".
Nel 2005 il Consigliere
Riccarand riprende la questione dei soldi pro capite e dice:
"Abbiamo pro capite 11.691 euro per abitante, in Italia entra
una media di 2.485 euro, c'è un'entrata cinque volte superiore a
quella della media italiana".
Per concludere, chiaramente
questi sono registrati, sempre nel 2005 le ultime affermazioni del
Consigliere Curtaz:
"Si grida al lupo, al lupo, ma il lupo non
arriva mai, arrivano sempre tonnellate di soldi da Roma, il lupo
non lo abbiamo mai visto, e ancora quest'anno il bilancio ci
permette di...".
Pensavo quindi di vedere caroselli di
macchine, dichiarazioni di soddisfazione per aver ridotto la
forbice di entrata e quindi la disponibilità finanziaria rispetto
alle altre Regioni, invece sono rimasto basito!
Leggiamo in questi giorni dichiarazioni di alcuni componenti
della minoranza, che dicono che l'ordinamento finanziario
comporterà effetti pesantissimi sul bilancio della Regione, con una
riduzione significativa delle entrate che ne limiterà la gestione.
Devo però riconoscere grande correttezza e grande coerenza da parte
dell'ex Consigliere Riccarand, che, nell'articolo da lui pubblicato
sul giornale vostro, sullo "Speciale. Federalismo fiscale",
dichiara ancora:
"Scompare una rendita, ma i soldi a
disposizione della Regione sono sempre tanti, si riduce la bolla di
privilegio".
Non condivido, ma come non abbiamo mai condiviso
in modo particolare noi, della Stella Alpina. Abbiamo sempre
dichiarato, nel tempo, che i trasferimenti non sono un privilegio,
ma un nostro diritto dovuto alle competenze rispetto alle altre
Regioni; quindi dico, non condivido assolutamente, ma devo
riconoscere a Riccarand la sua linearità. Mi rimane però forte il
dubbio che all'interno di ALPE non ci sia stato un confronto, ma
ognuno in base alla propria sensibilità o opportunità si dichiari a
titolo personale.
Il bilancio 2011, pur avendo operato con la necessaria
razionalizzazione delle spese, riesce - nei settori strategici e in
quei servizi che sono fondamentali e necessari per i nostri
cittadini - a dare ampia garanzia di copertura finanziaria. Come
non partire dal sottolineare la volontà di questa maggioranza
nell'intervenire con la stessa forza finanziaria degli altri anni,
per sostenere tutte le misure regionali del famoso "pacchetto
anticrisi" per il sostegno alle famiglie e alle imprese? Questo
sostegno che pur in un periodo in cui si evidenziano pallidi
segnali di ripresa, è sembrato ancora necessario. Ed ancora rilevo
la forte attenzione in materia di politiche del lavoro, dove si
riesce a mantenere i fondi per coprire gli obiettivi e le azioni
indicate nel piano triennale di politica del lavoro 2009-2011
approvato da questo Consiglio.
Vorrei qui sottolineare come la nuova impostazione di questa
legislatura con i Presidenti della II, III, IV e V Commissione, che
sono componenti di diritto nel Consiglio per le politiche del
lavoro, e che hanno avuto anche l'incarico di coordinare gruppi di
lavoro, abbia permesso e mantenuto sempre alta l'attenzione su un
tema così importante. Vorrei ricordare l'attività che sta svolgendo
il gruppo "Crisi occupabilità" da me presieduto; si vuole
focalizzare l'attenzione sull'occupazione giovanile, partendo da
un'indagine conoscitiva per monitorare la situazione occupazionale
dei giovani, suddivisi in tre fasce: quelli fra i 15 e i 20 anni,
quelli dai 20 ai 25 (diplomati), quelli dai 25 ai 35 (laureati),
per poter cogliere tutte le loro esigenze e i loro problemi, per
dare delle risposte adeguate.
Altro aspetto importante che voglio sottolineare è come in
questi ultimi anni siamo riusciti a definire uno dei tempi più
rilevanti per le società occidentali, la scelta della soluzione per
lo smaltimento finale dei rifiuti. Un lungo e articolato percorso
di approfondimento tecnico e di dibattito ci ha permesso di
giungere all'individuazione di un sistema di valorizzazione
energetica, fondato su tecniche di pirolisi e gassificazione.
L'anno 2011 sarà l'anno della concretizzazione, non più studi, non
più relazioni ed analisi, ma la gara d'appalto che ci porterà alla
fine dell'anno ad assegnare i lavori per la costruzione del
gassificatore che garantisce ridotte emissioni di sostanze
inquinanti in atmosfera e - permettetemi di dire - dato che ho
visto delle dichiarazioni sui giornali, per quanto riguarda le
scorie ci permetterà di arrivare con il processo di vetrificazione
ad avere discarica zero!
Vorrei ancora sottolineare alcuni aspetti rilevanti che avranno
ricadute importanti sui nostri cittadini: l'impegno finanziario per
continuare l'erogazione dei mutui a tasso agevolato o per
l'acquisto della prima casa o il recupero di abitazioni nei nostri
centri storici, il sostegno alla locazione. Come non ricordare i
fondi incrementati per la realizzazione dell'edilizia scolastica,
per il recupero del patrimonio per l'edilizia residenziale pubblica
attraverso il recupero del patrimonio di proprietà già pubblico,
che è stato approvato da questo Consiglio, infine il mantenimento
forte finanziario per garantire la tutela del territorio valdostano
dai rischi idrogeologici!
L'anno 2011 è, a mio giudizio, un anno di svolta, in quanto
prendono corpo le iniziative di attuazione del federalismo fiscale
in ossequio all'articolo 119 della Costituzione. Finisce così
un'era durata 30 anni, conseguente all'entrata in vigore della
legge n. 690/1981, che ha permesso alla nostra Regione di
modificare il proprio assetto e di raggiungere un grado di sviluppo
coerente con le Regioni del nord Italia. Non dobbiamo dimenticare
il grado di sviluppo conseguito in questi 30 anni dal nostro
sistema scolastico, dal nostro sistema sanitario regionale, dal
nostro territorio, dalle nostre infrastrutture e dal nostro
ambiente. In questi 30 anni quasi tutte le forze politiche si sono
alternate alla guida dell'ente Regione, per cui il merito dei
risultati positivi può essere equamente ripartito, così come la
responsabilità delle occasioni perdute. Dopo il 1981 la Regione ha
adeguato il proprio assetto alla necessità di un processo di
modernizzazione e di sviluppo resi possibili dalle nuove risorse
finanziarie del riparto fiscale. Potevamo fare di più? Forse, ma
oggi la Valle d'Aosta è in linea - se non in vantaggio - rispetto
ad altre realtà nazionali, per compiere oggi un nuovo balzo in
avanti. L'approvazione dell'accordo con lo Stato per il
coordinamento della finanza pubblica, nell'ambito del processo di
attuazione del federalismo fiscale, deve ridarci quella spinta di
entusiasmo che è necessaria per un nuovo passaggio di
modernizzazione, indispensabile per l'adeguamento del sistema Valle
d'Aosta alle nuove esigenze, derivanti da una crisi internazionale
che non sta risparmiando nessun paese.
Le modifiche alla legge n. 690/1981 e a quelle successivamente
intervenute avranno effetto definitivo sul bilancio della Regione
solo dopo il 2017, ma nel frattempo è indispensabile maturare
esperienza per l'adeguamento della nostra organizzazione alla nuova
normativa, perché essa ci attribuisce la totalità del gettito
tributario di un consistente paniere di imposte sul reddito, sul
patrimonio e sugli affari. Sarà indispensabile adeguare tutta la
politica di intervento allo scopo di produrre la ricchezza
necessaria, affinché il gettito tributario delle imposte, come
sopra devolute alla Valle d'Aosta, permetta di sostenere le
esigenze di spesa alle competenze che ci sono attribuite e,
soprattutto, alle esigenze di vita della popolazione valdostana.
Sta a noi saper cogliere con rinnovato impegno una nuova sfida che,
in parte, si concretizza nel bilancio in corso di approvazione.
Presidente
- La parola al Consigliere La Torre.
La Torre (FA)
- Grazie Presidente.
Innanzitutto vorrei iniziare complimentandomi con gli uffici,
con il lavoro eccezionale che hanno svolto; penso che farlo al
Coordinatore Bieler possa essere rappresentato a tutti i dipendenti
del suo Assessorato. Il lavoro che hanno svolto è un lavoro
eccezionale, perché senz'altro quest'anno il bilancio viveva una
fase anche concitata di preparazione, quindi la difficoltà che ci
fossero due bilanci - non nel senso che dice qualcuno - c'era,
perché non avevamo la sicurezza delle entrate; quindi il lavoro è
stato sicuramente molto difficile. Complimenti anche alla Giunta e
a tutti gli Assessori che hanno saputo trovare, all'interno della
costruzione di un nuovo bilancio, un equilibrio fra di loro. Non è
semplice, infatti, neanche all'interno di una Giunta trovare un
rispetto delle posizioni tenendo conto della necessità di creare
dei cambiamenti e questo, a mio avviso, è un risultato che forse
non viene percepito, proprio perché è stato raggiunto con grande
serenità, un risultato per me altamente positivo. Allora se il
momento del bilancio è un momento delicato e difficile, è un
momento di riflessione; il bilancio va letto sempre non solo
guardando i numeri, ma alla luce dei punti di riferimento che un
Consigliere regionale deve avere, cioè una visione politica, una
visione amministrativa, una visione politica che viene condizionata
anche pesantemente quest'anno da tutti i cambiamenti epocali che
sono intorno a noi, e ci aggiungerei anche una visione nuova che ci
chiede la collettività nel suo complesso, su quello che deve essere
il ruolo dell'amministratore pubblico moderno in una fase di questi
grandi cambiamenti.
Prima di entrare in questa difficile analisi, però... sono stato
troppo sollecitato da Dario - che ha fatto un ottimo intervento -
su analizzare anche il bilancio con attenzione alla luce delle
osservazioni che fa l'opposizione, perché sennò mancherebbe un
pezzo. Se devo essere amministratore attento, devo essere anche
attento a quello che voi dite, e devo dire, iniziando da qui, che
ha ragione Comé: a mio avviso gli interventi dell'opposizione sono
disarticolati, sono per qualche verso inesatti, e portano una
disinformazione rispetto al lavoro che è stato fatto. Sono degli
interventi - qui mi verrebbe da fare una battuta: averne di
opposizione come voi! - un po' da Circolo Pickwick, dove si cerca
di dire delle cose, ma sempre con quel distacco inglese che forse
dimostra questa impotenza politica, a cui come maggioranza, invece,
vorremmo corrispondere con una potenza amministrativa. In questo
senso interventi anche di alto livello, ma che difficilmente
entrano nella lettura di quei parametri che poi andrò ad
analizzare, si trasportano all'esterno, perché un'analisi
approfondita e attenta, che poi contiene anche dei messaggi
subliminali... perché il discorso è di alto livello, ma all'interno
ci sono dei messaggi, quasi un Wikileaks della politica valdostana,
che ci dice delle cose che noi non sappiamo, ma che in realtà non
svela niente, o magari con delle previsioni tipo Mago d'Avellino:
vedrete cosa succederà, succederanno delle cose incredibili...
Ciò detto, però, un'opposizione di questo tipo difficilmente si
trasmette all'esterno, perché poi sono le cose semplici, ma chiare,
che la gente percepisce e i valdostani sentono sulla loro pelle e
avvertono quando vengono risolte. Sono i posti di lavoro, è la
capacità di una Regione di affrontare anche con difficoltà delle
posizioni che il Governo introduce, assumendosi la responsabilità
per esempio sui posti di lavoro di creare una società di servizi.
Guarda caso, in questa situazione di crisi noi abbiamo avuto gli
attributi di fare una scelta; quello che molte volte invece
un'opposizione inglese non fa, perché l'opposizione inglese
giustamente valuta, analizza, approfondisce, commenta, ma non
sceglie!
Allora viene facile adesso entrare nella lettura, prima politica
di un Consigliere di maggioranza, e la lettura è su due parametri,
non ce ne possono essere tanti, poi se ce ne sono altri me li
introducete e io li commento. Il primo è la consapevolezza del
perché siamo stati eletti, e noi siamo stati eletti sulla base di
un programma e sul fatto che c'erano delle aspettative, perché
quando si elegge una maggioranza ci sono delle aspettative, e le
aspettative sono che questo Governo possa soddisfare le esigenze
legittime della propria collettività. A me, sotto questo punto di
vista, pare che le risposte siano molto chiare; innanzitutto noi
non viviamo un isolamento politico. Mi dispiace che ieri, quando le
avevo lanciato quelle frecciatine parlando di isolamento
politico... avevo chiamato in pista anche Donzel, pensavo che le
venisse in aiuto... silenzio, isolati a destra e isolati a
sinistra! Ecco, noi non siamo isolati. Noi siamo bene inseriti in
un ragionamento dei cambiamenti e in cui cerchiamo da protagonisti,
con una difesa attiva della nostra autonomia, di poter continuare a
garantire il benessere e la qualità della vita ai cittadini
valdostani, e con questo bilancio ci riusciamo. E con questo
bilancio ci riusciamo, perché se dovessimo andare alle elezioni
domani, ho l'impressione che questa maggioranza potrebbe ancora
crescere in termini di voti, perché con questo bilancio le risposte
ci sono! Perché se quando noi siamo onesti con noi stessi ed
evidenziamo le problematiche: la crisi, l'ordinamento fiscale, il
federalismo fiscale, i patti di stabilità, diciamo queste cose e ne
prendiamo atto, dobbiamo poi renderci conto che in questo bilancio
le risposte ci sono, alla luce di tutti questi cambiamenti, senza
tralasciarne alcuno, senza sotterfugi.
Ecco perché questo è un bilancio che - dice bene il Presidente -
si commenta con i numeri più che con le parole, perché quando
parliamo degli enti locali e leggiamo i giornali, cosa sta
succedendo in Italia, dove gli enti locali stanno esplodendo... ci
dobbiamo forse vergognare che qui la Regione si fa carico di
garantire agli enti locali la possibilità di continuare a fornire i
servizi ai cittadini? Io mi devo vergognare? Visto che lo Stato -
qui ci metto anche la serietà dello Stato, voi magari ci ridete
sopra, io invece no - e la maggior parte del paese la governa lo
Stato del centro-destra, visto che lo Stato ha il coraggio di
portare avanti delle riforme che vengono contestate anche dal
centro-destra... quando lei cita Osvaldo Napoli, che conosco
personalmente... le ricordo che è un importante esponente del
centro-destra, ma è anche un serio esponente del centro-destra che
non viene meno al suo ruolo di Vicepresidente dell'ANCI e che
difende anche delle posizioni in discussione con il suo Governo...
perché questo è il ruolo di un amministratore moderno che sa, anche
per un attimo, mettere da parte la sinistra e la destra per
arrivare a concepire un moderno modo di amministrare
un'economia.
Noi qui le risposte le diamo, le diamo nei numeri perché i
Comuni sono coperti. È vero, anche loro subiranno una parte
dell'influsso che viene dall'esterno, però dobbiamo anche spiegare
ai nostri sindaci, con la stessa onestà che può avere Osvaldo
Napoli o che possono avere altri amministratori, che purtroppo - e
su questo possiamo anche essere d'accordo - il periodo delle vacche
grasse probabilmente è finito. Ma non è che è finito per noi, è
finito per tutti, è finito per il mondo, è finito per il
Portogallo, per l'Irlanda, per la Spagna... è finito per tutti!
Noi, in qualche modo, oggi stiamo dimostrando - quindi
politicamente rinforziamo ancora di più la valenza del nostro
bilancio - che stiamo portando delle soluzioni, che all'interno di
questo cataclisma noi abbiamo la barra del timone ben dritta e
sappiamo in che direzione andare, e non siamo isolati
politicamente, non siamo provinciali. Giochiamo un ruolo, lo
giochiamo al Senato, io vorrei giocarlo anche alla Camera, ma alla
Camera sembra che quello scranno lì non sia uno scranno che
appartiene a questo Consiglio...
(interruzione di un Consigliere, fuori microfono)
...certo, appartiene, appartiene perché almeno si espone, ha il
coraggio di esporsi. È troppo facile fare sempre il gioco di
rimessa, commentare dopo a cose fatte, troppo facile! Bisogna
esporsi prima, il Mago di Avellino dovrebbe dirci prima quello che
succede e non dopo quando è successo, è lì che diventa difficile,
altrimenti siamo tutti maghi capaci. C'era la vecchia barzelletta
di quello che bussava con la scritta fuori "Mago di Avellino
indovina tutto", bussava e da dentro la voce diceva: "Chi è?" e
l'altro fuori diceva: "Cominciamo bene!"... voglio dire, cerchiamo
di essere più concreti!
Parliamo di amministrazione, sembrerebbe che poi siamo
distratti, ma in questo bilancio ci si preoccupa anche della
sicurezza dei cittadini... ma lo vogliamo dire? Sono queste le
cose: il lavoro, la sicurezza, sono queste le cose che interessano
i cittadini... la sicurezza, il progetto della Valle d'Aosta sicura
costa soldi, costa impegno, io ci credo e ci credete anche voi,
perché sapete come i cittadini abbiano bisogno di sicurezza! Questo
bilancio dà anche queste risposte!
Dice... si è toccato il tema delle partecipate; lo si toccherà
ancora, perché siamo consapevoli che le partecipate sono
strategiche ma vanno anche riformate. E lì andiamo a ricollegarci
anche con il ruolo degli amministratori, perché qualche critica mi
piace farla, in quanto sono uno spirito libero e critico anche
tante partecipate che vengono gestite da amministratori bravi, ma
inconsapevoli che le vacche magre sono arrivate e continuano magari
a ragionare... bravi, ma sempre pensando che nelle loro società
partecipate si possa gestire... eh no, signori! Noi abbiamo un
dovere come consiglieri regionali: riportare tutti sulla giusta
strada. Quindi le partecipate sono uno strumento fondamentale della
nostra economia che vanno riorganizzate e razionalizzate, perché...
potremmo forse rinunciare agli impianti sciistici? Io abito ad
Aosta, forse potrei rinunciarci, ma credo che se voi, che vi
vantate di essere del territorio, parlate con tutta la realtà del
territorio, capite l'importanza del piccolo impianto sciistico
anche se è in perdita. Lo capite non solo perché crea i posti di
lavoro, ma perché crea quel fenomeno che quei cinque, sei, sette
alberghi che operano in quel luogo possano avere una
chance
.
Allora noi, che siamo consapevoli che questo costa alla
collettività milioni di euro, lo togliamo dal bilancio, non glieli
diamo più questi soldi, le chiudiamo? No, le razionalizziamo, ma
"razionalizzare" vuol dire essere amministratori onesti e corretti,
non vuol dire tagliare, penalizzare; anzi, vuol dire creare delle
opportunità. E le opportunità vanno lette anche alla luce delle
politiche del lavoro, tutto il piano triennale viene sostenuto, noi
puntiamo sul lavoro e questo si deve sapere all'esterno!
Questa maggioranza punta sul lavoro perché i giovani hanno
bisogno di lavoro, non hanno bisogno solo di analisi, anche a volte
corrette, ma sterili, hanno bisogno di lavoro. La manovra va letta
anche sotto il profilo dei cambiamenti dell'ordinamento
finanziario. Problema: la maestra a scuola ha due bambini e a uno
dice: questo mese Giovanni ti do cinque mele; ad Antonio dice: ti
do una mela questo mese, ma te ne do un'altra per i prossimi dodici
mesi. Antonio rimane un po' male perché Giovanni il primo mese ne
prende cinque e lui solo una; peccato che alla fine dell'anno uno
ne ha prese dodici e l'altro ne ha prese cinque! Se uno riesce a
capire questo semplice problemino, ha capito l'accordo romano. Poi
se uno non lo capisce, daccapo, ricominciamo... d'altronde mia
figlia ha anche ripetuto a scuola, quindi non sarebbe mica
l'unica... cioè possiamo ricominciare daccapo, perché sembra che ci
diciamo delle cose senza capirci con l'opposizione.
Andiamo avanti, poi possiamo leggere anche le cifre, ma io le
cifre non le voglio leggere. Parliamo di quello che è anche in un
rapporto dei patti di stabilità, in un rapporto delle nuove
formazioni dei bilanci dello Stato, dei valori concordati di spesa,
cioè c'è un ruolo degli amministratori complessivo, lo dico per me
stesso, mi ci metto in primo luogo io, la riflessione dobbiamo
farla, dobbiamo riparametrarci in maniera diversa rispetto alle
nostre azioni. Sembrerà banale, ma qui torna un punto che ci unisce
tutti e che diventa un terreno comune su cui lavorare ed è che la
persona ritorna al centro della società civile in tutte le sue
manifestazioni, torna ad essere il perno su cui deve girare la
credibilità della politica e l'azione dell'Amministrazione, quindi
il bene comune. Allora noi dobbiamo in qualche modo, se crediamo in
questo bene comune, incidere sugli sprechi e sui disservizi e sulle
cattive gestioni. Sulla burocrazia noi dobbiamo intervenire,
dobbiamo avere una capacità di incidere anche sul sistema
burocratico, è doveroso farlo.
Qui mi ricollego, però, anche a delle osservazioni che faccio
all'azione dello Stato, è sbagliato farlo non tenendo conto di
alcune cose sulla virtuosità o meno dei soggetti su cui si
interviene; quindi in qualche modo va valorizzato chi è virtuoso.
Ed è qui che scatta anche il meccanismo che ci fa capire la
posizione della nostra Regione rispetto a un contesto del paese. La
nostra è una Regione virtuosa, non ce ne dobbiamo vergognare, e la
nostra virtuosità ci permette da un lato sicuramente di
contrastare... se non sbaglio è la "122", la legge che lo Stato...
quindi di impugnarla, perché rifiutiamo il concetto che a casa
nostra ci si venga a dire dove tagliare, ed è legittimo quello che
facciamo; nello stesso tempo vogliamo onorare la nostra virtuosità,
la dimostriamo la nostra virtuosità, e questa virtuosità...
dobbiamo poi essere capaci di spiegare ai nostri amministratori
locali che devono anch'essi comprendere quello che è il loro ruolo
alla luce di questi nuovi cambiamenti. Quindi il garantire questo
modello, che è quello valdostano, è il primo parametro che, a mio
avviso, insieme al raggiungimento pieno del programma, questo
Governo sta garantendo con questo bilancio. Allora il nostro stato
di salute è buono, alla luce delle vostre osservazioni, alla luce
dei numeri, alla luce delle considerazioni; quindi ad un'impotenza
politica vogliamo rispondere con una potenza, e mi creda, non c'è
polemica - cerco anche di alleggerire un po' il dibattito -, c'è
confronto, e allora entro un po' su una cosa che ho lasciato prima,
fra le tantissime cose che ho da dire, però so che devo
tagliare...
Entro sulla questione che mi sta particolarmente a cuore: quella
che è stata richiamata dall'intervento del PD in merito agli enti
locali, in particolare alla città di Aosta. Io sono entusiasta,
sono talmente entusiasta che insieme ai colleghi della maggioranza
abbiamo presentato un ordine del giorno che era già pronto da ieri
per Aosta capitale dell'autonomia, ma sono entusiasta perché è una
cosa magnifica e meravigliosa. Volevo solo ricordare che Aosta
capitale dell'autonomia era il progetto di precise forze che hanno
vinto al Comune di Aosta: Union Valdôtaine, Stella Alpina,
Fédération e PdL... a meno che lei non abbia partecipato a quelle
elezioni o era da un'altra parte e non ha letto i manifesti, Aosta
capitale dell'autonomia, il motore della nostra Regione, le grandi
opere, tutte quelle cose che rientrano nel bilancio e a cui
vogliamo dare credibilità! Il fatto che oggi lei o il suo movimento
- non personalizzo - mi venga a dire: bravi, ottimo, peccato che è
il nostro programma, peccato che sono i nostri impegni, peccato che
sono le nostre cose! Votateci il nostro! Abbiamo piacere se ce lo
votate il nostro ordine del giorno, votatecelo; però, quello che mi
sorprende è come avete cambiato posizione, ma in maniera
addirittura quasi ingenua. Avete fatto la campagna delle comunali
di Aosta contro le grandi opere, contro il grande progetto, contro
Aosta capitale dell'autonomia, contro, contro, contro... Oggi
presentate un ordine del giorno per... bravi! Ottimo! Però è
incredibile, consentitemelo! Lo dite a me a volte che sono
incredibile... ve lo dico anch'io: siete incredibili! Fatevi questo
corso di
orienteering
una volta per tutte, così ci capiamo,
altrimenti ogni volta non si capisce mai. Io mi sposto, sì, ma ogni
sei anni; voi lo fate ad una velocità sorprendente! Io ci metto sei
anni, voi quindici giorni. E non è vergogna, se lei ha diritto di
dire quello che dice e io l'ascolto, lei ascolta anche me, quindi
non è vergogna, la vergogna eventualmente è uguale, quindi
vergogniamoci insieme.
Devo presentare questo ordine del giorno che anticipa
sicuramente una legge per la città, perché noi crediamo in quello
che abbiamo fatto insieme al PdL al Comune di Aosta, ci crediamo,
lo abbiamo fatto perché la maggioranza che abbiamo costruito al
Comune di Aosta... le ricordo che ha preso il 59 percento del
consenso! non è che è andata male, non è che ha vinto di poco, c'è
il rischio del ballottaggio; poi è chiaro che capisco che c'era per
voi l'isolamento politico a sinistra e a destra ed era difficile
coalizzare di più, però è difficile contestare che quel risultato
politico non sia un risultato ottimo.
Oggi questa maggioranza con molta serenità porta avanti, dando
gambe anche finanziariamente, almeno negli intenti... io poi spero
che visto... anzi, le faccio un appello accorato: visto che ci
credete anche voi - condivido quello che c'è scritto, un aperto e
costruttivo confronto -, spero che quando arriveremo a fare la
legge per Aosta partecipiate, nel senso che ci dovete essere.
Allora la legge speciale per Aosta è una conseguenza di quello che
era un impegno politico che ci siamo assunti per la città: Aosta
capitale dell'autonomia, motore del cambiamento di questa Regione,
motore delle grandi opere, motore degli investimenti. Ed ecco che
si ricollega nel bilancio all'impegno che chiediamo alla Finaosta,
che qualcuno prima citava. Signori, non è che si può venire a dire
che quello che si chiede di fare a Finaosta è una cosa sbagliata...
al contrario! È una cosa intelligente che non va a toccare il patto
di stabilità e che mette in condizioni questa Regione di creare
sviluppo, progetto, posti di lavoro, concretezza, non interventi
sui massimi sistemi.
Questo era un ordine del giorno doveroso, che noi presentiamo,
poi interverranno anche gli altri; non ho la presunzione di essere
l'unico a presentarlo, perché crediamo nella città di Aosta,
crediamo nel progetto politico e amministrativo. Penso che forse è
meglio che mi riservi un altro intervento, tanto sicuramente mi
tireranno in campo, quindi mi riservo una seconda parte per dopo.
Grazie Presidente.
Presidente
- La parola al Consigliere Lattanzi.
Lattanzi (PdL)
- Grazie Presidente.
Questi sono tempi difficili. Ho sentito fra ieri e oggi ripetere
molte volte: questo è un bilancio epocale, è un bilancio storico;
qualcuno ha aggiunto dati e date per ricordare l'importanza di un
passaggio che, a metà di questa legislatura regionale, anche noi
condividiamo.
Credo che non si possa non riconoscere che questo bilancio, a
differenza degli altri, non verte semplicemente sull'elencazione di
una serie di volontà politiche e di indicazioni finanziarie per
raggiungere quegli obiettivi politici; dovessimo oggi sovrapporre
questo bilancio al programma di inizio legislatura del 2008 delle
forze di maggioranza che governano, certamente potremmo vedere
ancora alcuni riferimenti importanti, però non possiamo non
nasconderci che oggettivamente, siccome la storia non si fa più a
decenni, ma si fa a poco meno di lustri, oggi su questo bilancio e
su quel programma sono intervenuti cambiamenti epocali che partono
da molto lontano.
Quest'anno, per la prima volta, non vi farò lo scenario epocale
mondiale, perché lo avete fatto tutti voi. Chi è con me da qualche
anno sa che ho sempre cercato di ricordare che il nostro bilancio
regionale era all'interno non di un'isola felice, ma di un'isola
interconnessa nell'economia, nelle istituzioni, nella politica e
nel sociale con come minimo le Regioni che ci stanno a fianco, sia
quelle del versante italiano che quelle del versante francese, ma
ancora di più in un contesto italiano di cambiamenti dell'Italia,
delle sue mutazioni, un'Italia che è con grande fatica in cammino:
un cammino complesso all'interno di un sistema europeo che è in
difficoltà, pressato fra le economie statunitensi e sempre più
quelle dei paesi emergenti. Ma non farò oggi questo intervento,
perché questa consapevolezza oggi ce l'hanno tutti e me ne
rallegro. Potremmo dire, come Popolo della Libertà: finalmente ce
l'abbiamo fatta a ricordare a tutti che siamo cittadini di un mondo
che si muove e che oggi sposta gli interessi sui mercati
finanziari, ma anche quelli economici, che le crisi finanziarie
diventano crisi economiche, che le camicie non le fanno più a
Biella, ma le fanno a Taiwan e che abbiamo un sistema interconnesso
di persone che venivano a sciare da noi che hanno chiuso aziende,
che avevano le case a Courmayeur e a Cervinia e che hanno dovuto
vendere, e di altri - i nuovi ricchi - che arrivano dalla Russia e
che comprano Cervinia, che vengono in vacanza a Courmayeur.
Abbiamo sentito la necessità negli ultimi anni di
interconnettere questa piccola perla delle Alpi, questo piccolo
paradiso nel quale viviamo, di promuoverlo all'estero, di far
vedere che esistiamo, consapevoli che questa comunità poteva vivere
di un vantaggio, non di un privilegio, come abbiamo detto nel PdL
contrariamente a coloro che da quei banchi dicevano che i riparti
finanziari dei 9/10 per la Valle d'Aosta erano dei privilegi; noi
dicevamo che erano dei vantaggi che avremmo dovuto giocarci, delle
carte importanti, degli
atout
che era importante giocare in
momenti di cambiamento nella direzione di dare a questa piccola
comunità la speranza di poter mantenere un modello, di cui si è
molto parlato anche oggi: un modello valdostano. Questa piccola
comunità che autodetermina il proprio futuro grazie a questo
vantaggio finanziario che altre Regioni italiane non hanno e che ha
visto in questi ultimi giorni subire un'importante modifica.
Questo bilancio è fortemente, fondamentalmente condizionato
dall'accordo sul federalismo fiscale di cui abbiamo parlato ieri.
Io non ripercorrerò le argomentazioni che il collega Zucchi ieri ha
fatto per esprimere con convinto assenso le motivazioni che ci
hanno portato a condividere questo accordo. Mi limito solo a dire,
rispondendo al collega Louvin che ieri diceva che questo accordo
era un atto dovuto, lo avrebbe dovuto fare qualunque governo, così
come è stato fatto per il Trentino, o quello che diceva stamani il
collega Caveri; adesso, se vogliamo indorare la pillola e dire che
c'è stato un lavoro di sciolinatori, Onorevole Caveri, io sono
orgoglioso di essere con i miei colleghi fra quelli che hanno
sciolinato, perché mi risulta che negli sport di montagna la
sciolina sia determinante per l'atleta per vincere le gare. Mi
risulta che grandi campioni hanno perso gare importanti perché
avevano sbagliato la sciolina.
Devo riconoscere al Presidente della Regione una tenacia
politica che in questi mesi ha portato i nostri Ministri a mettere
l'attenzione sulla Valle d'Aosta, unitamente al lavoro che il
nostro partito ha fatto a Roma, andando a Roma come mai abbiamo
fatto in questi ultimi anni, a portare avanti quello che per noi
non è più un concetto di destra o di sinistra, ma è un interesse
unico: l'interesse dei valdostani.
Il Popolo della Libertà è un partito nazionale, le forze
regionaliste autonomiste... signori, rivendichiamo da liberali
federalisti la valdostanità e il lavorare per la Valle d'Aosta.
Certo, noi, a differenza delle forze regionaliste, ampliamo la
nostra attenzione all'Italia che all'interno di questa Europa lotta
per sopravvivere.
L'accordo fiscale di cui si è parlato ieri e che incide
fondamentalmente in questa finanziaria - ha detto bene il collega
La Torre - verte su un semplice concetto delle mele, cinque o una
per sempre. Io la traduco in numeri: sono 130.000.000 euro per i
prossimi 10-15-20 anni, lascio a voi fare i conti; se fossero solo
per 10 anni sarebbero 1.300.000.000 euro che, grazie alla tenacia
del Governo regionale e alla disponibilità del Governo nazionale,
la Valle d'Aosta può portare a casa. E sono dentro a questo
bilancio, lo sono fin da subito, ma lo sono anche per delega di uno
Stato che con questo atto ha delegato alla Valle d'Aosta e alla sua
comunità la responsabilità della gestione di queste risorse.
Sappiamo che unitamente a queste risorse sono state devolute delle
competenze; abbiamo approvato in questi ultimi mesi, per un'azione
politica efficace del Governo regionale e del Governo nazionale e
del Popolo della Libertà, norme di attuazione che sono devoluzione
di competenze e di costi a questa comunità. Oggi, ottenendo i 10/10
lasciamo allo Stato il compito di rappresentarci nelle sedi estere,
la difesa, lasciamo allo Stato il compito di affrontare un debito
pubblico gigantesco al quale - ha ragione il Presidente Rollandin -
non è detto che non saremo chiamati ancora a contribuire.
Salzone qualche tempo fa ricordava che ci sono stati devoluti i
10/10, ma non ci sono state devolute le nostre parti di debito
pubblico e le nostre parti di debito dell'INPS che dovremo
concordare e condividere con lo Stato di affrontare, perché il
nostro paese oggi affronta scadenze di titoli di Stato da
50.000.000.000 di euro al mese, che se non trova da collocare sui
mercati... ieri c'è stata un'asta e per poterli collocare... il
successo dei titoli di Stato italiano è stato collegato
immediatamente ad un rialzo dei tassi di interesse; ogni punto
percentuale che lo Stato italiano deve pagare per collocare i
propri titoli nei portafogli delle famiglie italiane e nei
portafogli degli investitori esteri costa, ogni punto percentuale,
22.000.000.000 di euro... una manovra finanziaria!
Abbiamo il debito più grande d'Europa e abbiamo la necessità di
pagare gli interessi passivi di questo debito, e di investire per
poter rilanciare la nostra economia. È una sfida mortale e, in più,
abbiamo l'obbligo di rispettare il patto di stabilità per un
accordo preso con l'Europa per avere in cambio investimenti nelle
nostre aree disagiate, di cui abbiamo anche noi beneficiato e
beneficeremo fino al 2013; poi si aprirà un nuovo scenario.
Noi riteniamo che questo bilancio non sia come gli altri.
Potrebbe apparentemente essere così per la parte di spesa corrente,
quel 70 percento che è difficilmente modificabile in sei mesi di
presa di coscienza, ne siamo consapevoli. Così come siamo
consapevoli che non tutto il bilancio dello Stato ci aggrada,
quando i parlamentari del Popolo della Libertà votano la fiducia al
Governo Berlusconi e il bilancio della finanziaria proposto da
Tremonti, non accettano l'intera posta in gioco, è evidente. Non
siamo contenti di non poter abbassare le tasse e siamo dubbiosi, ma
comprendiamo che sia necessario finanziare la cassa straordinaria
di mobilità per dare uno stipendio a 900.000 italiani che, se non
fossero sostenuti, sarebbero disoccupati e non aumenterebbero i
livelli di consumo interno utili a tenere in sopravvivenza la
macchina. Non siamo contenti, ce lo dicono i nostri elettori,
quando Berlusconi non riesce a fare riforme importanti perché si
deve mediare con la crisi che ha colpito il nostro paese e i patti
di stabilità che ci impongono il rispetto delle manovre finanziarie
a livello europeo; però facciamo delle assunzioni di responsabilità
a Roma e ad Aosta.
Per quanto riguarda Aosta, abbiamo coerentemente dal 2008
lavorato nell'interesse della Valle, prendendo atto che c'era una
Giunta che aveva la responsabilità di governare e condividendo
tutti gli atti che andavano nella direzione - aperta a tutti i
valdostani - di affrontare tematiche che sono nate proprio nel
momento in cui questa Giunta si insediava. Ricordo che il Popolo
della Libertà, al momento dell'insediamento della Giunta Rollandin,
ha espresso un voto di astensione, non di contrarietà, dando
precise indicazioni. Avevamo annunciato - basta andare a prendersi
in archivio le registrazioni, perché ricordo di averlo fatto io
personalmente, a nome del mio gruppo - che questa legislatura
avrebbe visto il Popolo della Libertà in atteggiamento di minoranza
costruttiva sui temi che ritenevamo andare in direzione della
liberalizzazione di questa Regione da un sistema che avevamo
giudicato negativo, quello dell'assistenzialismo sociale, ad un
sistema di liberalizzazione dell'economia valdostana. È stato molto
difficile in questi due anni individuare grandi stravolgimenti, ma
non possiamo non riconoscere che sono stati due anni molto
particolari per cui le attese che avevamo, Presidente Rollandin,
oggettivamente non le abbiamo ancora viste, ma sappiamo il perché,
ne siamo coscienti. Noi non partecipiamo al teatrino della politica
che ci deve vedere contro a qualunque cosa o a favore per motivi di
interesse.
In questi giorni il tema ricorrente sui giornali è: il Popolo
della Libertà è in maggioranza o in opposizione? Il Popolo della
Libertà è con i valdostani e quando siamo convinti che un'azione
porti un danno ai valdostani votiamo contro; quando siamo convinti
che un'azione sia bene per i valdostani votiamo a favore. In quel
senso è andato il nostro comportamento nella relazione con le forze
autonomiste regionaliste. Lo ricordo perché non è che ci siamo
svegliati stamattina; noi, alle europee, per interesse dei
valdostani abbiamo fatto una proposta chiara alle forze
regionaliste: apparentatevi con noi per dare alla Valle d'Aosta
l'opportunità, stante le regole del gioco elettorale, di avere un
europarlamentare della Valle d'Aosta a Bruxelles. Questo non è
stato possibile, non perché l'accordo non fosse valido o non
realizzabile, ma perché qualche valdostano ha votato contro, perché
qualche valdostano non solo si è limitato a non condividere questa
operazione, ma ha fatto una lista contro l'unica possibilità che i
valdostani avevano di avere un europarlamentare a Bruxelles.
Caro professor Louvin, lei è andato in giro per il Piemonte a
spiegare perché bisognava votare lei e non Aurelio Marguerettaz a
rappresentare i valdostani; lei è a casa e il popolo valdostano non
è rappresentato a Bruxelles! Meno male che c'è il PPE con il quale
abbiamo un rapporto, con il quale dialoghiamo! Siamo in maggioranza
o in minoranza? Noi siamo stati con i valdostani, quindi in
maggioranza, quando è stato il momento di scegliere con chi stare
al Comune di Aosta per Aosta capitale. Eravamo fortemente convinti
da anni che la sinistra ad Aosta stava facendo dei danni sulla
pelle degli autonomisti, lo abbiamo detto agli autonomisti; gli
autonomisti hanno compreso il momento politico e hanno fatto, con
senso di coraggio, dopo 60 anni, una scelta vincente a favore della
città di Aosta. Cosa sta producendo questo? Sta producendo una
serie di cambiamenti, anche favoriti dal contesto internazionale,
ma il primo cambiamento è un cambiamento di consapevolezza; insieme
alle forze regionaliste, per l'interesse dei valdostani e quindi
della loro capitale, abbiamo presentato un progetto di grandi opere
che ha vinto, su cui anche voi oggi siete d'accordo.
Quindi in maniera molto coerente oggi ci viene chiesto qual è il
nostro giudizio sul bilancio. Vi ricordo che approviamo oggi due
documenti: la manovra e il bilancio conseguente; la manovra è fatta
di una serie di disposizioni che a livello nazionale hanno dato un
indirizzo molto chiaro. Abbiamo la necessità come paese di ridurre
gli sprechi, tagliare i costi improduttivi, rendere efficiente il
sistema della burocrazia pubblica e mettere in condizione le
imprese e le famiglie di rilanciare un nuovo progetto, perché un
progetto di sviluppo si è concluso dal dopoguerra qualche mese
fa.
A tutti è chiaro come il nostro paese è cresciuto in questi
anni; a Tremonti è chiarissimo, perché lo dice in tutte le sedi
internazionali che l'Italia è cresciuta negli anni 50-60 grazie a
un Piano Marshall, doping finanziario estero, e ad una forte
creatività degli italiani che ha portato l'Italia a crescere fino
agli anni '70, fino alle prime crisi economiche che hanno creato
tensioni sociali, quando sono subentrati degli accordi consociativi
che, per salvare il paese, hanno segnato l'inizio del debito
pubblico dal 1973 in avanti. Un debito che oggi paghiamo, ma che è
servito per creare con doping e con la svalutazione della lira un
nuovo benessere. Una ricchezza e un benessere frutto certamente
della competitività delle imprese italiane, della loro creatività,
ma anche di iniezioni pesanti negli anni '50 con il Piano Marshall,
negli anni '70 del debito pubblico, che hanno creato le condizioni
per questo benessere, un benessere nel quale oggi siamo... perché i
nuovi poveri non sono quelli che non hanno da mangiare, perché i
poveri in Valle d'Aosta mangiano due volte al giorno, mio nonno no!
È una povertà nuova, una povertà di una società benestante, una
società - diceva bene il collega Caveri - che ha un'età media molto
alta, che rappresenta un costo sociale spaventoso e lo diventerà
sempre più.
Siamo consapevoli che questa manovra che il Governo italiano ha
fatto sia l'unica possibile per un paese fortemente indebitato per
dare un futuro al nostro paese, e siamo convinti che il disegno di
legge n. 118 sia non il meglio possibile, ma certamente molte di
queste cose le abbiamo già condivise e le condivideremo: mi
riferisco al prendere atto che questo bilancio ha l'impatto dei
10/10, mi riferisco alle misure di contenimento della spesa, perché
di questo parliamo oggi. Questo bilancio acquisisce misure di
contenimento della spesa e quindi disposizioni in materia di
personale pubblico che si sta riducendo gradualmente, per noi
sempre poco gradualmente; di questo ne parleremo, sul concorso
degli enti locali al riequilibrio della finanza pubblica. A questo
riguardo si è parlato del ruolo di questo bilancio nei rapporti con
gli enti locali; gli enti locali li ho sentiti in commissione e ho
anche letto il loro parere. Io, per la prima volta dopo 13 anni, ho
sentito gli enti locali più coscienti - uso questo termine non per
dire che prima non lo erano, ma erano coscienti in maniera diversa
da me -, più coscienti rispetto al mio pensiero liberale della
necessità (cito):
"di una riorganizzazione degli enti locali per
far fronte ai costi, la necessità di controlli di gestione, di
benchmark, di standard minimi di livello assistenziale della
popolazione".
Ho sentito con più coscienza la necessità di accelerare quel
processo di aggregazione dei servizi fra i Comuni e le Comunità
montane, cosa che il nostro gruppo da anni sosteneva che fosse
necessario; anzi, quando abbiamo in maniera molto chiara affrontato
la tematica dei 74 Comuni e delle cinque Comunità montane come
strumento di appesantimento della nostra economia, siamo stati
tacciati di voler cancellare i Comuni dalla cartina geografica!
Oggi i rappresentanti degli enti locali hanno chiarissimo qual è il
loro ruolo, hanno chiaro che riceveranno risorse certe, ma con
queste risorse dovranno affrontare i costi, i livelli minimi di
servizio sociale e con convinzione ho sentito anche parlare di buon
senso, di senso di responsabilità, quindi di coscienza che in
questo momento non si può chiedere di mungere le vacche magre.
Qualcuno ha detto: ma sono stati scaricati sulle comunità locali i
costi degli investimenti. Mi sembra di sentire qualcuno
dall'opposizione di Roma che dice esattamente la stessa cosa: sono
stati scaricati sulle Regioni i costi.
Sul federalismo fiscale - e mi dispiaccio che sia solo fiscale -
non seguo più il ragionamento di Luciano Caveri, che parte sempre
da 200 anni fa per dire che questo non è un federalismo vero, che
il federalismo vero dovrebbe nascere dal basso - ed è vero -, che
il federalismo dovrebbe nascere dalla volontà d'intenti di unire
delle forze per poi riorganizzarsi, ed è vero. Peccato che siamo in
Italia e questo non è possibile, perché dovremmo disgregare un
paese per riaggregarlo! Oggi siamo di fronte ad uno Stato
centralista che devolve competenze alle Regioni; quindi è
inevitabile che il processo di assunzione di responsabilità degli
amministratori locali passi attraverso un decentramento delle
responsabilità sulla gestione delle risorse finanziarie. Vogliamo
chiamarlo federalismo fiscale come unico strumento per fare il
federalismo vero? Noi pensiamo che lo sia e, insieme alla Lega a
livello nazionale, su questo abbiamo, in maniera convinta,
approvato tutte le deleghe perché il Governo andasse in questa
direzione. Dire: avremmo voluto che il federalismo nascesse dal
basso... non si può! Non si può ricostruire 200 anni di storia,
collega Caveri!
Noi, di questa manovra finanziaria, non possiamo non approvare
le leggi anticrisi che abbiamo già approvato, e anche in materia di
finanza e contabilità degli enti locali non possiamo non approvare
oggi il cambio di indirizzo. Non possiamo non approvare le
modificazioni della legge n. 48, le spese di investimento degli
enti locali che in maniera responsabile dovranno scegliere le opere
perché in gran parte se le dovranno pagare e quindi magari senza
più pensare che ci sarà "mamma Regione" a pagar loro i
palazzetti... ragionare se sono in grado di gestirseli e di
mantenerseli i palazzetti! Non possiamo non condividere la
manutenzione straordinaria degli immobili del sito di Bard, che
abbiamo condiviso essere un
atout
che la Valle d'Aosta, in
un contesto di sistema non più di mille particolarismi, debba
potersi saper proporre. In materia di cultura dello sport, di
istruzione universitaria, di assistenza sociale, facevamo l'analisi
con il gruppo su tutti gli articoli del "118": sono veramente
pochissimi quelli su cui noi, in passato, ci siamo astenuti o
abbiamo votato contro; anzi, di voto contrario non ce n'è neanche
uno!
Allora credo che noi dobbiamo riconoscere in questo bilancio
l'impatto dell'accordo sul federalismo fiscale e le decisioni che
con questa manovra finanziaria la Regione intende dare in termini
di orientamento politico a questo bilancio triennale, diverso dal
bilancio triennale 2010-2012 per tutto quello che è successo in
questi pochissimi mesi. Quindi, siccome noi condividiamo l'accordo
sul federalismo fiscale, ne riconosciamo la presenza dentro il
bilancio triennale della Regione, siccome su molti dei punti della
manovra finanziaria atti a ridurre l'impatto delle spese correnti,
l'efficienza del personale, l'indirizzo verso le spese di
investimenti nelle grandi opere per creare occupazione, siamo
d'accordo, e quindi su questi temi la maggioranza è a 27... siamo
in maggioranza o siamo in opposizione? Su questi temi ci sentiamo
in maggioranza, ci sentiamo a supporto di un progetto politico su
questi temi. Ci sentiamo con la maggioranza sugli strumenti che
verranno utilizzati per gestire il precariato? Non lo so.
Non so se saremo d'accordo con la maggioranza sullo strumento
della S.p.A.
in house
per gestire il precariato, abbiamo
molti dubbi su questo e abbiamo già espresso alle forze di
maggioranza le nostre perplessità. Siamo consapevoli che ci sono
mille famiglie che aspettano - riceviamo le telefonate a casa - di
sapere se avranno ancora un posto di lavoro nei prossimi anni come
precari di questa Regione. Non abbiamo i 22.000 precari della
Sicilia, però ne abbiamo 1.200 e questo nuovo strumento dovrebbe
garantire, qualcuno ha detto eludendo le manovre finanziarie...
questa è una sciocchezza in termini giuridici, politici e anche
sociali. No, perché allora noi dovremmo ridiscutere il ruolo di
INVA e di tutte le partecipate che sono strumenti che possono fare
cose che la Regione, in linea diretta, non può fare. Non siamo
convinti non sul fatto che lo strumento possa essere utile e
risolvere un problema di breve, cioè straordinario di emergenza,
viste le indicazioni del nostro Governo nazionale che è fatto per
tutte le Regioni, soprattutto quelle più sprecone, che non hanno
mille precari, ma ne hanno 22.000, a cui viene imposto di smetterla
con una giostra, un carnevale ed una festa che non sono più
compatibili con la società in cui viviamo e con i sacrifici che
dobbiamo fare. Non so se saremo in maggioranza su questo tema,
Presidente, perché se questo è uno strumento di breve per
affrontare un'emergenza e quindi svuotare il bacino dei precari, in
quanto in termini di progressione verranno stabilizzati attraverso
le nuove regole della "Brunetta", allora siamo favorevoli; se,
invece, è un collocamento privato messo ad hoc, oggi, per risolvere
un problema di breve, ma in prospettiva per continuare a mantenere
una parte di popolazione nel precariato, non siamo d'accordo,
perché abbiamo una via diversa. Crediamo che il precariato debba
essere assorbito non dalla Regione, se non per le sue esigenze
minime, ma dall'economia, e quindi dalle imprese.
Auspichiamo che in questa Regione non ci vogliano due mesi per
aprire un bar o 30 giorni per mettere un'insegna, perché
auspichiamo che i giovani abbiano voglia di fare attività turistica
e imprenditoriale; auspichiamo che ci siano corsi di formazione
all'Agenzia del lavoro che non siano fini a sé stessi, auspichiamo
che nel programma di maggioranza - visto che siamo al giro di boa -
che ci porterà tutti al 2013 in quest'aula, ci sia negli impegni di
questa maggioranza - di cui saremo onorati di far parte, se ci sono
questi impegni - la riduzione della burocrazia per privati e
imprese, perché è insopportabile! Continuiamo a creare finti
sportelli unici che dovrebbero facilitare i cittadini e invece
complicano le cose, perché dagli sportelli unici agli uffici
interni passano settimane prima che le pratiche si muovano, e poi
mesi prima che si abbiano le risposte, con i funzionari e i
dipendenti inconsapevoli che quando un valdostano decide di aprire
una piccola attività turistica o commerciale ha bisogno di aver la
risposta in sette giorni, non in 30 o 60, ma in sette giorni,
perché le attività commerciali in questa Regione non si aprono a
Cervinia, a Courmayeur, a La Thuile o a Pila per fare tutto un anno
di attività, ma si aprono in termini stagionali. E i termini di
burocrazia annuale non si addicono ad un'attività commerciale di
tipo stagionale. Su questo abbiamo bisogno, Presidente, di avere
dalla maggioranza una risposta chiara, ma non in termini di
annunciato ideologico, in termini di atti. Vogliamo uno studio su
tutti i processi burocratici che coinvolgono i cittadini privati e
le imprese nel momento in cui si interfacciano con la pubblica
amministrazione o con le sue partecipate, Finaosta in testa.
Vogliamo smetterla di essere gli interlocutori degli elettori
per andare a vedere che fine ha fatto un mutuo, perché le risposte
su un mutuo le deve dare chi eroga il mutuo nei tempi e nei modi
non più accettabili, ma compatibili con la situazione di oggi.
Abbiamo bisogno che nella manovra finanziaria ci siano impegni
precisi per investimenti nelle grandi opere, che abbiamo visto e su
cui concordiamo, ma anche sulle imprese; abbiamo ancora per il 2011
l'anticrisi, 140.000.000 euro, 70 per le famiglie e 70 per le
imprese. Noi le chiediamo di dirci nel 2012 e nel 2013, venendo
meno - auspichiamo - la necessità delle misure anticrisi, quei
soldi dove li mettiamo? Glielo diciamo noi dove vorremmo metterli e
su questo vorremmo delle risposte: vogliamo metterli nella ricerca
e nello start up di piccole imprese in Valle d'Aosta. Dobbiamo
recuperare alcune indicazioni dell'Ambrosetti per realizzarlo,
oggi, con 10 anni di ritardo, perché abbiamo ancora il tempo e i
soldi per poterlo fare. Abbiamo bisogno di avere risposte precise
sulla liberalizzazione del sistema dall'unico posto di lavoro in
Regione possibile, ma non più ottenibile, che è quello regionale e
dobbiamo dirlo in maniera chiara.
Per quanto riguarda il bilancio delle spese correnti ho già
detto, prendiamo atto della manovra, dell'intenzione di ridurre i
costi e le misure di contenimento della spesa perché indotto anche
dal patto di stabilità, ma noi riteniamo che questa debba essere
qualcosa di più di una semplice ratifica di una manovra nazionale,
"tremontiana" o "brunettiana". Credo che dobbiamo fare nostri i
principi di contenimento della spesa e di efficienza del sistema.
Dobbiamo dare risposte all'economia, perché una cosa ci è chiara:
con i 10/10 siamo padroni del nostro destino. Potremo ancora
chiedere compartecipazioni statali ed europee ai finanziamenti
delle grandi imprese. Oggi ho letto sul giornale che è stato
finalmente ratificato l'appalto per la funivia del Monte Bianco;
per quanto ci riguarda, quella è l'ottava meraviglia del mondo da
riattivare il più presto possibile. Da ragazzino ricordavo questo
slogan: funivie del Monte Bianco, il Monte Bianco l'ottava
meraviglia del mondo, dobbiamo fare in modo che questo lo ridiventi
immediatamente, e quella è un'opera che lo può fare, che non dà
solo dei vantaggi a breve per gli appalti, per il lavoro e per il
fattore keynesiano che può indurre nel breve. Quella è un
atout
che ci dobbiamo giocare, per dare alla Valle d'Aosta
un altro asso nella manica, per essere ancora più padroni del
nostro futuro.
Se riusciremo a tenere in piedi il sistema welfare Valle d'Aosta
è perché saremo stati capaci, con i 10/10, con i contributi statali
e con quelli europei finché ci saranno - qui apprezziamo il fatto
che i fondi europei noi li usiamo, a differenza di altre Regioni
che non lo fanno -, di creare posti di lavoro veri. Lo diciamo da
13 anni, è arrivato il momento di dare risposte precise su questi
temi, perché oggi ci sentiamo di poter dire ai nostri figli,
guardandoli in faccia: quello che ti succederà è colpa o
responsabilità delle persone che oggi approvano o condannano i
bilanci di cambiamento; poi, come tutte le cose, il bicchiere potrà
essere mezzo pieno o mezzo vuoto.
Noi ci appelliamo in questo giudizio sul bilancio, Presidente,
attendendo le sue risposte nella replica e ribadendo che, per
quanto ci riguarda, il giochino del PdL in maggioranza o in
minoranza è un giochino che in questo istante non ha molto senso.
Siamo stati alleati delle forze regionaliste alle europee, al
Comune di Aosta; abbiamo presto atto che il rapporto leale di
collaborazione fra voi e noi si è tradotto in un voto di fiducia al
Governo Berlusconi, che vogliamo ringraziare, perché abbiamo
condiviso senza tanti ringraziamenti che era necessario... ricordo
la dichiarazione di voto del Senatore Fosson, mi dispiace che Rigo
non abbia fatto altrettanto e avevamo condiviso, 50 giorni fa, che
non era opportuno far cadere un governo per non avere
un'alternativa e che oggi l'unico governo possibile che il paese
può avere è questo, e che bisognerebbe, invece, anziché impedirgli
di lavorare, lasciarlo lavorare e lasciarlo giudicare dagli
elettori!
Detto questo, abbiamo visto dalle cronache e anche dai rapporti
che abbiamo con alcuni di voi che l'orientamento del Senatore
Fosson... auspichiamo possa essere di conferma di quel voto di
fiducia, credo che questo vada nella direzione della leale
collaborazione, non so se questo significa che voi siete nella
maggioranza parlamentare, può essere. Io dico che noi siamo insieme
per dare alla Valle d'Aosta un futuro: chi ci sta, ci sta; chi non
ci sta, può stare a casa!
Presidente
- La parola al Consigliere Agostino.
Agostino (UV)
- Grazie Presidente. Vista anche l'ora
tarda, il mio intervento sarà molto limitato, anche perché dopo
tutti questi interventi mi sembra che ci sia poco da dire,
soprattutto l'intervento del collega Comé, che mi ha rubato gran
parte delle cose che volevo dire.
Sentendo la collega Fontana dire che con questo bilancio
spaventiamo i cittadini... al contrario! Con questa manovra, con
questo bilancio, e soprattutto con l'accordo sul federalismo li
rassicuriamo, non li spaventiamo, ma li rassicuriamo non solo con
le parole, giustamente come ha detto ieri il Presidente, bensì con
i dati. Qua c'è un bilancio da confrontare - dati alla mano - e si
può benissimo capire che non parliamo a vanvera, ma ci sono i dati
che comprovano tutto quello che stiamo sostenendo. I fatti sono
confermati dagli investimenti principali, diamo alla Testafochi,
all'ospedale, alle scuole, al servizio idrico integrato... tutte
cose certificate e messe in bilancio.
Sono stati confermati in parte corrente i soldi ai Comuni, non è
stato tolto loro una lira, anzi, tanti sono stati migliorati e
giustamente lo ha sottolineato il collega Chatrian che i sindaci
sono stati tutti d'accordo, all'infuori di due sindaci, ma più di
così mi sembra che abbiano accettato questo bilancio che li
conforta.
Volevo dire anche alla collega Fontana, e in particolare al PD,
che tengono particolarmente al Comune di Aosta: guardate, anch'io
tengo particolarmente al Comune di Aosta come città capoluogo,
quindi a conferma di questo mi sembra che la maggioranza abbia
presentato un ordine del giorno che verrà poi discusso, ma mi
sembra che ne terremo assolutamente conto. Anzi, su questo mi
conforta ancora di più dire che Aosta avrà un riguardo in merito,
avrà un occhio di riguardo sicuramente. Spero anche che il sindaco
e la Giunta abbiano un occhio di riguardo soprattutto nel tenerla
pulita dalla sporcizia dei cani.
Volevo anche rassicurare il Consigliere Louvin, il Presidente
Louvin, il dottor Louvin, non so più come chiamarlo, perché ha
ricoperto tante di quelle cariche... lo chiamerò Presidente, da
quando era Presidente del Consiglio, che è confermato in questo
bilancio anche il
bon chauffage
: i 17.500.000 euro sono di
nuovo confermati. La Giunta verificherà come distribuirli, ma sono
sicuro che - come ho sentito qualcuno - non verranno solo
distribuiti a chi è iscritto all'ufficio del collocamento come
disoccupato, sicuramente, stia tranquillo, Consigliere Louvin.
Vedrà che ne beneficeranno di più quelli che avranno un reddito
medio-basso, ma sicuramente - mi rivolgo al PD che ha sempre avuto
un occhio di riguardo al sociale, diciamo ai poveri - a quelli con
reddito basso, dovrebbero essere contenti perché l'intero pacchetto
del
bon chauffage
viene redistribuito in maniera un po'
più... chiamiamola equa, magari i ricchi non lo prenderanno più,
toglieremo qualcosa ai ricchi e daremo di più ai poveri. Quindi mi
sembra che dovrebbero essere contenti che andiamo verso quella
soluzione. È ancora tutto da verificare e studiare, ma ho visto
nelle pieghe del bilancio confermati i 17.500.000 euro per il
bon chauffage
, quindi rassicuro tutti i cittadini della
Regione.
Come ha detto nella sua relazione il Presidente Rosset, li
rassicuriamo con la certezza delle risorse i nostri cittadini e
nella loro efficacia della ripartizione, mi è piaciuto tanto quel
passaggio; la ripartizione e la distribuzione nei punti più
strategici e delicati del bilancio, guardando soprattutto di non
penalizzare i più deboli.
Non mi dilungherò molto, perché ormai è stato detto tutto di
tutto e di tutti, quindi concludo dicendo che questo bilancio
rassicura i cittadini di tutta la Regione, soprattutto garantendo
loro - riprendo il passaggio del collega La Torre - il benessere
futuro. Sono sicuramente contenti, perché potranno mantenere il
loro
status quo
di abitanti della Regione Valle d'Aosta,
quindi con questa rassicurazione ai cittadini di tutta la Regione
concludo il mio intervento e spero che questo bilancio venga votato
dall'intero Consiglio regionale, comprese le opposizioni che sono
un po' critiche. Devono fare il loro mestiere di opposizione, ma
dovranno riconoscere che questo bilancio non è un bilancio lacrime
e sangue, tutt'altro! È un bilancio che sarebbero contente
tantissime regioni di averlo, di poter disporre di risorse come
abbiamo noi. Lo prova il fatto, anche leggendo i giornali, che i
Comuni limitrofi alla nostra Regione chiedono a gran voce di essere
annessi alla Valle d'Aosta... ci sarà pure un motivo!
Dobbiamo tener conto che nella nostra bellissima Regione tutti
quanti vorrebbero venire ad abitare, proprio perché si rendono
conto che rispetto a tante altre è, e continuerà ad essere,
un'isola felice. Grazie.
Presidente
- Vista l'ora, dichiaro conclusi per questa
mattinata i lavori dell'odierna adunanza del Consiglio regionale. I
lavori riprenderanno alle ore quindici e trenta.
La seduta è tolta.
---
La seduta termina alle ore 12,51.
