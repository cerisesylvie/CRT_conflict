Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 12 del 12 gennaio 1983 - Resoconto
OGGETTO N. 12/VII - POSSIBILI DANNI ALLE IMPRESE ARTIGIANE
CON SEDE IN REGIONE TZAMBARLET NELLE AREE INTERESSATE DAL TRACCIATO
DELLA NUOVA STRADA PER IL TRAFORO DEL MONTE BIANCO -
(Interpellanza).
PRESIDENTE:
Do lettura dell'interpellanza presentata dal
Consigliere Minuzzo:
INTERPELLANZA
VENUTO A CONOSCENZA
che il tracciato dell'arteria che
dovrebbe collegare il terminale dell'autostrada al Traforo del
Monte Bianco nel tratto della Regione Tzambarlet passa per buona
parte su aree artigianali;
CONSIDERATO
che tale tracciato danneggia in modo
inequivocabile diverse imprese artigiane in quanto sottrae
superfici assolutamente necessarie per la regolare prosecuzione
dell'attività intrapresa da molti anni;
TENUTO CONTO
che ai danni che subiranno qualora
venisse costruita la citata arteria per le cause sopraccitate si
aggiunge il danno che subiscono a causa del turlupinamento
perpetrato ai loro danni da chi ha venduto loro le aree e gli
immobili;
INTERPELLA
il Presidente della Giunta regionale Mario Andrione,
l'Assessore ai Lavori Pubblici Borbey per conoscere:
1°) se sono a conoscenza di tale stato di cose;
2°) se vi è possibilità di risolvere i problemi esposti in
premessa;
3°) se si ravvisano responsabilità di Enti locali per i danni
che andranno a subire le imprese artigiane interessate al
problema;
4°) quali iniziative intendano assumere al fine di affrontare
in modo costruttivo il grave problema.
PRESIDENTE:
Ha chiesto di parlare l'Assessore ai Lavori
Pubblici Borbey. Ne ha facoltà.
BORBEY - (D.C.):
La Giunta regionale ha nominato circa un
anno fa una Commissione speciale per verificare e seguire tutto il
lavoro del progetto esecutivo della tangenziale di Aosta ed il
futuro progetto esecutivo fra Aosta ed il Traforo del Monte
Bianco.
Questa Commissione è composta da tre tecnici, dai colleghi
Consiglieri Nebbia, Voyat, Tonino e Lustrissy ed il sottoscritto.
Abbiamo fatto poco tempo fa un sopralluogo per verificare un
progetto esecutivo che l'ANAS ci ha trasmesso con una lettera di
accompagnamento con la quale si dichiarava disposta a prendere in
considerazione possibili varianti, sempre nel limite della
fattibilità sia a livello economico che a livello tecnico. Per
quanto concerne il famoso tratto di Tzambarlet che è in parte sul
territorio del Comune di Charvensod ed in parte sul territorio del
Comune di Gressan, quindi a valle della zona sportiva di Aosta, in
effetti è una zona o incolta oppure composta da capannoni
artigianali, dove hanno sede attività economiche non indifferenti.
La Commissione ha il compito di cercare di portare il tracciato
possibilmente lungo la Dora Baltea ed è per questo che la Giunta
regionale aveva tempo fa incaricato l'Ing. Devoti di effettuare uno
studio di massima della situazione idraulica fra la confluenza del
Buthier con la Dora Baltea sino a Sarre, per cui il tracciato della
superstrada sarà in pieno sull'arginatura prevista dall'Ing.
Devoti. Siamo ancora in verifica con calcolo idraulico per spostare
l'arginatura nella destra orografica per lasciare maggior spazio
possibile.
E' intenzione dell'Amministrazione regionale seguire da vicino
questo progetto per portare il minore danno possibile a questi
insediamenti artigianali, però, per forza di cose, il tracciato in
quella zona sarà in sinistra orografica.
Non ritengo che si possano ravvisare responsabilità di Enti
locali - è la richiesta del Consigliere Minuzzo - per i danni che
potranno subire le imprese artigiane, perché questi Enti hanno
avuto i progetti solo dopo l'approvazione del Consiglio regionale
avvenuta nel marzo 1980; i capannoni sono tutti antecedenti a
questa data.
PRESIDENTE:
Ha chiesto di parlare il Consigliere Minuzzo
per la replica. Ne ha facoltà.
MINUZZO - (P.S.D.I.):
Ringrazio l'Assessore per la
risposta datami ed anche per la dichiarazione di intenti.
Ci rendiamo conto che non ci sono grossi margini di manovra per
risolvere il problema; è chiaro però che probabilmente un qualcosa
si può fare per limitare i danni a queste aziende, danni che
secondo me non sono neanche tanto di interesse economico concreto,
quanto per il fatto che alcune aziende con il tracciato previsto
sono nell'impossibilità di poter proseguire la loro attività.
