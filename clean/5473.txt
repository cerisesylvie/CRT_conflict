Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 468 del 5 aprile 1984 - Resoconto
OGGETTO N. 468/VIII - INTERVENTI A FAVORE DELLA SEZIONE
VALDOSTANA DELL'ENTE NAZIONALESORDOMUTI.(Interpellanza).
PRESIDENTE:
Do lettura dell'interpellanza presentata dal
Consigliere Pascale:
INTERPELLANZA
La sezione valdostana dell'Ente Nazionale Sordomuti ha più
volte prospettato le esigenze della categoria, che in altre Regioni
hanno già trovato una pronta ed adeguata risposta da parte
dell'Ente pubblico.
L'Associazione dispone attualmente solo di un esiguo
contributo nazionale che viene utilizzato per una sede sociale già
di per se troppo angusta per tutta la categoria (circa 150
sordomuti in Valle). Mancano le strutture che possano agevolare la
comunicazione fra gli aderenti e tra questi ed il mondo degli
udenti; mancano i mezzi finanziari che possano consentire di
assumere iniziative culturali o sportive, tali da far uscire questa
categoria dalla sua emarginazione.
Vi e poi il delicato problema dell'assoluta impossibilità di
queste persone di comunicare con gli udenti se non attraverso un
interprete che li accompagni a seconda dei loro bisogni;
l'associazione non può permettersi la spesa di un collaboratore
fisso e in altre regioni il problema e stato risolto attraverso il
distacco di un dipendente dell'Ente pubblico in grado di assicurare
questa indispensabile funzione.
Tenuto conto della particolarità di questa categoria e dei
problemi connessi e della sensibilità doverosa da parte dell'Ente
pubblico, sensibilità già altre volte dimostrata nei confronti di
ogni sorta di emarginazione, il sottoscritto Consigliere
regionale
INTERPELLA
l'Assessore alla Sanità ed Assistenza Sociale al fine di
conoscere se e quali iniziative intende assumere per venire
incontro alle esigenze di questa categoria.
PRESIDENTE:
Ha chiesto di parlare il Consigliere Pascale,
ne ha facoltà.
PASCALE - (P.S.I.):
Questa interpellanza vuole essere un
primo approccio ai problemi di una categoria speciale, quella dei
silenziosi - come amano chiamarsi - che è piuttosto cospicua, (ci
sono circa 150 sordomuti in Valle).
Questi sordomuti, per quanto possano essere già inseriti nel
mondo del lavoro, costituiscono pur sempre un mondo a sè per la
difficoltà che hanno di comunicare con gli altri, o meglio per la
loro assoluta impossibilità di farlo; proprio per questo, forse,
hanno maggior necessità di trovarsi fra di loro, di assumere delle
iniziative sportive o culturali che li facciano sentire utili alla
società.
Per fare questo c'è bisogno di strutture, di mezzi finanziari
che consentano di assumere tali iniziative. Mi pare però che il
problema più delicato sia proprio quello dell'interprete, perché
queste persone per tutte le loro necessità, anche di tipo
burocratico quando devono recarsi presso un Ente pubblico, presso
un ufficio, hanno bisogno di qualcuno che li accompagni e faccia da
interprete. L'Associazione, che in gran parte li rappresenta, non
ha la possibilità di avere un collaboratore fisso per seguirli in
queste necessità.
Mi pare che l'Associazione abbia già fatto un elenco ben preciso
di richieste alla Giunta, all'Assessore, riguardo a questi
problemi; volevo sapere dall'Assessore competente se ha già assunto
iniziative, o se intende assumerne, per venire incontro a questi
problemi.
PRESIDENTE:
Ha chiesto di parlare l'Assessore alla Sanità
ed Assistenza Sociale Marcoz, ne ha facoltà.
MARCOZ - (U.V.):
Conosco molto bene questi problemi, in
primo luogo perché ho già avuto diversi incontri con i responsabili
dell'Ente nazionale sordomuti locale, ed in più ho amici di
infanzia che hanno questo gravissimo handicap, quindi li stiamo
seguendo molto da vicino.
Mi è difficile, anche in veste di Assessore, scindere e fare una
diversa valutazione fra tutti i vari casi che si prospettano in
questo momento, cioè se privilegiare i sordomuti, oppure i ciechi,
oppure i paraplegici, oppure gli handicappati psichici.
Credo che questo sia un discorso da farsi considerando
globalmente il difficile problema delle categorie che hanno delle
menomazioni; in più, in base anche alla legge nazionale n. 616,
queste categorie che prima avevano una veste giuridica adesso non
l'hanno più, perché è stata loro tolta, tanto che attualmente non
hanno neanche una veste privata ed anche il loro statuto è stato
modificato.
Compete alla Regione, all'U.S.L. di venire incontro alle loro
esigenze; la prima cosa che abbiamo fatto, come Giunta, è venire
loro incontro dal lato finanziario, in modo da poter soddisfare le
esigenze minime di queste varie categorie.
Come Assessorato, dopo aver esaminato altre leggi, ad esempio
quella del Trentino e della Lombardia, le leggi della Sardegna e
della Sicilia (che ormai erano superate perché nel contempo sono
state apportate diverse modifiche anche per l'applicazione del
piano sanitario) abbiamo quasi ultimato la predisposizione di un
disegno di legge che porterò probabilmente in Giunta verso la metà
di questo mese, in modo che sia vagliato, quindi passerà all'esame
della Commissione consiliare competente.
Si tratta di una legge globale che prevede l'intervento completo
(quindi non settoriale) per tutte le categorie, e penso che a fine
mese si discuterà in Consiglio di questo disegno di legge che viene
in aiuto alle varie categorie di handicappati.
PRESIDENTE:
Ha chiesto di parlare il Consigliere Pascale,
ne ha facoltà.
PASCALE - (P.S.I.):
Mi dichiaro soddisfatto della
risposta dell'Assessore, visto che ci sarà quanto prima un disegno
di legge in materia.
