Classificazione
ENERGIA
Risparmio energetico e fonti alternative



Oggetto del Consiglio n. 3751 del 19 giugno 2024 - Resoconto
OGGETTO N. 3751/XVI - Interpellanza: "Realizzazione da parte
della "Eos Monte Rughe srl" di un parco eolico in
Sardegna".
Bertin (Presidente) -
Punto n. 26. Per l'illustrazione,
la consigliera Minelli ne ha facoltà.
Minelli (PCP) -
Quest'interpellanza riguarda il progetto
di un parco eolico che CVA vorrebbe realizzare in Sardegna e
necessita di una premessa per comprendere il contesto in cui si
colloca tale progetto.
La Sardegna, come sappiamo, è un'isola con ampie zone
scarsamente popolate, caratterizzate da molto vento; per questo, da
alcuni anni è partito quello che i sardi definiscono un vero e
proprio assalto da parte di varie società elettriche per installare
grandi pale con cui produrre energia eolica pulita, pregiata e
molto redditizia.
Attualmente ci sono in Sardegna 618 impianti eolici, fra grandi
e piccoli, con una potenza installata di 1.186 MW. Tanto per avere
un metro di paragone, l'unico impianto eolico che è presente nella
nostra regione è quello di Saint-Denis e ha una potenza di 2,5
MW.
A questi 618 impianti già esistenti se ne dovrebbero aggiungere
altre centinaia, perché tantissimi sono i progetti di nuovi campi
eolici già presentati alla Regione Sardegna o al Ministero
dell'ambiente per la procedura di valutazione di impatto
ambientale.
Questo cosiddetto assalto ha creato molte proteste, si sono
costituiti vari comitati, fra cui il Comitato sardo contro le
speculazioni energetiche.
La protesta però non è rivolta contro gli impianti per la
produzione di autoconsumo da parte di aziende o privati, e neanche
quelli necessari per il fabbisogno energetico dell'isola, ma è
rivolta a quegli impianti destinati puramente alla vendita di
energia fuori della Sardegna, che sono ovviamente finalizzati al
profitto e progettati in zone che non vengono considerate
idonee.
Questo tema dei campi eolici è stato anche molto dibattuto nella
campagna elettorale regionale per rinnovare il Consiglio e la nuova
Giunta della Sardegna, presieduta dalla presidente Todde, che si è
subito attivata approvando già a fine aprile un disegno di legge
regionale, che è stato scaricato in Giunta ed è attualmente
all'esame del Consiglio, per una moratoria di 18 mesi per tutti i
nuovi progetti di impianti in attesa di definire una condivisa
mappa delle aree idonee e di quelle non idonee ad ospitare tali
impianti.
È in questo contesto che si colloca l'iniziativa di CVA che,
tramite una sua controllata, la società EOS Monte Rughe S.r.l., il
2 maggio 2024 ha depositato al Ministero dell'ambiente, ai fini
della valutazione di impatto ambientale, un progetto per la
realizzazione nel nord della Sardegna di un parco eolico per
produzione di energia elettrica costituito da nove aerogeneratori
di potenza nominale di 7,2 MW cadauno per una potenza di picco di
64,8 MW di potenza.
Il progetto ha suscitato delle reazioni negative in Sardegna, di
cui si è fatta interprete l'Unione Sarda, che è il quotidiano più
antico e più diffuso nell'isola, che in un articolo inchiesta
firmato da Mauro Pili intitolato: "Schiaffo Valle d'Aosta, dalle
Alpi a Monte Rughe" e pubblicato il 27 maggio 2024, afferma tra le
altre cose: "Lo sbarco in terra sarda è silenzioso, come si
conviene a chi non è abituato nemmeno a bussare quando varca il
confine altrui. Eppure lì, in Valle d'Aosta, dovrebbero conoscere
come le loro montagne il significato dell'autonomia speciale, il
rispetto delle prerogative statutarie e costituzionali.
Evidentemente, invece, tra le cime innevate del confine
italo-svizzero quei principi sono a senso unico, valgono solo se si
tratta della Regione 'più alta' d'Italia mentre svaniscono quando
in ballo c'è la terra 'più isolata' del Mediterraneo. Non si sono
posti il problema: il 12 settembre dello scorso anno hanno fatto la
EOS Monte Rughe S.r.l., il grimaldello societario della Regione
Valle d'Aosta, congegnato per scardinare i promontori del centro
nord-occidentale dell'isola. Un'operazione sotto traccia, gestita
con i passi felpati di un elefante che pensava di passare
inosservato nelle stradine della Malvasia di Bosa, tra la valle dei
Nuraghi e le antiche terre del Montiferru".
Scrive ancora Pili: "Gli è andata male. Volevano passare
inosservati con la solita 'srl' da quattro soldi, per non indurre
sospetti, visto che ormai non si contano più 'i profittatori' del
vento di Sardegna, coloro che si celano dietro avventate e
mimetizzate società da 10 mila euro di capitale. Lo hanno fatto
anche loro, i signori della CVA-Eos, la società di fatto pubblica,
controllata niente meno che dalla Compagnia valdostana delle acque.
Il 2 maggio scorso hanno spalancato le porte del Ministero
dell'ambiente per violare i promontori del Montiferru con un
blitz
eolico. In realtà, in questi tre anni di assalto
quotidiano all'Isola dei Nuraghi si era assistito un po' di tutto,
dalle 'spianate' cinesi alle 'sarabande' americane, dal flamenco
eolico della Spagna alle incursioni tedesche; mai però una società
pubblica di proprietà di un'altra Regione, persino a Statuto
speciale, le Valle d'Aosta, aveva osato tanto".
Io ho letto queste parole che mi sono parse particolarmente dure
e devo dire che a me, personalmente, hanno anche creato imbarazzo,
in quanto componente di questo Consiglio, del Consiglio regionale
della Valle d'Aosta.
Faccio notare che l'autore dell'articolo dell'Unione Sarda non è
un giornalista di secondo piano, la firma è del caporedattore del
giornale, Mauro Pili, che in passato è stato Presidente della
Regione Autonoma della Sardegna e parlamentare.
Le critiche del quotidiano sardo sono state rese note in Valle
d'Aosta anche da un servizio del TG3 regionale e sono state anche
oggetto di una presa di posizione critica da parte di Orgueuil
valdôtain, una delle componenti che pare faccia, anzi, dovrei dire
forse faceva parte della cosiddetta
réunion
.
L'aspetto eclatante dell'operazione, però, è costituito dal
fatto che viene considerato un tentativo di speculazione sgradito
ai sardi, promosso non da una società privata, ma da una società
pubblica, di totale proprietà della Regione Valle d'Aosta.
Il 6 giugno scorso, rispondendo in Consiglio al
question
time
del nostro gruppo consiliare, il Presidente della Regione
ha fatto due affermazioni, che a me sono parse molto
contraddittorie: infatti ha ripetuto ancora una volta il ritornello
che la Regione non è in grado di controllare l'operato di CVA, di
fare quest'azione di controllo di una società che è pubblica al
100%, di proprietà della Regione, di cui la Giunta regionale
provvede a designare il Presidente, l'Amministratore delegato, il
Consiglio di amministrazione. Poi, contemporaneamente, però, il
Presidente ha fatto degli apprezzamenti, degli elogi sull'operato
di CVA che è stata definita "Società seria ed affidabile che
sviluppa i propri progetti nel rispetto delle leggi vigenti e dei
territori interessati".
Allora, a questo punto, se così è, se CVA rispetta le leggi,
immagino che forse potrà anche dover pensare di ritirare quel
progetto perché il Consiglio regionale sardo sta per approvare una
moratoria di 18 mesi per nuovi campi eolici.
Comunque, vedremo cosa succederà, ma intanto con l'interpellanza
noi chiediamo di conoscere con quali finalità è stata creata Eos
Monte Rughe srl e chi sono gli amministratori della società, se la
Giunta regionale e Finaosta erano state informate dell'esistenza
del progetto di campo eolico in Sardegna prima del deposito al
Ministero dell'ambiente per la procedura di VIA, se CVA ha
provveduto ad acquisire preventivamente il parere dei Comuni sardi
territorialmente interessati al progetto di Eos Monte Rughe srl ed
infine come intende comportarsi la Giunta regionale viste le
critiche che coinvolgono direttamente la Regione Valle d'Aosta e
Finaosta, in particolare - qui di nuovo il termine che forse non
piacerà - quali interlocuzioni ci sono finora state con la
Presidente della Regione autonoma della Sardegna.
Immaginiamo infatti che per lo meno uno scambio di
mail
o
di lettere potrebbe esserci e vorremmo quindi conoscerne il
contenuto.
Presidente -
Per la risposta, il Presidente della
Regione.
Testolin (UV) -
Intanto una certezza: quella che la
réunion
si è chiusa domenica. Visto che ha fatto delle
affermazioni, io rispondo anche su quelle.
Poi ci tenevo a ricordarlo, se forse non lo abbiamo ancora
detto, che la Regione e Finaosta non esercitano, ai sensi della
normativa vigente, alcun potere di direzione e coordinamento nei
confronti di CVA che, pertanto, ha piena ed incondizionata
autonomia gestionale e non è soggetta ad alcuna ingerenza da parte
dei sopracitati enti.
CVA sottolinea, come peraltro la cosa è pienamente nota, dato
che avete avuto modo di conoscere i contenuti del parere reso dal
professor
omissis
e dal professor
omissis
, voluto dal Consiglio di amministrazione di
CVA per confutare le affermazioni supportate dal parere legale da
voi ottenuto e che CVA non riteneva condivisibile, e ribadisce,
come forse è ancora il caso di ricordare, che la tesi per cui CVA
sarebbe invece soggetta a direzione e coordinamento, sarebbe in
palese violazione peraltro della legge regionale 20/2016 e
violerebbe l'autonomia gestionale della società con tutte le
relative potenziali e negative conseguenze per il suo futuro, in
particolare in vista dell'eventuale indizione delle procedure di
gara per l'affidamento delle concessioni idroelettriche regionali
per cui verrebbe minata l'indispensabile condizione di terzietà che
deve necessariamente caratterizzare i rapporti tra concorrenti e
l'Amministrazione pubblica che gestisce in qualità di stazione
appaltante e che, laddove assente, giustifica il ricorso al Giudice
amministrativo affinché accerti la violazione del principio di
derivazione nazionale ed eurounitaria della
par
condicio
.
Pertanto, proliferare le richieste di informazioni su aspetti
che attengono esclusivamente all'autonomia gestoria di CVA potrebbe
potenzialmente ingenerare la convinzione presso altri soggetti,
magari controinteressati, che l'autonomia manageriale sia
gravemente condizionata dall'intervento pubblico. Cosa che in
realtà non è.
Per non tacere, peraltro, che le modalità con cui vengono
formulate le richieste, si appalesa potenzialmente ad ingenerare il
falso convincimento comune per cui CVA operi in spregio ai principi
di trasparenza e limiti della legalità.
Venendo invece alle domande, rispondendo alla prima, con quali
finalità è stata creata Eos Monte Rughe S.r.l. e chi sono le
Amministrazioni della società, il nome dei relativi amministratori
e le finalità per le quali è stata creata la Eos Monte Rughe S.r.l.
sono informazioni pubbliche, agevolmente reperibili dalla visura
camerale della società e che comunque, alla produzione di energia
elettrica a mezzo di impianti di generazione di fonti rinnovabili e
allo studio la progettazione e la realizzazione dei diritti di
impianti, il Presidente del CdA è Argirò, lo dice lo stesso sito
della CVA.
Per la seconda domanda, se la Giunta regionale e Finaosta erano
state informate sull'esistenza del progetto in Sardegna prima del
deposito al Ministero dell'ambiente per la procedura di VIA, tale
procedura non era prevista né vi erano motivazioni per cui la CVA
avesse dovuto informare preventivamente la Regione e Finaosta, del
progetto eolico presentato da CVA.
Per quanto riguarda la terza richiesta, se CVA ha provveduto ad
acquisire preventivamente il parere dei Comuni sardi
territorialmente interessati al progetto Eos Monte Rughe S.r.l., la
risposta è già stata sostanzialmente fornita nello scorso
Consiglio, informando che il progetto è nella fase di valutazione
di impatto ambientale nell'ambito della quale qualsiasi potenziale
interessato, vedi i Comuni, alla tutela del patrimonio
archeologico, paesaggistico, naturale, eccetera, nel sito
individuato, può presentare osservazioni e contribuire, laddove
ritenuto necessario, al rigetto del progetto stesso.
Per quanto riguarda la quarta domanda, come intende comportarsi
la Giunta regionale viste le critiche che coinvolgono direttamente
la Regione Valle d'Aosta, in particolare le interlocuzioni fino ad
ora con la Presidente della Regione autonoma Sardegna. Come già
detto le critiche ci sembrano ingiustificate, nel senso che CVA ha
agito nell'ambito della legislazione vigente in tutta trasparenza,
per cui chi sia l'azionista della società non dovrebbe essere così
rilevante, come peraltro immagino avvenga quando i progetti in
Sardegna o altrove sono di ENEL o di IREN.
Sono certo che saprete chi sono gli azionisti di questa società
e basta una semplice ricerca su internet per verificare consistenze
e collocazione dei rispettivi impianti eolici e/o fotovoltaici.
Presidente -
Per la replica, la consigliera Minelli ha
facoltà di intervenire.
Minelli (PCP) -
Non torno sulla questione della
réunion
realizzata
in itinere
, quello che non è stato
rilevato da lei è se questo gruppo di cui ho fatto menzione c'è o
non c'è, ma questa è un'altra questione.
Mi interessa di più rimanere nei termini dell'interpellanza.
Io sono basita, non tanto dal fatto che lei ripeta ancora una
volta che non c'è il potere di controllo e di direzione della
Regione su CVA, sono basita dal fatto che lei dica che non è
importante chi sia l'azionista unico della società, lei dice che
non è rilevante. Ma come non è rilevante? Questa è una società
pubblica della nostra Regione che sta facendo un'operazione
giudicata da un'altra Regione assolutamente negativa, una Regine
autonoma come la nostra, con cui ci sono stati dei rapporti, e
questo è ininfluente? Io la ritengo una cosa che non si può nemmeno
sentire.
Lei ha fatto riferimento anche al parere
omissis
,
di questo parere prima o poi bisognerà discuterne e prenderne atto
perché personalmente ritengo che quel parere sia molto blando,
molto debole e forse bisognerebbe andare ad esaminarlo, magari ci
sarà la possibilità di farlo.
Lei dice: "Il proliferare di richieste di informazioni su CVA
potrebbe generare dei problemi per quello che riguarda poi anche la
questione delle concessioni", ma questa è una società pubblica, ma
a chi dobbiamo andare a chiedere le informazioni se non alla
Regione che è proprietaria di CVA?
Presidente, noi riteniamo che CVA, per come è stata concepita e
realizzata, rappresenti un patrimonio pubblico, una risorsa per
tutta la comunità, un bene comune, e quindi noi non possiamo
condividere molti aspetti dell'attuale gestione della società, di
cui è la Giunta ad avere individuato e designato il Consiglio di
Amministrazione, l'Amministratore delegato e via di questo
passo.
Nel piano strategico 2023-2027 che abbiamo chiesto di esaminare
in Commissione, ci sono delle scelte che non condividiamo, e a
proposito di quell'approfondimento, come dicevo ieri in
Commissione, non mi è neanche stata data risposta dal Presidente,
bisognerà arrivare alla conclusione.
Noi non condividiamo quell'interpretazione giuridica a cui lei
ha fatto riferimento, cioè - lo dice anche il parere - essendosi
dotata CVA di uno strumento quotato in borsa, è esonerata dal
rispetto della normativa regionale sulle società partecipate e
dalle regole sulla trasparenza societaria.
Noi riteniamo assurdo che la Regione e Finaosta rinuncino ad
orientare l'attività di CVA ed evidenziamo l'assenza anche nel
piano strategico di un progetto robusto e preciso di transizione
ecologica ed energetica per la Valle d'Aosta, e non per il resto
d'Italia.
Ci sono altri elementi su cui siamo stati critici che riguardano
il piano, la politica tariffaria; abbiamo fatto un'azione insistita
che ha dato anche origine a qualche aggiustamento, ma poi siamo
adesso sorpresi dalla proliferazione di società di derivazione di
CVA, della moltiplicazione dei Consigli di amministrazione, dei
compensi degli amministratori, e soprattutto non possiamo fare a
meno di esprimere preoccupazione e - come ho detto prima anche
nell'illustrazione - imbarazzo per delle operazioni come quella che
si sta tentando in Sardegna, che è ritenuta speculativa da molti
cittadini.
Lei dice che è una cosa normale, non c'è bisogno di aver
acquisito il parere dei Comuni sardi perché il progetto è
all'attenzione del Ministero e le critiche che sono state fatte
sono ingiustificate. Io sono andata sul sito del Ministero, della
valutazione di impatto ambientale del Ministero, e ci sono decine
di osservazioni che sono fatte da singoli cittadini, ci sono i
cittadini di Sindia che dicono: "Non è stata messa in atto alcuna
procedura di consultazione e nemmeno di informazione pubblica
rivolta alla cittadinanza", ci sono associazioni di vario tipo, ci
sono le osservazioni dei medici dell'ISDE, i medici per l'ambiente,
che contestano la cosa, ma soprattutto c'è il Comune di Macomer che
prende posizione. E poi c'è anche la conclusione della Direzione
generale dell'Assessorato della difesa dell'ambiente. Vi prego di
notare come si chiama in Sardegna l'Assessorato all'ambiente:
Assessorato della difesa dell'ambiente.
Che cosa dice la Direzione generale di quest'Assessorato?
Esprime parere negativo relativamente all'intervento in esame, a
causa degli elementi di impatto evidenziati, non mitigabili e di
magnitudo eccessivamente elevata rispetto alla capacità di
assorbimento dei distretti da parte del contesto territoriale.
Ora, se tutto questo va bene, se la Regione su questo non ha
niente da dire, a me sembra che non sia così. Noi crediamo che ci
siano tante persone in Valle d'Aosta che condividono invece la
visione che abbiamo noi di CVA, che deve essere bene comune e non
come azienda che, come primo obiettivo, ha quello di andare avanti
e di essere protagonista sul mercato.
Presidente -
Con questo punto all'ordine del giorno, si
interrompono per la giornata di oggi i lavori del Consiglio
regionale, che riprenderanno domani alle ore 09:00.
---
La seduta termina alle ore 20:14.
