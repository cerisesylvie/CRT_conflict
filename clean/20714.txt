Classificazione
ATTIVITÀ CULTURALI
SPORT E TEMPO LIBERO



Oggetto del Consiglio n. 748 del 28 luglio 2004 - Resoconto
OGGETTO N. 748/XII - Destinazione di un'area verde nel Comune di
Villeneuve ad attività sportive ricreative e socio-culturali.
(Interrogazione)
Interrogazione
Richiamata la deliberazione della Giunta regionale n. 1884,
del 7 giugno 2004, che stabilisce la cessione in comodato al Comune
di Villeneuve di un'area sita nel territorio del Comune stesso, in
località Chavonne, al fine di destinarlo ad area verde per lo
svolgimento di attività sportive ricreative e
socio-culturali;
Sottolineato che il deliberato revoca un precedente
provvedimento a suo tempo approvato a favore del Circolo Culturale
Sportivo Cogne Aosta, che per anni ha potuto usufruire dell'area in
oggetto;
Considerato l'impegno positivo fin qui svolto dal Circolo
Culturale Sportivo Cogne in tutte le sue attività;
I sottoscritti Consiglieri regionali
Interrogano
La Giunta regionale per sapere:
1. se la decisione assunta sia stata adottata tenendo in
debita considerazione le istanze provenienti dal C.C.S.
Cogne;
2. se, a tal proposito, è stata ipotizzata la possibilità di
conservare allo stesso Circolo l'utilizzo di una parte dell'area in
questione;
3. se esiste un progetto dettagliato di utilizzo dell'area,
da parte del Comune di Villeneuve, tale da considerare la decisione
assunta, mediante la delibera richiamata in premessa, veramente
migliorativa ai fini di un più ottimale utilizzo dell'area
interessata.
F.to: Lanièce - Stacchetti - Comé - Viérin Marco
Président - La parole à l'Assesseur au budget, aux finances, à
la programmation et aux participations régionales,
Marguerettaz.
Marguerettaz (UV) - Nell'interrogazione si chiede
"se la
decisione assunta dalla Giunta sia stata adottata tenendo in debita
considerazione le istanze provenienti dal "CCS Cogne""
. Mi
corre l'obbligo di fare una ricostruzione. L'area di Chavonne sita
nel Comune di Villeneuve non è mai stata affidata e non ha mai
fatto oggetto di un contratto di comodato fra la Regione e il
"CCS", nel senso che già nel 1995 vi era un contratto di comodato
tra l'Amministrazione regionale e il Comune di Villeneuve, il quale
a sua volta concedeva e sottoscriveva una convenzione con il "CCS"
per la gestione dell'area, quindi l'apprezzamento sull'utilizzo
dell'area da parte del "CCS" era un apprezzamento del comune.
All'atto del rinnovo della precedente convenzione vi era stato,
nella precedente legislatura, un quadro che aveva visto attorno ad
un tavolo il comune, l'Amministrazione regionale e il "CCS" e altri
attori per l'utilizzo dell'area. Allora vi fu un accordo che, in
realtà, durò abbastanza poco perché venne meno quella situazione
che sembrava soddisfare tutti e già nel corso dell'ultima parte
della legislatura era svanito. Ho all'interno della corrispondenza
ancora una lettera del Presidente della Regione, Louvin, del 29
maggio 2003, in cui si constatava un utilizzo dell'area non
coerente con quanto si era concordato, perché l'area di Chavonne
avrebbe dovuto essere un'area destinata a tutti e quindi con un
pubblico accesso e questo contrastava con la vecchia formulazione
di convenzione che esisteva fra il Comune di Villeneuve e il "CCS",
tanto che la precedente convenzione riportava in modo esplicito
all'articolo 13:
"l'accesso all'intera area, fatta eccezione per
i campi di gioco, dovrà essere libero al pubblico nei giorni di cui
all'articolo 6, negli altri giorni l'area sarà riservata al "CCS
Cogne" e agli abitanti del Comune di Villeneuve"
. Questo tipo
di convenzione fa emergere un utilizzo privatistico, ancorché di
un'associazione, di un'area che il Comune di Villeneuve intende, a
differenza del passato, destinare ad area pubblica. Il termine
"area pubblica" ovviamente non è interpretabile, è un'area in cui
tutti possono entrare e in cui solo il titolare dell'area dovrà
rispondere anche dal punto di vista assicurativo e civilistico di
eventuali problemi.
Rispetto a tale ricostruzione dei fatti, le esigenze del "CCS
Cogne" non sono state disconosciute, nel senso che con questa nuova
modalità che il Comune di Villeneuve vuole adottare per l'utilizzo
dell'area... e all'uopo, oltre a sottoscrivere il comodato, ha
approvato in consiglio comunale un regolamento per l'utilizzo del
Parco Chavonne, tutti coloro che vi hanno interesse possono
accedere, ivi compreso il "CCS". In modo particolare il "CCS" -
questo era stato l'impegno che i rappresentanti della Giunta si
erano presi - avrebbe potuto concordare con il comune, all'inizio
della stagione, un calendario e quindi una previsione di tutta una
serie di date, per poter sviluppare l'attività propria del circolo
ricreativo. Sicuramente rispetto al passato il "CCS" quindi non
sarebbe stato il gestore, per essere pratici il taglio dell'erba,
la cura, l'irrigazione, tutto questo non sarebbe più ricaduto sotto
le competenze del "CCS Cogne", ma sarebbe stato un onere a carico
del comune, senza però precludere assolutamente la possibilità del
"circolo Cogne" di utilizzarlo, compatibilmente con tutti gli altri
utilizzi.
In risposta alla seconda domanda:
"se, a tal proposito, è
stata ipotizzata la possibilità di conservare allo stesso Circolo
l'utilizzo di una parte dell'area in questione"
, dico
ovviamente "no", ma se è vero questo, è anche vero che, vista
l'attività svolta nel passato e avendo il "circolo Cogne" delle
attrezzature idonee allo svolgimento di questa attività, era stata
prevista la possibilità - tutta da verificare - di ipotizzare dei
ricoveri dove poter detenere queste attrezzature, che, in caso di
necessità, avrebbero potuto essere utilizzate all'interno dell'area
di Chavonne. Se la domanda è stata posta per sapere se vi è un'area
in utilizzo esclusivo, rispondo "no"; se è stata posta per sapere
se sono previsti degli spazi che possono permettere il ricovero di
attrezzature, questo non è scritto in convenzione, ma è un qualcosa
su cui i vari attori avevano dato una disponibilità.
Si chiede:
"se esiste un progetto dettagliato di utilizzo
dell'area, da parte del Comune di Villeneuve, tale da considerare
la decisione assunta, mediante la deliberazione richiamata in
premessa, veramente migliorativa ai fini di un più ottimale
utilizzo dell'area interessata"
. A questo riguardo mi corre
l'obbligo di ricordare che tale tipo di deliberazione è stato
assunto successivamente ad una riunione che ha visto la
partecipazione del Comune di Villeneuve e della Regione in data 7
aprile 2004, in cui, da un lato, emergevano le necessità
dell'Amministrazione regionale, che in quell'area ancora svolge
delle attività - in particolare l'Assessorato dell'agricoltura e
l'Assessorato dell'industria per il tramite delle società che
svolgono attività formativa -; dall'altro, vi era il Comune di
Villeneuve, che su quell'area ha un progetto che nel verbale è
stato così sintetizzato:
"da destinare al potenziamento e alla
valorizzazione di un polo sportivo ricreativo, anche attraverso la
realizzazione di strutture di tipo sociale e turistico; parte
dell'area di cui sopra dovrà essere destinata all'insediamento di
un consorzio artigiani, secondo le forme previste dalla normativa
vigente"
.
" Da questo tipo di accordo il Comune di
Villeneuve intende valorizzare quell'area con un accesso pubblico,
che dovrà svolgere una funzione di polo sociale,
turistico-sportivo; per contro dovrà sviluppare, per dare spazio a
tutta una serie di necessità locali, ad un polo artigianale
produttivo, che dovrebbe dare una risposta a delle richieste che
pervengono continuamente e che sono pervenute anche
all'Assessorato, perché, nelle more di questa definizione, l'area è
regionale; questo potrebbe essere per il Comune di Villeneuve un
momento di sviluppo e di crescita.
Rispetto alla domanda, per sintetizzare: nessuna preclusione al
"CCS", ma se volete rispetto a prima un'estensione dell'utilizzo
sia alle associazioni - anche al "CCS" -, sia al singolo cittadino
che vuole accedervi, dal punto di vista delle strutture e delle
aree riservate la possibilità di immaginare dei ricoveri ad hoc per
questo tipo di associazione se concordato... infine un piano
sistematico di tutta l'area dove, insieme alle esigenze risolte
precedentemente (attività socio-sportive, turistiche) vi sia una
programmazione dal punto di vista delle attività produttive.
Président - La parole au Conseiller Lanièce.
Lanièce (SA) - Prendiamo atto della risposta che ci ha fornito
l'Assessore. Questa iniziativa è stata presentata proprio perché
sollecitati dalle preoccupazioni che erano presenti all'interno del
"Circolo CCS Cogne" in merito alla destinazione dell'area di
Chavonne. Dall'intervento dell'Assessore prendiamo atto che la
scelta è stata quella di dare in comodato l'intera area al Comune
di Villeneuve, senza però garantire la possibilità di utilizzo di
una parte dell'area al Circolo: perché se è vero quello che dice
l'Assessore che questo non osta, è altrettanto vero che l'Assessore
nel suo intervento ha sempre parlato al condizionale, mentre io
penso che si poteva inserire nel comodato, che non so se sia stato
già siglato, una clausola che prevedesse la possibilità di
concedere al Circolo, in base ad un programma annuale presentato
dallo stesso "CCS Cogne" al comune, l'utilizzo dell'area. Se questo
non è scritto, diventa difficile rivendicare una sorta di diritto,
perché sappiamo benissimo che, quando le cose sono scritte, si
possono discutere e si possono far accettare, altrimenti si tratta
solo di impegni verbali che, a seconda dei rapporti, che possono
essere più o meno favorevoli fra comune e Circolo, rischiano di non
poter essere messi in pratica. Questo manca all'interno del
comodato ed è la cosa che più fa preoccupare il Circolo stesso,
perché si può capire la scelta dell'Amministrazione di darlo al
comune e di renderlo aperto a tutti, ma se di fatto non si
inserisce una piccola clausola che ne permetta l'utilizzo a chi
fino a questi anni ha gestito l'area, portandovi dei miglioramenti,
cercando di farvi affluire numerose persone... perché sappiamo bene
che ogni anno da 10 anni a questa parte vi sono delle
manifestazioni anche di livello internazionale, si può presumere
che le rivendicazioni restino solo sulla carta e non possano
trovare seguito.
Di questo problema fra l'altro sono anni che se ne discute: nel
2002 era pervenuta in Consiglio una petizione con la quale 1.390
cittadini chiedevano di mantenere l'utilizzo di una parte dell'area
di Chavonne al "CCS Cogne", Circolo che ha dimostrato, in più di 50
anni di attività, di avere un ruolo importante come funzione
sociale nel creare manifestazioni, nel portare avanti attività
ricreative, culturali e sportive, e penso che sia giusto
riconoscere ciò che ha fatto finora. L'inserimento di una piccola
clausola all'interno del comodato quindi poteva essere un modo
corretto da parte del Governo per riconoscere questa attività,
invece, stando così le cose, questo riconoscimento è solo verbale
e, come tutti sappiamo, le cose poi vengono interpretate a seconda
di come uno le vuole interpretare.
L'Assessore nel suo intervento all'inizio diceva che mai e poi
mai l'area Chavonne era stata affidata in comodato, ma nella
deliberazione con cui viene deliberato il comodato, nella terza
riga si dice proprio che il 30 aprile 2004 è scaduto il contratto
di comodato stipulato in data 19 maggio 1995 con il "CCS Cogne". A
questo punto o quello che dice l'Assessore non è corretto, oppure
bisogna correggere la deliberazione, perché qui si dice che una
parte di quest'area, denominata "laghetto di Chavonne", era stata
data in comodato al "CCS Cogne" nel 1995.
Per concludere, una prima dimostrazione di interesse del Governo
e del Comune di Villeneuve nei confronti del Circolo sarebbe quella
di permettere lo svolgimento di una prossima manifestazione dei
campeggiatori, che si svolgerà ad agosto, per dimostrare che vi è
la volontà di mettere in pratica quanto l'Assessore ha detto a
parole, cioè la disponibilità di far utilizzare l'area anche al
Circolo, anche se non prevista in comodato; una seconda è quella di
provare ad inserire con la modifica del comodato il fatto che ogni
anno, a seguito della presentazione di un calendario da parte del
Circolo, si possa garantire la possibilità di far svolgere in
quest'area delle manifestazioni create ed organizzate dal "CCS
Cogne", che, mi ripeto, in questi anni ha dimostrato con la sua
attività di organizzare delle manifestazioni interessanti dal punto
di vista culturale, ricreativo e sportivo.
Presidente - Con la trattazione del punto n. 12 possiamo
sospendere i nostri lavori per la mattinata.
La seduta è tolta.
---
La séance se termine à 12 heures 56.
