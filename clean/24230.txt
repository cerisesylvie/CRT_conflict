Classificazione
ASSISTENZA SOCIALE
Disabili
LAVORO



Oggetto del Consiglio n. 3195 del 9 gennaio 2008 - Resoconto
OGGETTO N. 3195/XII - Interrogazione: "Collocamento
obbligatorio di invalidi nelle strutture private e pubbliche della
regione".
Interrogazione
Ricordato che le persone, cui sia stata riconosciuta
un'invalidità lavorativa maggiore del 45%, hanno diritto al
collocamento obbligatorio e che i datori di lavoro, pubblici e
privati, sono tenuti ad assumere determinate percentuali di questi
lavoratori, a pena di sanzioni pecuniarie;
Constatato che presso gli Uffici del Lavoro sono presenti
liste di centinaia di invalidi del lavoro in attesa di occupazione
attraverso la procedura sopra menzionata e che taluni di questi
lavoratori sono in attesa da più anni;
Ricordato come la Regione Valle d'Aosta, direttamente o
tramite gli Enti, Associazioni, Fondazioni, Società ed Agenzie da
essa controllate, è responsabile di una quota rilevante
dell'occupazione regionale e quindi, proporzionalmente, anche di
quella degli invalidi del lavoro;
i sottoscritti Consiglieri regionali
Interrogano
la Giunta regionale per conoscere:
1) quanti siano gli invalidi in forza all'Amministrazione
regionale e a tutte le sue partecipate e quanti siano i posti
disponibili per mancato raggiungimento delle quote previste dalla
legge;
2) quali siano i dati corrispondenti del settore
privato;
3) quali motivazioni impediscano la riduzione della lista del
collocamento obbligatorio e dei tempi di attesa.
F.to: Sandri - Fontana Carmela
Presidente
- La parola al Presidente della Regione,
Caveri.
Caveri (UV)
- Caro collega Sandri, lei "ci tira sempre le
orecchie", per una volta mi dia la soddisfazione di segnalare che
gli interroganti non erano in aula. Come è noto, la competenza in
materia di collocamento mirato delle persone disabili è stata
trasferita dal Ministero del lavoro alla Regione, in particolare
alla Direzione Agenzia regionale del lavoro, Centro per il diritto
al lavoro dei disabili e degli svantaggiati nell'ottobre 2005. Nel
trasferimento delle competenze il Ministero non è riuscito ad
accompagnare la documentazione con adeguati supporti informatizzati
e con un'informazione completa sullo stato di applicazione della
legge n. 68/1999, che disciplina il collocamento mirato delle
persone disabili, con particolare riferimento alla situazione delle
scoperture e dei disabili in forza presso le singole aziende. A
decorrere dal 2006, contrastando questa sciatteria dello Stato, il
servizio competente si è progressivamente dotato di un sistema di
rilevazione che, facendo uso degli strumenti informatizzati, ha
consentito, da un lato, di conoscere, dall'altro, di incentivare i
processi di integrazione lavorativa delle persone disabili. Si
coglie l'occasione di questa interrogazione per segnalare che già
nel gennaio 2007 le aziende hanno avuto la possibilità di adempiere
all'obbligo di trasmissione di un prospetto informativo mediante il
supporto informatico.
Per quanto concerne la scadenza fissata al 31 gennaio 2008, data
con la quale si potranno avere ulteriori aggiornamenti sul numero
di disabili inseriti al lavoro nelle quote d'obbligo del
collocamento mirato, il servizio ha reso disponibile un servizio
"on line" denominato "Diritto al lavoro web", con il quale le
aziende pubbliche e private, tenute al rispetto degli obblighi di
cui alla legge n. 68/1999, potranno comunicare il numero
complessivo dei lavoratori in forza e il numero e il nominativo dei
disabili in forza, nonché le eventuali scoperture.
Per quanto concerne i quesiti posti, nonostante gli stessi
facciano in maniera errata riferimento agli invalidi del lavoro, si
è dato per scontato che fossero interessati a conoscere la
situazione complessiva dei beneficiari del collocamento mirato e
non di quella minuscola parte di iscritti rappresentati dai citati
invalidi del lavoro: abbiamo immaginato che fossero gli invalidi
che vi interessavano. È infatti opportuno precisare che alla data
del 7 gennaio 2008 risultano iscritti alle liste di collocamento
mirato solo 9 invalidi del lavoro e non come dite voi centinaia di
invalidi del lavoro. Ben diversa è la situazione se si guarda
all'intero elenco degli iscritti che alla stessa data risulta così
formato: 489 iscritti al collocamento mirato, 97 si sono dichiarati
momentaneamente non interessati ai servizi del collocamento mirato,
in altre parole la loro iscrizione è stata finalizzata unicamente a
percepire la pensione di invalidità. Il totale degli iscritti
risulta così suddiviso: 474 invalidi civili, di cui 97 non
interessati al supporto del collocamento, 9 invalidi del lavoro, 6
appartenenti alle cosiddette "categorie protette": orfani, coniugi
superstiti, tutte le solite cose.
Venendo alla richiesta che tende a conoscere il numero degli
invalidi in forza all'Amministrazione regionale, si segnala quanto
segue: 230 disabili in forza, in percentuale pari al 10,51% della
base di computo, che è data dal calcolo totale dei dipendenti dal
quale vanno sottratti i dirigenti scorporati part time,
l'Amministrazione regionale non solo ha assolto l'obbligo, ma ha in
forza 77 lavoratori disabili che eccedono la quota d'obbligo.
Complessivamente al 31 dicembre 2006 presso le aziende operanti in
Valle d'Aosta risultavano invece assunti 949 lavoratori ai sensi
del collocamento mirato, di cui 101 lavoratori appartenenti alle
categorie protette e 848 disabili. Per quanto riguarda i lavoratori
disabili, essi risultano così distribuiti: 454 in aziende private,
di cui 111 lavoratori assunti in aziende a partecipazione diretta
della Regione o partecipazione indiretta per tramite di "Finaosta"
gestione speciale, 394 presso enti pubblici.
Per quanto riguarda i dati relativi alle scoperture, risultano
ad oggi da effettuare 32 assunzioni di disabili presso le aziende
private, di queste 12 sono interne alle convenzioni e pertanto
programmate con tempi precisi, mentre 20 sono in fase di
definizione a cura del servizio competente. Le darò poi l'elenco. A
questi andrebbero aggiunti 38 posti di lavoro, che rappresentano
gli obblighi delle aziende "Atos" e "Olivetti Jet" (18 e 20), che,
a causa della crisi aziendale che stanno attraversando, vedono
sospesi gli obblighi di cui alla legge n. 68/1999. Non vi sono
assunzioni di disabili da effettuare per scopertura presso le
aziende a partecipazione diretta RAVA o a partecipazione indiretta
per tramite di "Finaosta" gestione speciale. Vi sono poi le
scoperture degli enti pubblici: 25 posti di cui 17 previsti in
convenzione, quindi programmate, mentre i restanti 8 sono dati da
scoperture dei servizi periferici di vari Ministeri.
Per rispondere alla terza domanda, è assolutamente necessario
riflettere sui dati esposti. Sull'intero territorio della Regione
vi sono 949 disabili assunti a copertura degli obblighi previsti
dalla legge, 57 sono i posti di lavoro di cui 29 programmati con
convenzione, quindi solo parzialmente disponibili nell'immediato,
riservati ai disabili e non ancora coperti; 386 sono i disabili
iscritti alle liste di collocamento mirato ed interessati a trovare
un'occupazione. Se a questi dati aggiungiamo l'informazione circa
il numero di disabili che richiedono l'iscrizione al collocamento
mirato, una media di 186 disabili annui, nonché un dato riguardante
le movimentazioni, una media di 167 all'anno di cui solo una media
di 72 a copertura degli obblighi di legge, pare già evidente come
la questione dell'inserimento lavorativo dei disabili non possa
essere affrontata nella nostra Regione, caratterizzata da realtà
aziendali molto piccole e quindi da un numero esiguo di imprese
sottoposte all'obbligo di assunzione di personale disabile, lei sa
che esiste questo numero minimo di 15 dipendenti, tale situazione
non può essere risolta con la sola leva della legge in materia di
collocamento mirato. Se aggiungiamo poi all'informazione di cui
sopra alcuni dati riguardanti le caratteristiche degli iscritti...
primo, la distribuzione degli iscritti per percentuale di
invalidità, 13 iscritti hanno percentuale inferiore al 46%, si
tratta di invalidi del lavoro appartenenti alle cosiddette
"categorie protette", sordomuti o ciechi, quindi lavoratori con un
sistema di percentualizzazione diversa dal sistema che determina
l'invalidità civile; 181 iscritti presentano un'invalidità civile
fra il 46% e il 66%; 56 fra il 67% e il 73%; 239 presentano
un'invalidità compresa fra il 74% e il 100%; oltre il 60% degli
iscritti possiede un'invalidità superiore al 67% e purtroppo ben il
40% possiede un'invalidità di tipo psichico o sensoriale. Per quel
che riguarda la distribuzione in fascia di età, 52 sono fra i 18 e
i 29 anni, 176 fra 30 e 45 anni, 261 ultra 46enni, oltre il 53%
degli iscritti quindi presenta un'età superiore a 45 anni. La
distribuzione per titolo di studio: 18 iscritti sono privi di
titolo di studio, 106 hanno la licenza elementare, 271 la licenza
media, 26 diploma di qualifica, 60 diploma di maturità, 8 laureati.
L'80% degli iscritti presenta un titolo di studio pari o inferiore
alla licenza media, ne emerge un evidente quadro che, oltre a
presentare numeri non confortanti, presenta anche una popolazione
assai debole sul fronte dell'inserimento lavorativo e anche
l'esperienza delle cooperative sociali non è confortante. Scolarità
molto bassa, età avanzata, invalidità significativa e soprattutto
agli invalidi psichici o ci pensano le cooperative sociali, o è
molto difficile immaginare che, a fronte di una saturazione
dell'Ente Regione, si possa trovare una soluzione nel privato.
L'Assessore Fosson, che da molto tempo si occupa della questione,
può dirvi che uno schizofrenico è uno schizofrenico e oggi è molto
difficile immaginare che in un'azienda vi sia una facilità di
inserimento di soggetti a grave rischio. Si ritiene di poter
continuare a sostenere e migliorare l'inserimento lavorativo delle
persone disabili nei seguenti modi: incentivando le assunzioni al
di fuori degli obblighi di cui alla legge n. 68, vi sono una serie
di incentivi del Piano di politica del lavoro; offrendo iniziative
a sostegno dell'orientamento e della ricerca attiva del lavoro;
predisponendo percorsi di formazione professionale; sostenendo
l'inserimento lavorativo con tirocini di pre-assunzione; garantendo
il monitoraggio post-assunzione e interventi volti a favorire il
mantenimento del posto di lavoro; promuovendo iniziative per
consentire la transizione delle persone disabili verso il mercato
ordinario, ad esempio i lavori di utilità sociale. Le fornisco la
risposta con una maggiore completezza rispetto al collocamento
obbligatorio degli invalidi nelle strutture private e
pubbliche.
Si dà atto che dalle ore 11,01 assume la presidenza il
Vicepresidente Lanièce.
Presidente
- La parola al Consigliere Sandri.
Sandri (PD)
- Ringrazio il Presidente della Regione
perché la risposta è stata completa ed esaustiva, anzi talmente
tanto completa che, secondo me, consente di dare qualche
indicazione per risolvere la situazione. Il Presidente ha detto -
mi sembra letteralmente tra virgolette... mi permetto di
virgolettarlo in questo caso - che questa situazione, che vede
circa 167 nuove immissioni all'anno di media, non può essere
risolta con la sola legge del collocamento mirato: questo mi sembra
il concetto espresso dal Presidente. Non posso che essere d'accordo
con questa iniziativa, ma credo che il dibattito deve prendere atto
delle difficoltà di inserire 239 persone che hanno una percentuale
superiore al 74%, di cui 40% psichico-sensoriale; di questo
panorama abbiamo detto l'80% al massimo ha la scuola media, ma ve
ne sono oltre 100 con la scuola elementare o niente. Questo
significa che occorre certamente proseguire con tale lavoro di
programmazione dell'inserimento, fatto mediamente abbastanza bene,
ho visto con risultati positivi anche nei confronti dell'USL, ma
poi credo che si debba cominciare a pensare a migliorare gli
incentivi, nel senso che migliorerei gli incentivi mettendo anche
"un po' di bastone oltre che di carota", perché qui che vi siano 25
posti scoperti negli enti locali valdostani lo trovo grave e
altrettanto grave gli 8 dei Ministeri. Bisogna "prendere per le
orecchie" questi enti locali e dirgli che devono fare assunzioni,
altrimenti gli togliamo i trasferimenti degli enti locali; quindi
"carota ma anche bastone" e lo stesso per le società partecipate,
perché non va bene che vi siano in tali società ancora delle
scoperture, ma questo vale anche per i privati: vi sono 32 posti
fra i privati, bene, questi privati non possono accedere ad
incentivi di contributi regionali se non ottemperano a tale dato.
Tutto questo però non può risolvere la situazione completamente, ha
ragione il Presidente quando evidenzia che il carico è importante,
allora credo sia giunto il momento di cominciare a pensare ai casi
oltre il 74% che non riescono, malgrado la loro buona volontà, a
trovare un lavoro, a un salario di cittadinanza. A queste persone,
che siano inabili psichiche o sensoriali, o che non abbiano un
titolo di studio, che abbiano una percentuale superiore al 74%...
secondo me, 600 euro al mese, affinché possano sopravvivere in
attesa di un posto di lavoro, la Regione dovrebbe mettersi nelle
condizioni di garantirglieli. Non dico di dare uno stipendio di
cittadinanza a tutti perché sarebbe scorretto e neanche darlo
quando c'è la possibilità di avere un lavoro. Chi rifiuta un posto
di lavoro perde tutti i diritti ma, come avevamo concordato con
l'Assessore Fosson durante il dibattito sul bilancio regionale,
arrivare in tempi rapidi ad un salario di cittadinanza che
garantisca, attraverso una diversa formulazione del minimo vitale,
a queste persone di avere una piccola garanzia di 600 euro al mese
credo sia un segnale importante che dovrebbe trasversalmente essere
condiviso da tutto il Consiglio. Lascio tali riflessioni al vostro
dibattito, ma anche a quel gruppo di lavoro che con l'Assessore
Fosson abbiamo messo in piedi per valutare questo tipo di
necessità.
