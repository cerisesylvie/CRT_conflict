Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 602 del 26 novembre 1981 - Resoconto
OGGETTO N. 602/81 - DISEGNO DI LEGGE CONCERNENTE: "AUMENTO, PER
L'ANNO 1981, DELLA SPESA PER L'APPPLICAZIONE DELLA LEGGE REGIONALE
11 NOVEMBE 1974, N. 44, RELATIVA ALLA CONCESSIONE DI CONTRIBUTI PER
L'ESPROPRIAZIONE E L'OCCUPAZIONE D'URGENZA DI AREE DI TERRENO A
NORMA DELLA LEGGE STATALE 22 OTTOBRE 1971, N. 865, E SUCCESSIVE
MODIFICAZIONI".
Presidente
- Ha chiesto di parlare il Presidente della
Giunta, ne ha facoltà.
Andrione (UV)
- Le note difficoltà finanziarie in cui si
è dibattuto l'Amministrazione regionale nell'81 hanno fatto sì che
un certo numero di espropri fatti sia nell'80 che nell'81 non
fossero coperti da uno stanziamento adeguato, in quanto avevamo
sottostimato le nostre necessità di spesa in materia nella speranza
che il sospirato riparto fiscale arrivasse tempestivamente. A
tutt'oggi il Presidente della Repubblica non ha ancora firmato la
legge per il riparto, d'altra parte sono venute a maturazione
queste indennità di espropriazione, per cui non riteniamo di poter
ulteriormente rinviare - anche se si tratterebbe di un rinvio di
alcuni mesi - avendo la certezza che prima o poi questi soldi
dovranno arrivare. Trattandosi di legge sostanziale, non è
possibile modificarla semplicemente con la legge di variazione di
bilancio, per cui abbiamo proposto al Consiglio regionale la
variazione sostanziale della legge aggiungendo 500 milioni di lire,
i cui mandati sono già pronti, cioè verranno liquidati non appena
la legge avrà il visto e avremo chiuso tutto l'anno '80 ed una
buona pare dell'81 con questo stanziamento.
Devo comunicare al Consiglio che oggi la Cassa è in rosso di 3
miliardi di lire, abbiamo delle preoccupazioni per la fine
dell'anno perché se non arrivano soldi, non so a che punti negativi
arriveremo.
Presidente
- È aperta la discussione generale, ricordo ai
Colleghi Consiglieri che l'o.d.g. aggiuntivo all'oggetto 21/bis è
allegato il parere favorevole dell'Assessorato alle Finanze ed il
parere espresso in data 20.11.81 dalla Commissione Affari Generali
e Finanze.
Ha chiesto di parlare il Consigliere Tonino, ne ha facoltà.
Tonino (PCI)
- Siano d'accordo sulla sostanza della
legge, anzi questo era uno di quei capitoli di bilancio che ci
eravamo permessi di criticare a suo tempo perché non rispondevano
al vero. Volevo chiedere anzitutto al Presidente della Giunta se ci
sono dei collegamenti tra la mancanza di questi finanziamenti ed i
ritardi di cui parlavamo prima.
L'altra domanda è invece più tecnica, nel senso che noi
continuiamo a fare degli aumenti della dotazione iniziale di questa
legge limitatamente all'anno '81 o '82, mentre sarebbe più serio
prevedere o uno stanziamento adeguato fino dall'inizio, oppure fare
in modo che questa decisione sia rimandata alle legge di bilancio
per non dover ogni anno modificare con legge lo stanziamento
originale. Questa è una perdita di tempo inutile per il Consiglio
ed è prevista la possibilità dalla legge finanziaria.
Presidente
- Ha chiesto di parlare il Presidente della
Giunta, Andrione, ne ha facoltà.
Andrione (UV)
- Accetto il suggerimento del Consigliere
Tonino, però non so se sia ammesso dalla legge finanziaria perché
questa è una funzione venuta alla Regione per il decreto del '45.
Direi che l'espropriazione è un diritto normalmente a livello di
Provincia, non di Regione, dove invece vigono delle leggi
sostanziali. Comunque il suggerimento del Consigliere Tonino, per
il quale lo ringrazio, merita di essere studiato, ed in tal caso la
legge finanziaria avrebbe analogo significato annuale, perché
dovrebbe esserci una proporzione fra quello che sono la previsione
e le effettive liquidazioni. In caso contrario è una legge che sarà
soggetta continuamente a variazioni di questo tipo, perché
l'espropriazione è molto difficile da prevedersi con sufficiente
anticipo, specialmente quando si tratta di espropriazioni grosse,
in quanto sono delle pratiche che possono esaurirsi qualche volta
in due mesi e qualche altra richiedono invece un'indagine più
laboriosa e lunga. Ci teniamo molto come Regione ad essere puntuali
nei pagamenti anche se qualche volta abbiamo avuto dei ritardi.
Questa è una specie di polemica muta ed indiretta con altri Enti
pubblici territoriali e non, che dopo vent'anni devono ancora
liquidare in Valle d'Aosta certe espropriazioni fatte.
Presidente
- Passiamo all'esame dell'articolato.
Do lettura dell'art. 1.
Art. 1
Per l'applicazione della legge regionale 11 novembre 1974, n.
44: "Concessione di contributi per l'espropriazione e la
occupazione d'urgenza di aree di terreno a norma della legge
statale 22/10/71, n. 865, e successive modificazioni", è
autorizzata, limitatamente all'anno 1981, la maggiore spesa di £.
500.000.000.
Alla copertura dell'onere di cui al comma precedente si
provvede mediante riduzione di pari importo del fondo speciale per
oneri derivanti da provvedimenti legislativi in corso di
perfezionamento iscritto al cap. 50050 della parte Spesa del
bilancio di previsione della Regione per l'anno 1981.
Presidente
- Metto in votazione l'art. 1 testé letto:
Esito della votazione:
Presenti, votanti e favorevoli: 23
Il Consiglio approva all'unanimità.
Presidente
- Do lettura dell'art. 2.
Art. 2
Al bilancio di previsione della Regione per l'anno 1981 sono
apportate le seguenti variazioni:
PARTE SPESA
Variazione in diminuzione: £. 500.000.000
Cap. 50050 - Fondo globale per il finanziamento di spese per
l'adempimento di funzioni normali (Spese di investimento)
Variazione in aumento: £. 500.000.000
Cap. 23400 - Spese per la concessione di contributi
straordinari per l'espropriazione e la occupazione d'urgenza di
beni immobili a norma della legge 22/10/71, n. 865 (L.R. 11/11/74,
n. 44).
Presidente
- Metto in approvazione l'art. 2 testé
letto.
Esito della votazione:
Presenti, votanti e favorevoli: 23
Il Consiglio approva all'unanimità.
Presidente -
Do lettura dell'art. 3.
Art. 3
La presente legge è dichiarata urgente ai sensi del 3° comma
dell'art. 31 dello Statuto Speciale ed entrerà in vigore il giorno
successivo a quello della sua pubblicazione nel Bollettino
Ufficiale della Regione.
È fatto obbligo a chiunque spetti di osservarla e di farla
osservare come legge della Regione Autonoma della Valle
d'Aosta.
Presidente
- Metto in approvazione l'art. 3 testé
letto.
Presenti, votanti e favorevoli: 23
Il Consiglio approva all'unanimità.
Presidente
- Metto in approvazione la legge nel suo
complesso per votazione a scrutinio segreto.
Votazione a scrutinio segreto
Esito della votazione:
Presenti: 24
Votanti: 24
Maggioranza: 13
Favorevoli: 22
Contrari: 2
Il Consiglio approva.
