Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.



Oggetto del Consiglio n. 1737 del 7 aprile 2011 - Resoconto
OGGETTO N. 1737/XIII - Interpellanza: "Interventi per
migliorare la situazione dei locali adibiti a laboratorio di
microbiologia in via Guido Rey ad Aosta".
Interpellanza
Richiamata l'interpellanza del 26 febbraio 2010, prot. n.
54/10, nella quale si evidenziava l'inadeguatezza dei locali
adibiti a laboratorio di microbiologia dell'U.S.L. in via Guido
Rey;
Constatato che dopo più di un anno non è stato eseguito alcun
intervento anche minimale per tutelare la privacy dei pazienti e
rimuovere le condizioni di rischio che la struttura
comporta;
Ribadendo che tale situazione non è purtroppo in linea con il
buon livello di qualità dei servizi sanitari delle nostra
regione;
Preoccupati per il perdurare di tale situazione;
i sottoscritti Consiglieri regionali
Interpellano
l'Assessore competente per conoscere:
1) gli intendimenti della Giunta in merito.
F.to: Giuseppe Cerise - Patrizia Morelli
Président
- La parole au Conseiller Giuseppe Cerise.
Cerise G. (ALPE)
- Merci M. le Président. Assessore,
questa interpellanza rispetto a quelle sulle quali è stato chiamato
a rispondere prima è veramente un bruscolino, si inquadra nella
serie
"remember"
...
Il mese di febbraio 2010 avevamo, con un'iniziativa, richiamato
la sua attenzione sul disagio patito dai pazienti che dovevano
sottoporsi ad esami clinici presso il Laboratorio di microbiologia
dell'USL, in via Guido Rey. Questo disagio è stato manifestato da
alcuni pazienti anche con lettere sugli organi di informazione, e
che esisteva il problema lo aveva riconosciuto anche lei. È un
disagio non dovuto al personale medico e paramedico, per fortuna,
dei quali viene invece sottolineata l'alta professionalità e la
disponibilità nel cercare di attenuare il disagio strettamente
legato all'insufficienza e all'inadeguatezza dei locali adibiti a
tale servizio, che non garantiscono il minimo rispetto della
privacy e di igiene. Successivamente, nella stessa giornata, ci
siamo incontrati al parcheggio e le avevo informalmente fatto
presente - non l'avevo messo per ovvie ragioni sull'interpellanza -
il fatto che il locale in cui si trova poi stipato un numero
consistente di persone che aspettano il loro turno non era nemmeno
dotato di una porta con apertura verso l'esterno. Tocchiamo
ferro...se disgraziatamente dovesse succedere qualcosa, non oso
pensare alle conseguenze!
Possiamo capire la tempistica necessaria per attivare tutta la
riorganizzazione che lei ci aveva annunciato, che avrebbe già
dovuto decollare nel corso dell'anno di tutto questo servizio; più
in generale, aveva correttamente confermato l'inadeguatezza della
situazione in essere, ma l'esecuzione di quel piccolo intervento
che mi ero permesso di suggerirle era solo quello di girare la
porta con apertura all'esterno, dotarla di una maniglia antipanico
e questo si risolve in una mezza giornata di lavoro di un
falegname! È una dimenticanza? Anche la rimozione di questo rischio
potenziale rientra nella riorganizzazione più ampia...penso che ci
siano anche delle priorità di un certo tipo. Credo che ci sia
un'attenta vigilanza da parte degli organi preposti
all'accertamento che tutti i locali accessibili al pubblico,
ristorante, bar o altre sale siano dotate di maniglie antipanico,
ma lì siamo in una situazione vergognosa! Sono passato nuovamente
l'altro ieri, non è cambiata una virgola! Il problema della
mancanza di privacy per quelli che si devono sottoporre ad una
serie di esami...chiedono un minimo di discrezionalità, non è
garantito, come per questi qua non è garantito neanche l'aspetto
igienico della possibile contaminazione, perché certi prelievi
devono farli in un sottoscala! Questo, lo ripeto, è vergognoso e
questa parte non può attendere delle tempistiche più lontane, ma
deve trovare una soluzione - per quanto possibile - immediata!
Président
- La parole à l'Assesseur à la santé, au
bien-être et aux politiques sociales, Albert Lanièce.
Lanièce A.
- Grazie della parola.
Accogliendo la prima considerazione del Consigliere Cerise,
anche se si parla di batteri, microbi, esami colturali, cerchiamo
di dare l'importanza dovuta a tutto. Giustamente era stato
segnalato un disagio per quanto riguardava questo locale, e a suo
tempo, avevo risposto che si trattava di una ristrutturazione e,
comunque, di una riorganizzazione di tutto il Dipartimento di
Patologia clinica; oggi lo confermo, a maggior ragione, alla luce
dell'avvio della ristrutturazione del Laboratorio di analisi, che
prevede il famoso prefabbricato tecnologico che sorgerà poi a sud.
Si è quindi pensato di mettere a disposizione questo prefabbricato,
che sarà importante anche come locale, proprio al servizio della
riorganizzazione di tutta la struttura del Laboratorio analisi,
della Microbiologia, del Centro trasfusionale, tenendo in
considerazione che partirà, nel momento in cui sarà trasferito il
Dipartimento di prevenzione nel locale di cui sappiamo, anche la
ristrutturazione della palazzina Guido Rey per gli ambulatori della
libera professione intramuraria; pertanto c'è un percorso di
ristrutturazione dei locali già partito. È chiaro che non si è
partiti
tout court
a ristrutturare quella parte, se poi fra
qualche mese prevediamo di spostarla e di accorpare tutto il
dipartimento di Patologia clinica in una sede unica all'interno
della struttura ospedaliera. Per quanto riguarda la valutazione del
rischio, ho chiesto in questi giorni al servizio di prevenzione e
protezione che mi ha assicurato che non ci sono dei problemi
particolari, ma su sollecitazione riverificherò questo aspetto, e
sarà mia cura farle sapere personalmente quali sono le valutazioni.
Quindi da questo punto di vista ci risentiremo, anche
personalmente, nei prossimi giorni. Grazie.
Président
- La parole au Conseiller Giuseppe Cerise.
Cerise G. (ALPE)
- La ringrazio Assessore, non dubitiamo
certamente del suo impegno, è chiaro che per tutta una serie di
cose non può agire direttamente. Ma, ripeto, il discorso di quella
situazione, che sembra una banalità, una porta con apertura
all'interno in un locale che farà 10 metri quadri, dove c'è un
affollamento di persone che sono ammassate alla porta...se succede
qualcosa, non possono sicuramente uscire!
Non interverrò con una iniziativa, glielo segnalo, ho qualche
minuto a disposizione: lo stesso problema si verifica nello
sgabuzzino di attesa del SERT...non so se lei è già entrato in quel
locale, quel locale ha 9 metri quadri. Nei 9 metri quadri è
definita, con quel nastro colorato che si mette per terra, l'area
di riservatezza e quell'area di riservatezza misura 1,50
metri....non so quale riservatezza si può garantire! Il SERT, come
pure il Laboratorio di microbiologia implicano una serie di
contatti che richiedono un minimo di riservatezza; le persone che
si rivolgono al SERT lo fanno già con una certa difficoltà, se poi
manca quel minimo di riservatezza o che... E poi si passa
dall'altra parte e si incontrano le persone che operano in questo
settore, che hanno un alto livello di professionalità, ma anche di
umanità nell'esercitare la loro professionalità; dunque non andare
a sminuire l'insieme della cosa solo per delle carenze di carattere
di locali o inadeguatezze strutturali, quando abbiamo del personale
medico e paramedico che invece si prodiga e va ben al di là della
stretta competenza professionale. Grazie.
