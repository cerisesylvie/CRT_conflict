Classificazione
FORESTE E TERRITORI MONTANI
Corpo forestale valdostano e relative strutture


Resoconto integrale del dibattito dell'aula
Oggetto del Consiglio n. 1069 del 15 dicembre 1994 - Resoconto
OGGETTO N. 1069/X - Realizzazione di una casermetta per il
personale forestale in località Busseyaz. (Reiezione di
risoluzione)
Risoluzione
Richiamata la domanda presentata dal Presidente della Giunta
regionale al Comune di Aosta in data 1° giugno 1987, con la quale
veniva richiesta la concessione edilizia per la realizzazione di
una casermetta per il personale forestale in località
Busseyaz;
Rilevato che l'area interessata è vincolata a parco urbano
dal P.R.G.C.;
Preso atto del mancato riconoscimento del pubblico interesse
dell'opera da parte del Consiglio comunale di Aosta in data 29
novembre 1994;
Udita la relazione dell'Assessore regionale competente, con
la quale veniva ribadita la necessità di ubicare, nel territorio
aostano, una casermetta per il personale foresta­le;
Invita
la Giunta regionale
a tenere conto, nell'eventualità che ulteriori proposte
vengano presentate all'Amministrazione comunale di Aosta, delle
normative previste dal Piano regolatore cittadino.
F.to: Marguerettaz
Presidente -
Ha chiesto la parola il Consigliere
Marguerettaz.
Marguerettaz
(PpVA) -
Ne avevamo già
parlato ieri, è una risoluzione relativa alla necessità, ribadita
dall'Assessore all'agricoltura - sulla quale peraltro sarebbe forse
necessario discutere più approfonditamente - di andare ad ubicare
nel territorio aostano una casermetta per il personale
forestale.
Vista la precedente richiesta dell'Amministrazione regionale,
che intendeva edificare una casermetta su una zona vincolata dal
PRG cittadino a parco urbano, con questa risoluzione si invita la
Giunta regionale, nell'eventualità che essa proponga
all'Amministrazione comunale nuove proposte inerenti la casermetta,
di tenere in debito conto le normative previste dal PRG cittadino
che, come ricordavo ieri, particolarmente nella zona di Porossan è
penalizzante dal punto di vista della edificabilità, quindi non
sarebbe opportuno che si facessero delle deroghe per conto
dell'Amministrazione regionale.
Presidente -
É aperta la discussione generale. Ha
chiesto la parola il Consigliere Florio.
Florio (VA) -
I problemi da affrontare sono due a
mio avviso, il primo è relativo alla opportunità di realizzare un
edificio di questo tipo, con questa destinazione, nel territorio
della città di Aosta.
Cioè, la logica che sta dietro questa scelta dell'Assessorato
all'agricoltura è una logica che non comprendo; non vedo come e
perché sia indispensabile realizzare degli edifici di civile
abitazione per il Corpo forestale regionale, quando questo corpo è
provvisto di una indennità nel caso in cui risieda al di fuori
dell'ambito della circoscrizione nella quale presta servizio.
La seconda considerazione che faccio è che, vista la dimensione
della Stazione forestale di Aosta e della importanza, fra l'altro
forse è quella che ha meno importanza rispetto a tutto l'insieme
delle stazioni forestali, l'impressione che si ha è che il
personale del Corpo forestale dello Stato che risiederebbe in
questo edificio, finirebbe per prestare servizio nell'Assessorato e
non nella stazione forestale, avviando una logica che ci sembra da
non seguire.
Ne deriva poi da queste considerazioni il fatto che, se abbiamo
intenzione di costruire, decidendo di farlo e di proseguire in
questa decisione, un edificio di civile abitazione, lo si vada a
costruire in zona residenziale della città di Aosta o dei comuni,
il cui territorio è compreso all'interno della Stazione forestale
di Aosta. Anche perché il terreno sul quale si avrebbe intenzione
di realizzare l'edificio è destinato da una parte, dal PRG vigente,
a zona vincolata a servizi più ampiamente intesi - recita il PRG:
per attrezzature pubbliche di interesse generale - con una
ulteriore precisazione inserita nella variante del febbraio 1992,
in cui si precisa che quella zona F3 è destinata a parco urbano e
territoriale, con una destinazione quindi che con quella
residenziale non ha nulla a che vedere.
Mi sembra che giustamente il Consiglio comunale di Aosta non
abbia riconosciuto la pubblica utilità di questa opera, in
considerazione del fatto che quella zona ha destinazione
diametralmente opposta rispetto a quella che intenderemmo darle
inserendo un edificio di questo tipo.
Per altro verso il testo della risoluzione, Marguerettaz, il
dispositivo è un testo scontato; è chiaro che l'Amministrazione
comunale di Aosta non potrà che rilasciare la concessione, fatte
salve le normative del PRG. Il problema è una eventuale richiesta
di deroga alla normativa di piano per inserire una struttura di
questo tipo. Si tratterebbe allora piuttosto di modificare il
dispositivo, invitando la Giunta regionale a continuare in questa
idea, nel caso in cui si decida realmente di realizzare questo
edificio di civile abitazione, in ampliamento dell'edificio
attualmente esistente della Stazione forestale di Aosta, senza
andare ad inserire nuovi fabbricati residenziali in zona
completamente non edificata e vincolata a parco pubblico e di
interesse pubblico.
Si dà atto che, dalle ore 13,12, presiede il Presidente
Stévenin.
Presidente -
Ha chiesto la parola il Consigliere
Marguerettaz.
Marguerettaz (PpVA) -
Vorrei precisare qual è
stata la preoccupazione del sottoscritto nel proporre questa
risoluzione, che posso condividere, forse non è espressa nella
parte deliberativa in maniera eccessivamente chiara, ma credo che
nell'illustrazione della medesima mi sia sforzato di esprimere lo
spirito che stava all'origine di questa risoluzione.
Là dove scrivevo di tener conto delle normative previste dal PRG
cittadino, senza andare a richiedere deroghe sulle destinazioni
delle varie zone, questo mi sembrava evidente; quindi questa
risoluzione lascerebbe la strada aperta da una parte ad un
eventuale ristrutturazione e ampliamento - come suggeriva Florio -
e dall'altra dell'usufrutto di immobili, che magari potrebbero già
essere di proprietà regionale, atti ad avere destinazione di tipo
residenziale.
Se vogliamo aggiungere questa frase e se questa proposta
incontra i desideri di Florio, suggerirei di aggiungere, dopo le
parole "delle normative previste dal Piano regolatore cittadino" le
parole "senza ricorrere a deroghe".
Presidente -
Ha chiesto la parola il Consigliere
Florio.
Florio (VA) -
Il testo così come emendato ci va
bene, lo votiamo, sul versante urbanistico della questione.
Sia chiaro che richiamerei l'Assessore alla necessità di
ragionare prima sulla opportunità di proseguire in questa logica,
cioè sulla necessità che ci sia effettivamente di realizzare in
Aosta un edificio di civile abitazione per il Corpo forestale della
Regione.
Presidente -
Ha chiesto la parola il
Vicepresidente, Viérin Marco.
Viérin
M. (PpVA) -
Per un discorso di
tipo generale. Avevamo già avuto una vicenda simile al momento
della discussione se fare una caserma nuova a Hône o recuperare il
fabbricato a Pont Bozet. La logica emersa allora ha poi dato i suoi
frutti nel ristrutturare l'edificio da recuperare a Pont Bozet.
Se c'è la possibilità, e da quello che ci risulta esiste, di
poter ampliare e ristrutturare l'edificio esistente, la cosa
migliore è fare l'intervento su quello, perché sarebbe ridicolo
andare a costruire nella cintura di Aosta, ai confini della città,
un edificio nuovo per dare alloggio ai dipendenti della
Forestale.
Presidente -
Ha chiesto la parola il Consigliere
Bich.
Bich
(APA) -
In effetti i problemi
sono due. Sulla opportunità di costruire una struttura di questo
tipo, penso che sia l'Amministrazione a decidere ed è giusto che
abbia la flessibilità necessaria su questo. Sull'ubicazione, qui è
il comune che deve scegliere.
Ho letto gli allegati e uno di questi è un parere favorevole
espresso dalla Giunta comunale nel 1984... dalla Giunta Bich,
esattamente.
A me non piace dare il nome alle giunte, ma se vogliamo
chiamarla così...
C'è da dire che nelle strutture medie e grosse burocratiche, il
parere è la trascrizione di quello del dipartimento
dell'urbanistica; infatti rileggendo anche le frasi, si vede che è
la trascrizione di un parere della Commissione edilizia e quindi
del dipartimento dell'urbanistica del Comune di Aosta.
Non so se sono cambiati gli strumenti del PRG dal 1984 ad oggi,
allora si poteva intervenire in questo modo, ma se oggi il parere
dell'amministrazione comunale è contrario probabilmente è perché è
cambiato qualcosa; l'ufficio è lo stesso, quindi probabilmente sono
cambiati gli strumenti del PRG.
É inopportuno che l'Amministrazione regionale operi in
disaccordo e forzi le destinazioni previste dal PRG. Ci sono anche
altre soluzioni; si sta innescando il parallelo della Casa
Savouret, che per venti anni ha occupato il ping-pong
dell'Amministrazione: "Casa Savouret sì, Casa Savouret no". Adesso
non vorrei che "costruzione a Busseyaz sì, costruzione a Busseyaz
no" siano i futuri venti anni di urbanistica del Comune di Aosta,
mi auguro di no! Secondo me ci sono dei margini di trattativa al di
fuori di queste logiche, ci sono degli edifici già costruiti,
faccio riferimento alla Casa Gagliardi che potrebbe essere
utilizzata in questo senso. Insomma, c'è un edificio come Casa
Gagliardi che è già predisposto alla tipologia del fabbisogno della
Forestale, quindi potrebbe essere visto questo.
Ci sono poi altre soluzioni in cui si può operare con buona
soddisfazione sia dell'amministrazione comunale che
dell'Amministrazione regionale, non mi sembra difficile
trovarle.
Se questo comportasse un minimo ripensamento ed una opportuna
valutazione anche con il Comune di Aosta va bene, l'importante è
che non ci sia forzatura, soprattutto calata dall'Amministrazione
regionale, sulle fragili e delicate strutture del PRG di Aosta.
Presidente -
Se nessun altro chiede la parola,
dichiaro chiusa la discussione generale. Ha chiesto la parola
l'Assessore all'agricoltura, forestazione e risorse naturali,
Vallet.
Vallet
(UV) -
Non credo sia questo il
momento per approfondire le tematiche inerenti la logica,
l'opportunità, il merito circa la realizzazione o meno di alloggi
per il Corpo forestale valdostano; credo che avremo modo di
approfondire questi argomenti quando, nel corso dell'anno prossimo,
discuteremo della revisione della legge attinente al Corpo
forestale valdostano.
Certo è che la necessità di fornire alloggio ai forestali
scaturisce dalla attuale legge, che prevede l'obbligo di residenza
nella circoscrizione, evidentemente in rapporto ad esigenze di
servizio e quindi alla funzionalità stessa del servizio per quanto
attiene alla reperibilità del personale.
E non voglio neanche affrontare oggi la discussione sul pubblico
interesse o meno rispetto a questo tipo di iniziative; certo è che
quando le cose si trascinano per un decennio, è evidente che per
strada cambino le condizioni, per cui ci si ritrova a decisioni
prese, progetti esecutivi svolti, impegni di spesa fatti, ci si
ritrova con cambi di posizioni o di vedute che rimettono in
discussione il tutto. Quindi limiterei il discorso alla opportunità
urbanistica del tutto.
Vorrei far notare come questo progetto, che era stato pensato
per la realizzazione di 6 alloggi, in corso di elaborazione è
diventato di 8 e quindi ha assunto una sua dimensione che non era
quella inizialmente pensata; ma, attenzione, è in relazione a
questo progetto e a questo tipo di struttura, a questa dimensione,
che il Consiglio comunale di Aosta si è espresso.
Non voterò questa risoluzione e chiederò di astenersi o chiederò
al Consigliere Marguerettaz di ritirarla, non perché non ci sia
l'esigenza di approfondire sulla opportunità di realizzare in
quella sede la caserma, ma perché non mi voglio precludere oggi la
possibilità di aprire un confronto e un dialogo, come suggerito da
Bich, con il Comune di Aosta; dialogo che per il momento non mi è
stato possibile intraprendere, perché ho avuto martedì mattina
bozza della delibera che ancora non mi è stata trasmessa
ufficialmente.
Quindi credo che rispetto al problema e alla localizzazione ci
sia ampio margine di confronto ed ampie possibilità di trovare una
soluzione, che può passare attraverso una diversa localizzazione,
che può passare attraverso l'ampliamento del fabbricato esistente,
che può passare attraverso un ridimensionamento del progetto
proposto, che può passare attraverso un nuovo progetto che possa
dare risposta alle esigenze del Servizio forestale e possa abbinare
strutture che possono avere attinenza con la fruibilità
dell'eventuale futuro parco urbano in località Busseyaz.
Non voglio precludermi, votando questa risoluzione, nessuna di
queste possibilità, quindi esprimo la volontà di confrontarsi con
il Comune di Aosta, senza voler calare niente dall'alto, però
chiedo di non precludere nessuna possibilità.
Presidente -
Ha chiesto la parola il Consigliere
Florio, per dichiarazione di voto.
Florio (VA) -
Se la Regione avesse presentato
questa domanda al Comune di Aosta per realizzare questo edificio in
una qualsiasi zona destinata alla residenza, non ci sarebbe stato
bisogno che il Consiglio comunale di Aosta si esprimesse in
merito.
Questo perché il PRG di Aosta, vorrei ricordare a Bich - perché
lo ha fatto lui - presenta una norma che stabilisce il fatto che,
in presenza di inserimento di una struttura di interesse collettivo
generale in zona vincolata, debba essere assoggettata
all'approvazione preventiva del riconoscimento di pubblica utilità
da parte del consiglio comunale.
É una norma anomala, che non è presente in nessun altro PRG dei
comuni della nostra regione.
Ed è proprio questo che mi preoccupa: il fatto che si voglia
insistere nell'inserimento eventuale di una struttura di questo
tipo, destinata ad abitazione, in zona vincolata per interesse
generale e per di più - si ribadisce adesso nell'ultima variante al
PRG - in zona vincolata a parco urbano.
Mi sembra che sia una scelta pervicace, fuori luogo, che non
rispetta l'indicazione urbanistica liberamente attribuita dal
comune a quella zona, per affrontare un problema che, a mio avviso,
non è di interesse collettivo. Perché se si trattasse della caserma
forestale, di una struttura connessa con la gestione diretta della
Stazione forestale di Aosta, potrei anche capire che rivesta questa
un interesse generale; ma la realizzazione di abitazioni per il
Corpo forestale della Regione, che probabilmente finirà per
prestare servizio presso la struttura centrale, mi sembra che non
possa essere, questo, riconosciuto di pubblico interesse.
Presidente -
Ha chiesto la parola il Consigliere
Dujany.
Dujany
(PVA) -
Limitando l'indagine
al solo aspetto urbanistico, già evidenziato, quindi al di là delle
esigenze evidenziate dall'Assessore, vorrei anch'io condividere i
rilievi posti da Florio, aggiungendo solo che non mi sembra di buon
auspicio l'atteggiamento della pubblica amministrazione che
richieda deroghe nei confronti di uno strumento urbanistico tuttora
vigente, quando si tende nei confronti del privato a favorire la
ristrutturazione del patrimonio edilizio esistente, e quando il
patrimonio edilizio esistente è amplissimo rispetto ai bisogni
dell'intera popolazione.
Presidente -
Pongo in votazione la risoluzione nel
testo così emendato:
Risoluzione
Richiamata la domanda presentata dal Presidente della Giunta
regionale al Comune di Aosta in data 1° giugno 1987, con la quale
veniva richiesta la concessione edilizia per la realizzazione di
una casermetta per il personale forestale in località
Busseyaz;
Rilevato che l'area interessata è vincolata a parco urbano
dal P.R.G.C.;
Preso atto del mancato riconoscimento del pubblico interesse
dell'opera da parte del Consiglio comunale di Aosta in data 29
novembre 1994;
Udita la relazione dell'Assessore regionale competente, con
la quale veniva ribadita la necessità di ubicare, nel territorio
aostano, una casermetta per il personale foresta­le;
Invita
la Giunta regionale
a tenere conto, nell'eventualità che ulteriori proposte
vengano presentate all'Amministrazione comunale di Aosta, delle
normative previste dal Piano regolatore cittadino, senza ricorrere
a deroghe.
F.to: Marguerettaz
Presenti: 29
Votanti: 11
Favorevoli: 11
Astenuti: 18 (Agnesod, Aloisi, Bionaz, Borre, Chenuil, Lavoyer,
Louvin, Mafrica, Mostacchi, Perrin C., Perrin G.C., Perron,
Piccolo, Stévenin, Vallet, Vicquéry, Viérin D. e Voyat)
Il Consiglio non approva
Presidente -
I lavori sono terminati.
La seduta è tolta.
L'adunanza termina alle ore 13,34.
