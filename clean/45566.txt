Classificazione
EDILIZIA
Edilizia residenziale



Oggetto del Consiglio n. 2234 del 4 aprile 2023 - Resoconto
OGGETTO N. 2234/XVI - Interpellanza: "Motivi
dell'introduzione della clausola di anzianità di residenza nella
regione fra i requisiti per l'accesso ai mutui agevolati per
interventi nel settore dell'edilizio residenziale".
Bertin (Presidente) -
Punto n. 9. Per l'illustrazione
dell'interpellanza, si è prenotato il consigliere Manfrin, ne ha
facoltà.
Manfrin (LEGA VDA) -
Voglio cominciare l'illustrazione di
questa interpellanza leggendo due messaggi, prima di cominciare a
esporre. Non era ai tempi presente il presidente Testolin che
risponde, è un atto della giunta Lavevaz, ma il Presidente faceva
parte della stessa maggioranza.
Il primo: "Due bocconi avvelenati sono stati dati in pasto alla
nuova maggioranza: il Bon de chauffage e i contributi per la
locazione. Provvedimenti che se fossero stati assunti per tempo,
sarebbero stati oggetto di un onesto e probabilmente duro
dibattito, ma non apparirebbero come il disperato gesto di chi,
ritirandosi, avvelena le acque per far danno ai propri nemici. Ma
voglio dire due parole anche sulla porcheria del bando affitti,
l'ultimo disperato tentativo per inquinare ulteriormente un clima
sociale già molto compromesso. Non mi viene in mente nessun altro
paragone per rappresentare il mio sdegno verso questo
provvedimento, ma è come se qualcuno buttasse scientemente del
mangime contaminato in un pollaio, appetibile ma sicuramente
infetto. La malattia che questi moderni untori vogliono diffondere
non è più tanto strisciante, è ormai palesata: germi di odio e
rancore contro una parte di popolazione colpevole di non essere
nata qua e di non aver avuto le stesse opportunità di partenza dei
vari Manfrin e Spelgatti. Prendersela con gli extracomunitari, è
come sparare contro la Croce Rossa ed è la cosa più facile e allo
stesso tempo più vile che ci sia, è la solita strategia di chi
continua a parlare alla pancia di migliaia di cittadini stremati
dalla crisi, trattandoli come dei polli da batteria a cui far
digerire qualunque schifezza per un po' di consenso. Questo
mescolare provvedimenti di buon senso a favore di alcuni con
trabocchetti o ostacoli insuperabili per altri, naturalmente sempre
e solo gli stranieri brutti e cattivi, dipingendosi come quelli che
priva gli italiani, è la solita irritante demagogia cialtronesca di
partiti che non hanno argomenti e che istigano all'odio invece che
all'integrazione e all'inclusione, dei partiti che preferiscono il
popolo incazzato a uno aperto alle differenze, solidale e partecipe
delle fragilità e delle disgrazie altrui". Questo scriveva il
vostro collega di Giunta Jean-Pierre Guichardaz a seguito del bando
affitti che introduceva il principio per il quale, per poter fare
la domanda, dovevi essere residente da almeno quattro anni sul
territorio regionale.
Ma non mi fermo qui: "Il Tribunale di Torino ha sancito che il
bando per l'attribuzione di contributi per gli affitti della Giunta
leghista è discriminatorio, ordinando alla Regione di riaprire il
bando o di indirne uno nuovo, nel caso le somme siano già state
stanziate, modificando i requisiti. In base a queste disposizioni
discriminatorie, il Tribunale ha anche stabilito che la Regione
dovrà pagare all'Associazione studi giuridici sull'immigrazione 100
euro per ogni giorno di ritardo nell'adempimento dell'obbligo di
revisione del bando, oltre a rimborsare le spese processuali
liquidate in 15 mila euro. Insomma, per citare una campagna nata
sui social, 'Odiare ti costa' e in questo caso la politica d'odio
portata avanti dalla Lega costerà a tutti noi tanti soldi". Non
vedo il collega Padovani in aula, ma scriveva anche lui questo a
seguito del bando affitti, impropriamente con dei requisiti che
prevedevano degli anni che sono inferiori rispetto a quelli che
come Giunta avete voluto mettere sulla parte dei mutui.
Ora, non è che mi stupisca tanto questo, cioè la politica dei
due pesi e due misure, però mi stupisce che questi due
provvedimenti siano stati votati: un provvedimento, quello del
bando dei mutui, che sia stato votato senza particolari problemi
dall'assessore Jean-Pierre Guichardaz, e anche la resistenza in
giudizio sia stata votata con delibera di Giunta da parte
dell'assessore Jean-Pierre Guichardaz, e non mi pare sia stata
contestata da nessuno della maggioranza.
Allora vede, di fronte al fatto che si metta un requisito, e lo
evidenzia l'ASGI, Associazione studi giuridici sull'immigrazione,
che non ha altro di meglio da fare che andare a contestare il fatto
che si dica che chi vive e risiede su un territorio deve avere un
diritto prevalente rispetto a chi arriva domani, cosa per la quale
noi condividiamo la delibera di Giunta, la condividiamo pienamente,
anzi, vi ringraziamo per averla fatta e vi ringraziamo per aver
deciso di resistere in giudizio contro un'associazione che ha fatto
del dispendio delle risorse, delle poche risorse che sono a
disposizione delle amministrazioni, il proprio scopo precipuo di
vita.
Quello che però leggo è che è stato depositato questo ricorso
per accertare e dichiarare il carattere discriminatorio nei
confronti dei non valdostani dei requisiti decisi dalla Regione per
ottenere mutui agevolati. Nel giugno 2021, si ricorda che
l'associazione aveva vinto un ricorso contro l'allora nostro
Governo; ci manca un tassello, non è stato fatto l'appello, e qui
io due domande me le farei, ma le tengo per me. Quello che viene
contestato sono, da un lato i cinque anni di residenza nella
regione, necessari per ottenere un mutuo prima casa, dall'altro la
cittadinanza italiana o in uno Stato dell'Unione europea oltre a
otto anni di residenza in Valle, per mutui agevolati per il
recupero di fabbricati. Oltre a sollecitare l'Amministrazione
rispetto alla rimozione della predetta discriminazione, questa
simpatica associazione chiede di riaprire il bando senza i
requisiti contestati e un risarcimento di 10 mila euro per il danno
non patrimoniale e all'immagine derivante dalla discriminazione.
Lei è un discriminatore seriale, presidente Lavevaz, se lo segni
nel curriculum, anche lei assessore Guichardaz è un discriminatore
seriale; proprio dagli stessi che lei esaltava in questo ricorso,
proprio dagli stessi dei quali lei si faceva scudo, perché gli
altri sono dei pervicaci discriminatori.
La cosa che ho trovato curiosa è che nel caso del ricorso del
bando affitti, con requisiti che - lo evidenzio ancora una volta -
erano inferiori rispetto a quelli che sono stati messi dalla giunta
Lavevaz e anche da lei, assessore Guichardaz, rispetto a questo non
si trova sul sito dell'ASGI un comunicato preciso dove si
elencavano una serie di contumelie verso questo Governo razzista,
fascista, omofobo e chi più ne ha più ne metta, che aveva messo
questo requisito di quattro anni nel bando. È curioso che proprio
nei confronti dell'Amministrazione a guida di sinistra non si dica
niente: si fa ricorso, lo si fa quasi in sordina, ma non si scrive
un comunicato preciso.
Quest'associazione dice che, se non fosse possibile risarcire i
ricorrenti del danno derivante dal ritardo nel riconoscimento del
beneficio del mutuo, la differenza fra tasso pagato e quello
previsto in caso di emissione del bando, ASGI chiede di versare
loro il danno patrimoniale conseguente all'intervenuta
discriminazione, pagando agli stessi la somma di 57 mila 810
euro.
Lei penso comprenderà, presidente Testolin, che questa domanda è
evidentemente per entrare in argomento, però quello che ho detto lo
torno a dire: io condivido la scelta che è stata fatta dalla giunta
Lavevaz, condivido la scelta di costituirsi in giudizio avverso a
questo ricorso che trovo assolutamente assurdo. Anche perché,
andiamo a vedere tutte le disposizioni di tutte le leggi d'Italia:
pensate che il Trentino Alto Adige ha fatto riferimento alla norma
che regola e disciplina il reddito di cittadinanza; il reddito di
cittadinanza prevede la residenza di dieci anni nel nostro Paese
per poter erogare questo diritto. E ha vinto il ricorso, ha vinto
il ricorso dove si è detto che questa norma era incostituzionale,
ha vinto! Quindi io non ho dubbi che si possa vincere anche in
questo caso e, anzi, me lo auguro, Presidente. Uno, perché si
creerebbe un danno erariale non da poco: non ho fatto i conti, ma
sicuramente qui parliamo di centinaia di migliaia di euro.
Dall'altra parte, perché affermiamo un principio, che non è che se
tu arrivi domani, domani hai il diritto di fare quello che vuoi, di
prendere il bando affitti, di prendere il mutuo, di prendere
quest'altro, passando magari davanti a gente che su questo
territorio, che in questa regione è nata, è cresciuta ed è vissuta.
È giusto così: arrivi dopo, ti metti in coda e quando sarà il tuo
turno, sarà il tuo turno. Noi condividiamo quest'impostazione,
Presidente.
Lei, spero che lo potrà fare, ci spiegherà quali siano le
motivazioni che hanno portato l'Amministrazione regionale a
predisporre questa clausola di anzianità di residenza in regione,
perché ci auguriamo che questa stessa clausola di anzianità possa
essere applicata ed estesa anche a tante altre erogazioni che si
danno ai nostri cittadini. Prima vengono i nostri cittadini, poi
vengono tutti gli altri.
Presidente -
Il Presidente della Regione ne ha
facoltà.
Testolin (UV) -
Faccio una piccola premessa come
preambolo. La mia sarà una risposta sobria e che si atterrà alla
domanda posta all'interno dell'interrogazione.
Quali siano le motivazioni che hanno portato l'Amministrazione
regionale a predisporre la clausola di anzianità di residenza nella
regione. La legge regionale del 13 febbraio 2013 n. 3,
"Disposizioni generali in materia di politiche abitative",
stabilisce all'articolo 1, "Oggetto e finalità", che la Regione
promuove una serie coordinata di interventi volti ad agevolare
l'acquisizione della prima abitazione e promuovere il recupero dei
centri e nuclei abitati di interesse storico e ambientale. Il
titolo IV della medesima legge, rubricato "Fondi di rotazione per
la ripresa dell'industria edilizia", prevede che la Regione
promuova la concessione di mutui agevolati a favore della prima
abitazione e per il recupero di fabbricati situati nei centri
storici definiti dai piani regolatori generali comunali come zone
territoriali di tipo A, e all'esterno di tali zone di quelli
classificati monumento, documento e di pregio storico, culturale,
architettonico e ambientale, a valere sul fondo di rotazione
regionale istituito presso la società finanziaria regionale
Finaosta S.p.A..
Tale premessa è doverosa al fine di rendere evidente fin dal
principio la finalità della norma, volta a sostenere l'industria
edilizia e non già a garantire il godimento di prestazioni e
servizi che, in quanto è strettamente inerente alla tutela del
nucleo irrinunciabile della dignità della persona umana e dunque al
soddisfacimento dei diritti fondamentali, dovrebbero invece essere
garantiti con carattere di generalità e uniformità sul territorio
italiano a tutti gli aventi diritto. Tale ultima affermazione è
avvalorata da quanto segue: non tutte le Regioni italiane erogano
mutui agevolati a favore della prima abitazione e per il recupero
di fabbricati situati nei centri storici, ad evidenza che tale
misura non costituisce soddisfacimento dei diritti fondamentali che
debbano essere garantiti con uniformità a tutti gli aventi diritto,
né tantomeno la Regione autonoma Valle d'Aosta ha mantenuto con
continuità tale misura. Ad esempio, nel periodo primo gennaio
2020-30 giugno 2022 l'intervento non era attivo.
I mutui agevolati per il recupero di fabbricati situati nei
centri storici non prevedono in capo ai richiedenti né limitazioni
reddituali né limitazioni patrimoniali, proprietà di altri immobili
o abitazioni, in quanto l'iniziativa è finalizzata a eliminare il
degrado edilizio e a favorire il riutilizzo a fini abitativi degli
immobili oggetto dell'agevolazione stessa.
La legge regionale 13 febbraio 2013 n. 3 prevede all'articolo 74
comma 1, con riferimento ai mutui agevolati a favore della prima
abitazione, che la Giunta regionale disciplini con propria
deliberazione i requisiti oggettivi per accedere ai mutui.
L'articolo 80 comma 1: con riferimento ai mutui per il recupero di
fabbricati situati nei centri storici, possono ottenere i muti le
persone fisiche con cittadinanza italiana o di uno degli Stati
appartenenti all'Unione europea, proprietari di immobili situati
nelle zone A e nelle zone di recupero individuate nell'ambito del
piano regolatore generale comunale o, all'esterno di tali ambiti,
di immobili che presentino interesse storico, artistico,
ambientale, residenti nel territorio regionale da almeno otto anni
o proprietari da almeno quindici anni degli immobili di cui
trattasi.
Ai sensi del comma 1 dell'articolo 74 della legge regionale 3
del 2013, la Giunta regionale ha previsto da ultimo, con
deliberazione della Giunta, che è stata già citata dal collega
Manfrin nell'esposizione, la n. 531 del 9 maggio 2022, adottata su
parere favorevole della competente Commissione consiliare, che i
mutui agevolati, a favore della prima abitazione, siano concessi a
favore di richiedenti proprietari o comproprietari che, alla data
di presentazione della domanda, abbiano un'anzianità di residenza
nella regione di almeno cinque anni anche non consecutivi. Tale
requisito è stato previsto in continuità con i bandi precedenti,
nei quali l'anzianità di residenza è sempre stata richiesta ai fini
del beneficio, in analogia a numerose altre iniziative regionali;
magari non tutte ma molte.
Si evidenzia altresì che la Giunta regionale, con deliberazione
n. 531 del 9 maggio 2022, ha ridotto da otto a cinque anni,
rispetto alle disposizioni vigenti fino al 31 dicembre 2019, il
periodo di residenza necessario per l'ottenimento di un mutuo per
la prima abitazione, ritenendolo un periodo di tempo ragionevole e
proporzionato con l'intento che la norma intende perseguire. Il
requisito di residenza protratta nel territorio della regione è
necessario a garantire un radicamento territoriale continuativo in
capo ai richiedenti, in quanto la proprietà di un'abitazione si
colloca a conclusione di un percorso di integrazione della persona
presso la comunità locale e richiede garanzie di stabilità che
scongiurino ripensamenti che aggraverebbero l'azione amministrativa
e ne ridurrebbero l'efficacia; ad esempio, il trasferimento della
residenza o l'alienazione dell'immobile, con conseguente obbligo di
estinzione anticipata del mutuo. Il contenuto intrinseco della
misura, consistente in un mutuo di durata fino a trent'anni per
l'acquisto di una casa, è ovviamente destinato a chi non intenda
spostarsi frequentemente o a breve termine, bensì stabilirsi per un
periodo di tempo prolungato sul territorio regionale.
Per quanto concerne i mutui per il recupero di fabbricati
situati nei centri storici, il requisito della residenza di lungo
periodo è alternativo al requisito di proprietà di lungo periodo
dell'immobile, consentendo pertanto l'ammissione al beneficio anche
a coloro che non risiedono né abbiano mai risieduto sul territorio
nazionale nel caso in cui siano già proprietari di un immobile
avente i requisiti previsti. Questo, per fare un esempio, è
riferito a chi magari per generazioni ha abitato all'estero, ma
conservando sul territorio regionale delle proprietà che prima o
poi abbia voglia di recuperare.
In ultimo, ma non meno rilevante, è necessario tenere presente
che le risorse per il finanziamento dell'iniziativa sono limitate e
la previsione dei requisiti di accesso meno restrittivi porterebbe
con sé l'ampliamento della platea dei potenziali richiedenti,
quindi maggiori costi da sostenere. In particolare, in vigenza
delle attuali disposizioni, sono previste nel 2023 domande per
circa 60 milioni di euro a fronte di disponibilità sul fondo di
rotazione pari a circa 35 milioni di euro. L'eliminazione del
requisito dell'anzianità di residenza determinerebbe un ampliamento
di tale
gap
e la necessità di ulteriori risorse che, al
momento, non si potrebbero individuare.
Questa penso che sia una panoramica abbastanza puntuale delle
considerazioni che hanno permesso di individuare questo percorso,
che assolutamente condivisibile per aspetti anche oggettivi, oltre
che quelli che poi ognuno vuole individuarsi da un punto di vista
politico.
Presidente -
Per la replica, consigliere Manfrin.
Manfrin (LEGA VDA) -
Grazie presidente Testolin, in
realtà lei ha concluso il suo intervento cercando un po' di
alleviare il carattere e le scelte che sono state fatte, dicendo
che sono scelte oggettive rispetto a quello che ognuno gli vuole
dare. Io mi sento di concordare con lei, però in realtà ci sono
quattro motivazioni a sostegno di questo requisito che lei ha
elencato che sono obiettive, ma che in realtà noi abbiamo già
interpretato quando abbiamo avuto la possibilità di fare delle
scelte. Lei ci ha detto che questa disciplina della delibera di
Giunta viene data con la legge n. 3 del 2013. La stessa cosa viene
fatta con il bando affitti, quindi sempre la n. 3 del 2013 permette
di disciplinare con delibera di Giunta la possibilità di andare a
mettere dei requisiti per il bando affitti, e prova ne è che il
bando affitti si è modificato nel tempo con dei requisiti
differenti. Quindi, la libertà garantita dalla n. 3 del 2013 vi era
anche per la scelta del bando affitti.
Lei ci ha detto che questa scelta, cioè questo requisito, viene
fatto in analogia ad altre iniziative regionali, quindi altre
Regioni hanno fatto la stessa cosa; condivido. Altre Regioni hanno
messo requisiti stringenti di residenza sul territorio e di
residenza nel Paese, quindi anche questo requisito c'è, nella
nostra interpretazione del bando affitti, con dei requisiti
stringenti che premino le persone che risiedono da più tempo nel
nostro territorio.
Ancora, lei ha detto una cosa molto importante. Ha detto che
concedere un mutuo di questo tipo, significa premiare la fine di un
percorso di integrazione, perché se decido di acquistare casa e di
ristrutturarla è perché sono arrivato dopo un certo periodo su
questo territorio e ho deciso di stabilirmi in maniera stabile
(scusate il gioco di parole), che è lo stesso principio che avevamo
inserito nel bando affitti. Se tu sei arrivato domani, questa
potrebbe essere la tua destinazione ultima ma potrebbe anche non
esserlo. Se invece tu su questo territorio risiedi da quattro anni,
allora c'è una discreta certezza che tu su questo territorio
risieda e che quindi tu venga premiato, aiutato e supportato nelle
difficoltà eventualmente di dover pagare un affitto. È un requisito
assolutamente condivisibile, è un requisito assolutamente
estensibile alla parte del bando affitti.
Infine, ci ha detto una cosa importantissima: le risorse sono
limitate. Lei ha perfettamente ragione, Presidente: proprio perché
le risorse sono limitate, bisogna dare un criterio. È vero che
l'articolo 3 della Costituzione ci dice che non bisogna fare
differenze in nessun caso e per nessuna sfaccettatura rispetto
all'essere e alla persona, ma è altrettanto vero che purtroppo non
si possono dare soldi per tutti. Da qui, per esempio, discende il
fatto che noi andiamo a scindere gli aiuti, sulla base dell'ISEE e
quindi del reddito. È stata fatta una scelta, per esempio, sul
Bonus social, il quale Social non è stato dato a tutti: a quello
che aveva 10 milioni di euro sul conto corrente, non è stato dato.
Perché? È stato discriminato? Sì. É stato discriminato, ma per un
motivo ben preciso, perché la sua condizione gli permetteva di
poter far fronte alle bollette e, dall'altra parte, non si sarebbe
potuto ampliare a tutti. Quindi, come andare a ridurre, come andare
a direzionare nella maniera migliore di tutte gli aiuti e i
sostegni alle persone? Evidentemente sulla base del reddito,
evidentemente sulla base della residenza. Condividiamo appieno.
Chi però non lo condivide, è seduto là in fondo, Presidente. È
la stessa persona, una e trina, che prima, se lo fa qualcun altro è
un razzista schifoso, populista, il mangime avvelenato, eccetera;
poi, quando vota la stessa delibera, anzi, addirittura più
restrittiva: eh no, va beh, è giusto, la voto; anzi, addirittura
voto anche la delibera che dice: "Sai che c'è? Io resisto in
giudizio". Io la ringrazio, collega Guichardaz, per aver votato
quella delibera. La ringrazio, perché così potremo dare puntuale
informazione alle persone che la hanno sostenuta e dirle: "Vede,
lei ha detto una cosa quando era fuori e ne ha fatto un'altra
quando è venuta dentro". E la stessa cosa andrà applicata al
collega Padovani, che ha fatto tanti proclami quando era fuori, ha
fatto tanti bei
post
e adesso, ovviamente, si rivela per
quello che è.
