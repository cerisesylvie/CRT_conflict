Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2598 del 11 febbraio 1987 - Resoconto
OGGETTO N. 2598/VIII - INIZIATIVE PER UNA EFFICACE
INFORMAZIONE SUL FENOMENO DELL'AIDS. (Interpellanza).
PRESIDENTE:
Do lettura dell'interpellanza in oggetto,
presentata dai Consiglieri Pascale, Torrione e Breuvé:
INTERPELLANZA
Il fenomeno dell'AIDS continua ad essere al centro
dell'attenzione dell'opinione pubblica per le oscure prospettive
che si paventano: si calcola che nel giro di qualche anno si
passerà in Italia dalle attuali 100.000 ad un milione di persone
colpite irreversibilmente dal male e da curare, ma le previsioni in
questo campo sono molto difficili, dato il lungo periodo di
incubazione della malattia.
La rapidità del contagio e l'inesistenza di vaccini e di
medicine risolutive hanno già diffuso il panico tra la popolazione
e provocato alcune reazioni sconsiderate.
Benché le statistiche ed i primi accertamenti effettuati abbiano
escluso l'esistenza di casi di infezione in Valle d'Aosta, una
sottovalutazione del problema appare oltremodo pericolosa, tenuto
conto sia dei notevoli e svariati flussi turistici che attraversano
la nostra Regione, sia del fenomeno sommerso di diffusione della
droga, ben più ampio delle indicazioni ufficiali, e delle note
connessioni esistenti tra le tossicodipendenze e l'AIDS.
Alla luce di tali considerazioni il problema immediato, anche in
Valle d'Aosta, appare quello della prevenzione, da affrontare
attraverso una corretta e capillare informazione rivolta non solo
ai soggetti a rischio ma a tutta la popolazione. Poiché tutte le
regioni, in modo diverso ed autonomo, sia pure nell'ambito di
indicazioni e tenendo presente il decalogo predisposto dal
Ministero della Sanità, stanno approntando misure in tal senso;
i sottoscritti Consiglieri regionali del gruppo
socialista
INTERPELLANO
l'Assessore alla Sanità ed Assistenza Sociale per conoscere
quali iniziative ha assunto o intende assumere per una efficace
informazione del fenomeno dell'AIDS, al fine sia di prevenire il
diffondersi del contagio, sia di evitare episodi di panico nella
Comunità.
PRESIDENTE:
Ha chiesto la parola il Consigliere Pascale;
ne ha facoltà.
PASCALE (P.S.I.):
Nei giorni scorsi abbiamo appreso dalla
stampa che la Valle d'Aosta ed il Molise sono le uniche Regioni
italiane nelle quali non sono stati ancora riscontrati casi di
conclamata malattia da AIDS. Se così è, credo che questo primato
debba essere difeso e mantenuto, senza cullarsi sui risultati degli
accertamenti sin qui effettuati e quindi senza sottovalutare il
fenomeno.
Io non so quanti accertamenti siano stati eseguiti a tutt'oggi e
cioè quante persone si siano volontariamente sottoposte agli
accertamenti sanitari o vi siano state sottoposte ad opera delle
strutture sanitarie. Se però il dato a cui faceva riferimento anche
l'Assessore due mesi fa, rispondendo ad una interrogazione, si
riferisce soltanto alle persone o ai soggetti a rischio, cioè in
modo particolare ai tossico-dipendenti, così come risultano dalle
statistiche ufficiali (80 o 90 persone che si recano presso la
struttura sanitaria per ricevere il metadone), io credo che non
possiamo accettare quel risultato come un test definitivo.
Sappiamo tutti, infatti, ed è riconosciuto anche dall'Assessore,
che il fenomeno della droga non è limitato a quello che ci dicono
le statistiche ufficiali, ma esiste un fenomeno sommerso molto più
ampio che probabilmente coinvolge anche un migliaio di persone
nella nostra Regione. Per ottenere un test definitivo, bisognerebbe
quindi che tutte queste persone, conosciute o non conosciute,
facessero i dovuti accertamenti, anche perché appartengono alle
categorie più soggette a rischio.
Devo aggiungere anche che, secondo quanto dichiarato dalla
dott.ssa Tessara, già da questi primi accertamenti risulta che
alcuni soggetti sono stati rinvenuti come siero-positivi, il che
vuol dire che sono soggetti non malati di AIDS, ma che certamente
sono venuti a contatto con questo virus. Ciò vuol dire che il
pericolo esiste, dato anche il lungo periodo di incubazione di
questa malattia, e quindi, alla luce di questi primi accertamenti e
considerazioni, ci sembra che il problema più importante da
affrontare in maniera immediata anche nella nostra Regione, sia
quello della prevenzione, da attuare con una informazione non
allarmistica, ma corretta ed incisiva.
Io sono d'accordo con quanti sostengono che negli ultimi tempi
la popolazione italiana sia stata "bombardata" in modo eccessivo e
con toni da tragedia universale, dalle informazioni su questa
malattia, che pure esisteva già da alcuni anni. Questa situazione,
accompagnata da una conoscenza piuttosto approssimativa del
problema, può aver creato del panico e può anche aver condotto a
delle reazioni sconsiderate.
Però, non posso essere d'accordo con il Ministro della Sanità,
il quale, creato il "decalogo", se ne è poi lavate le mani dicendo:
"Ormai il tutto appartiene alla coscienza individuale". Mi pare
che, anche attraverso le dichiarazioni di stampa, si passi dai toni
da tragedia a quelli mistici, mentre in mezzo rimane la grande
massa della popolazione che in gran parte è sconcertata perché,
essendo informata male, non sa esattamente che cosa sia questo
fenomeno e non sa come reagire. Credo, quindi, che sia
indispensabile, sotto questo aspetto, offrire una informazione non
allarmistica, ma corretta, capillare ed incisiva.
Mi pare che altre Regioni italiane si stiano muovendo in questo
senso in modo autonomo, sia pure nell'ambito di un coordinamento di
tipo generale. Alcune Regioni ad esempio hanno predisposto dei
corsi di formazione per operatori sanitari di base, e mi riferisco
in modo particolare ai medici di famiglia. Altre promuovono
un'educazione sanitaria nelle scuole, mentre altre si limitano a
redigere un opuscolo abbastanza corretto con le informazioni più
importanti sul fenomeno, sulle sue conseguenze, sui tipi di
contatto consentiti e su quelli da evitare. Credo che questa
iniziativa che io ritengo più che lodevole sia da imitare.
Noi sappiamo che in Valle d'Aosta, come ci ha detto due mesi fa
lo stesso Assessore, è stato investito del problema il Comitato di
studio che si occupa già dei fenomeni relativi alle
tossico-dipendenze. Vorremmo sapere dall'Assessore se questo
Comitato ha già avanzato delle proposte in tema di prevenzione di
questa malattia e se sono già state assunte o meno delle iniziative
nel settore ed eventualmente quali.
PRESIDENTE:
Ha chiesto la parola l'Assessore alla Sanità
ed Assistenza Sociale Voyat; ne ha facoltà.
VOYAT (U.V.):
Il problema dell'AIDS non è stato
sottovalutato dall'Amministrazione regionale e neppure dall'U.S.L.,
tant'è che fin dal 1985 è stato costituito un comitato tecnico che
ha già predisposto e procedure organizzative per i controlli delle
persone a rischio e non, da effettuarsi all'interno della struttura
ospedaliera; per i casi di conclamata malattia, il comitato ha
predisposto anche le procedure per il ricovero e la cura delle
persone colpite.
Nello stesso tempo abbiamo chiesto a questo comitato di proporre
un programma di informazione più generale per tutta la popolazione,
mentre nel 1986 sono già stati realizzati alcuni corsi di
formazione ed informazione per il personale della struttura
ospedaliera ed in particolare per coloro che dovrebbero essere più
a contatto con gli ammalati; altri corsi verranno realizzati nel
1987.
Ho partecipato all'ultima riunione di lavoro di questo comitato
che nelle sedute precedenti aveva già esaminato i criteri e le
modalità per attuare un programma completo di informazione esteso a
tutta la popolazione. Questo programma prevede la distribuzione di
alcune video-cassette nei luoghi di lavoro o nelle scuole; la
distribuzione alla popolazione di pieghevoli dal contenuto
diversificato, nel senso che alcuni danno solo qualche informazione
sulla malattia, mentre altri la presentano in modo più rigoroso ed
approfondito.
Il programma prevede dei cicli di conferenze nelle scuole, con
un calendario che è già in fase di attuazione ed è accompagnato da
un elenco di esperti che potrebbero essere chiamati
dall'Amministrazione regionale o dalla U.S.L. a fungere da relatori
nelle stesse conferenze.
A mio avviso, il problema più importante consiste nel fornire
una informazione corretta, data da persone qualificate e non
"sponsorizzate". Sono ben noti, infatti, gli interessi che stanno
dietro a questa malattia, perché nel mondo solo 5 sono le ditte
farmaceutiche in grado di produrre i "kit" necessari per le
analisi. È facile quindi immaginare di che genere possano essere
gli interessi di queste ditte farmaceutiche, che a volte giungono
anche a programmare certe campagne stampa di un certo tipo o a
sponsorizzare esperti ed oratori.
Oggi, in Valle d'Aosta, vengono controllati tutti i soggetti a
rischio che sono o che vengono a contatto con la struttura
ospedaliera.
Già dal giugno del 1985 sono controllati tutti i donatori di
sangue e pertanto abbiamo la garanzia che e trasfusioni effettuate
in Valle sono garantite fin da allora. Allo stesso tempo vengono
effettuati dei controlli sulla popolazione che ne fa richiesta ed
esiste anche una particolare procedura per coloro che volessero
effettuare dei controlli anonimi ed infatti, tramite il medico di
fiducia, è possibile presentare una richiesta di analisi anonima.
Se poi qualcuno non vuole far sapere nulla neppure al proprio
medico, può recarsi direttamente presso gli ambulatori ospedalieri
di malattie infettive.
Credo che l'intero programma che prevede la distribuzione di
video-cassette già commissionate e la realizzazione di un ciclo di
conferenze autorizzate o "sponsorizzate" dall'Amministrazione
regionale o dall'U.S.L., possa essere definito nel giro di un
mese.
Ci auguriamo però che le varie associazioni, direttamente o
indirettamente interessate, non facciano dichiarazioni o dibattiti,
senza aver prima interpellato il comitato regionale, perché sarebbe
sicuramente controproducente se nello stesso posto venissero tenute
delle conferenze da persone qualificate e scelte da questo gruppo
di lavoro, e conferenze tenute da gente interessata a divulgare
notizie non vere sulla malattia.
PRESIDENTE:
Ha chiesto la parola il Consigliere Pascale;
ne ha facoltà.
PASCALE (P.S.I.):
Ringrazio l'Assessore per la risposta
che mi ha dato e che io considero molto esauriente. Condivido
pienamente il programma articolato elaborato dal gruppo tecnico di
lavoro e mi auguro che venga attuato al più presto, anche per
evitare, come diceva l'Assessore verso la fine del suo intervento,
che sorgano delle iniziative autonome che, nonostante le buone
intenzioni, potrebbero procurare effetti controproducenti.
