Classificazione
EDILIZIA
Edilizia pubblica
ISTRUZIONE PUBBLICA



Oggetto del Consiglio n. 1141 del 12 gennaio 2022 - Resoconto
OGGETTO N. 1141/XVI - Interrogazione: "Soluzione delle
criticità riguardanti i lavori di ristrutturazione di alcuni
edifici scolastici".
Bertin (Presidente) -
Riprendiamo col punto 13. Risponde
l'assessore Caveri. Invito i Consiglieri a prendere posto e a
evitare il brusio di fondo.
Caveri (AV-VdA Unie) -
La struttura prefabbricata -
acquisita dalla Regione con un contratto di fornitura e posa chiavi
in mano, comprensivo di progettazione - è attualmente in corso di
ultimazione nel piazzale antistante l'edificio del piccolo
seminario in Viale Cappuccini ad Aosta; il trasloco dovrebbe
avvenire il 29 e il 30 gennaio. L'edificio sarà destinato ad
accogliere il liceo musicale e prevede su una superficie coperta di
900 metri quadrati la realizzazione di sette aule per la didattica,
un'aula attrezzata a laboratorio informatico, due aule minori per
le attività speciali, oltre che spazi accessori per lo svolgimento
dell'attività di supporto, vale a dire lo spazio per i bidelli,
l'aula insegnanti, i locali tecnici, i servizi igienici.
La realizzazione dell'opera ha subìto alcuni rallentamenti
dovuti principalmente all'attuale e purtroppo ben nota situazione
del mercato delle costruzioni, in particolare alle difficoltà di
reperimento di alcuni materiali, isolanti, rivestimenti, serramenti
e alle criticità legate al trasporto delle merci, i camion per
spostare i prefabbricati. Vi è stata comunque una costante azione
di monitoraggio e sollecitazione sulle attività dell'impresa e devo
ringraziare le costanti informazioni fornite dall'Assessorato ai
lavori pubblici.
In fase esecutiva, per recepire alcune esigenze che sono state
manifestate dall'istituzione scolastica, sono state apportate
alcune integrazioni al progetto, in particolare la realizzazione di
un'aula informatica per venticinque postazioni, la riduzione
dell'afflusso degli studenti dell'accesso carraio di Via Cappuccini
a favore del nuovo accesso su Via Roma e la creazione di uno spazio
di sosta nei pressi di quest'ultimo. È anche stata prevista
l'insonorizzazione di tutte le aule per migliorare il comfort
acustico delle stesse, tenuto conto della specifica attività
didattica che comporterà l'utilizzo di strumenti musicali.
A seguito infine di quanto emerso negli approfondimenti
effettuati con i competenti uffici del Dipartimento Innovazione e
Agenda digitale, è stato inoltre previsto un cablaggio con fibra
ottica del nuovo fabbricato con la sede principale dell'istituzione
scolastica e l'installazione di Access Point Wireless e
componentistica di rete per garantire una ottimale copertura di
wireless del nuovo edificio.
Per quanto riguarda la seconda domanda, è stata un po' caotica
la situazione, ricordavo poco fa in un incontro con i dirigenti
scolastici di come in questo momento, attorno al mondo della
scuola, agiscano almeno una trentina di provvedimenti, spesso
contraddittori fra di loro, che rendono la vita, per chi deve
interpretarlo - in particolare la sovrintendente, ma anche gli
uffici sanitari - particolarmente difficile. Devo dire che non sono
solo gli alunni citati nella domanda due a doversi muovere con i
pullman ma anche altri; la notizia buona è che - e devo dire di
avere letto con grande attenzione questa ordinanza del ministro
Speranza e di essermi confrontato con il Presidente e con il
coordinatore Pollano - per fortuna c'è un passaggio che riguarda le
Regioni a statuto speciale che all'inizio veniva interpretato come
utile esclusivamente per la Sardegna e per la Sicilia, ma in realtà
è scritto in maniera che noi possiamo adoperarlo.
Oggi, e almeno fino al 10 di febbraio, è consentito l'accesso ai
mezzi di trasporto scolastico solo con l'obbligo di indossare i
dispositivi di protezione delle vie respiratorie FFP2 e ovviamente
bisogna rifarsi al rispetto delle linee guida per il trasporto
scolastico dedicato. Oggi abbiamo rassicurato i dirigenti
scolastici sul fatto che lo spostamento per andare a fare
educazione fisica o per altre ragioni è consentito al di fuori
invece degli obblighi esistenti in tutto il settore
trasportistico.
Faccio notare, ma è veramente un'osservazione di tipo politico,
che sarebbe più logico che ci fosse la possibilità, attraverso
questi decreti legge, di poter armonizzare rispetto alle situazioni
particolari, cioè se due bambini di Valgrisenche devono scendere al
liceo, sarebbe logico che potessero farlo - o mi è stato citato il
caso della Coumba, se ricordo bene di Saint-Rhémy -, dove noi
abbiamo dei trasporti scolastici che avvengono su dei mezzi di
trasporto pubblico locale che in realtà sono dedicati al trasporto
scolastico. Ci auguriamo che dopo il 10 febbraio ci possa essere
una interlocuzione con il Ministro Speranza per far capire che non
bisogna complicare troppo la vita alle persone.
Per quanto riguarda invece il vecchio Liceo Berard, i lavori di
ristrutturazione dell'edificio con sede in Avenue Conseil des
Commis, sono stati suddivisi in due stralci: il primo stralcio
funzionale riguarda i lavori da eseguire nel piano interrato ed è
attualmente in fase di realizzazione la parte del raggruppamento
temporaneo delle imprese Maser S.r.l. e Carpenteria Carena S.r.l..
I lavori, consegnati in data 2 dicembre 2019, sono stati sospesi il
12 marzo 2020 e sono ripresi l'8 maggio 2020; sono stati sospesi
per via del Covid. Nel corso dei lavori l'impresa ha accumulato un
notevole ritardo, tale da comportare l'applicazione della penale e
la via del procedimento di risoluzione in danno per grave
inadempimento.
A seguito dei provvedimenti adottati, la produzione in cantiere
è considerevolmente aumentata e attualmente i lavori procedono, pur
permanendo le difficoltà dovute al reperimento dei materiali, al
rincaro dei prezzi e alla situazione emergenziale in atto.
L'ultimazione dei lavori è prevista entro l'anno in corso, alla
fine di quest'anno il primo stralcio è pronto. Tuttavia bisogna
avere anche il secondo stralcio funzionale che è relativo agli
interventi da eseguire su tutti i piani fuori terra. La redazione
della progettazione esecutiva è attualmente in corso e il progetto
sarà consegnato entro la primavera; dopo la sua approvazione si
procederà all'avvio delle procedure di appalto, sperando in bene,
perché noi sappiamo che questa logica dei ribassi in qualche modo
porta poi delle imprese ad avere, più che geometri e operai,
avvocati.
Si prevede l'inizio dei lavori del secondo stralcio entro la
primavera del 2023. È chiaro che questo sarà un elemento di
delicatezza, perché purtroppo questi ritardi incombono poi sul
sistema di tutte le scuole superiori.
Relativamente al recupero dell'ex liceo Maria Adelaide di Via
Torino - che per motivi anagrafici continuo a chiamare le ex
Magistrali - recentemente confermato nell'ambito del DEFR
2022-2024, saranno avviate entro i primi mesi dell'anno le
procedure per l'acquisizione delle prestazioni professionali
relative al primo livello di progettazione. Tuttavia, proprio in
una riunione che avremo nelle prossime ore, e ne abbiamo già avute
sul tema, stiamo valutando la possibilità di candidare questo
immobile per il bando recentemente pubblicato per l'utilizzazione
dei fondi del PNRR che è - detto fra di noi - un vero orrore,
perché addirittura esistono delle procedure tali per cui certi
livelli di progettazione devono essere fatti a livello centrale e
non a livello regionale.
Comunque ci sono soldi che prevedono investimenti per la
costruzione di nuove scuole, mediate la sostituzione di edifici già
esistenti destinati a uso scolastico, quindi quell'immobile da quel
punto di vista lì va bene.
Abbiamo avuto già un incontro con il Comune di Aosta e con il
Cpel e c'è stata una condivisione sul fatto che sarebbe questo
l'intervento da proporre in primis, perché la situazione più
delicata che noi oggi abbiamo riguarda proprio le scuole superiori
di Aosta. Le tempistiche stabilite dal bando sono demenziali, per
cui noi dobbiamo presentare entro il mese di febbraio-marzo tutta
una serie di documenti molto corposi, compreso un rifacimento dei
contenuti antisismici, perché il paradosso è che noi lo abbattiamo
e lo ricostruiamo, ma nel bando dobbiamo comunque presentare una
situazione in sismicità dell'immobile esistente, il che francamente
è incomprensibile: se lo abbatti, perché devi presentare un nuovo
studio antisismico?
Il Ministero dell'Istruzione dovrebbe fare il concorso di
progettazione - questo è il paradosso - e l'aggiudicazione dei
lavori dovrebbe avvenire entro settembre del 2023 e la conclusione
delle opere non oltre il 31 marzo 2026. Come per tutte le opere del
PNRR ci sarà da ridere sapendo che quel limite del dicembre 2026
varrà per tutte le opere del PNRR e c'è da chiedersi francamente
come si potrà essere coerenti con queste date, spesso per i ritardi
che sono dovuti ai bandi, perché ormai abbiamo capito che la
maggior parte delle opere funzioneranno con bandi.
Per quanto concerne infine lo stato della progettazione edificio
sede del Manzetti, si comunica che i progettisti hanno trasmesso in
data 24 novembre 2021 il progetto di fattibilità tecnica ed
economica che prevede una spesa di 16 milioni ed è la ragione per
la quale invece si sta riflettendo come abbiamo già detto, rispetto
a un utilizzo diverso dell'immobile, seguendo un po' il destino
dell'immobile di via Torino.
Presidente -
Per la replica, la consigliera Erika
Guichardaz ne ha facoltà.
Guichardaz E. (PCP) -
Grazie, Assessore, per la sua
risposta che naturalmente non ci convince. Come è stato
sottolineato tante e tante volte la pandemia ha portato a galla,
esasperandole, problematiche già incancrenite da moltissimi anni e
tra queste possiamo sicuramente annoverare la questione
dell'edilizia scolastica, soprattutto nella città di Aosta, con cui
con lei abbiamo già discusso, e della mancanza di laboratori
adeguati per svolgere materie d'indirizzo, come quello delle
tecnologie musicali nel liceo musicale o di palestre che richiedono
continui e infruttuosi, nonché costosi, spostamenti degli alunni in
pullman da una parte all'altra della città.
Poiché lei non è, giustamente lo ricorda spesso, un neofita
della politica, queste carenze e difficoltà le conosce a memoria e
da molti anni.
Certo ora alcune vecchi e irrisolte questioni, oltre a
comportare un dispendio di soldi, portano a perdere importanti ore
di lezioni. Oggi si aggiungere pure la novità del Green Pass che
gli allievi non sono tenuti a possedere, che la scuola non può
quindi richiedere per l'accesso ai pullman di cui parlavamo
prima.
Per fortuna, come diceva lei, il ministro Speranza questa volta
è intervenuto e fino al 10 febbraio questi ragazzi potranno
spostarsi, ma hanno già perso ore di lezione nel mese di dicembre
proprio per l'interpretazione di cui lei parlava prima e
soprattutto, se non vi fosse stato questo intervento di Roma, oggi
sarebbero ancora assenti quelle ore di lezioni di cui
parlavamo.
Essere autonomisti per me vuol dire trovare soluzioni, tenendo
conto della nostra particolarità e soprattutto la giurisprudenza,
invito a guardare, non equipara il trasporto scolastico dedicato a
quello del trasporto pubblico locale, quindi forse qualcosa si
sarebbe potuto fare. Lavarsene le mani è un po' troppo facile,
d'altronde che il Covid costituisca un perfetto alibi per chi ha
voglia di temporeggiare e di procrastinare lo abbiamo constatato in
tanti campi e il campo della politica è spesso esemplare.
Sta di fatto che ora è ancora più evidente che esistono classi e
istituzioni di serie A che svolgono tranquillamente l'attività di
educazione fisica in palestra e hanno laboratori, mentre altri,
purtroppo, non possono farlo. Sicuramente, lo ha detto anche lei,
sarà sua premura occuparsene, perché questo, dopo il 10 di
febbraio, non diventi un ulteriore problema, ma che a questo
delicato problema si possa dare una soluzione.
Tornando invece al liceo musicale, che nel mese più freddo
dell'anno starà ancora nella sua sede provvisoria e decentrata,
priva di strumentazione adeguata e decisamente scomoda per gli
allievi che devono attraversare tutta la città con tanto di
contrabbasso e violoncello, proprio per dedicarsi alle ore
d'indirizzo principali, quelle delle tecnologie musicali,
sottolineiamo anche che la revoca della concessione del liceo
classico artistico musicale delle aule di Piazza San Francesco da
parte del Comune di Aosta risale all'ottobre del 2020, infatti nel
dicembre 2020 venne organizzato quel trasloco. Nel frattempo
l'Università - che l'anno scorso era deserta e che ha ospitato tre
classi del liceo classico - reclama le sue aule in Viale dei
Cappuccini, sono già trascorsi inutilmente nove mesi e a luglio del
2020 la ditta ha vinto la gara per la costruzione di un ulteriore
piccolo prefabbricato di cui lei ha parlato in precedenza.
Che la scuola inizi il primo settembre credo non sia una novità,
quindi bisognerebbe cercare di organizzarsi per tempo, evitando
così continui e costosi traslochi oltre ai lavori dell'edificio di
Place Soldats de la Neige. Nel frattempo l'antico Berard e la sede
del Maria Adelaide languono.
Quello che chiediamo è che finalmente la scuola valdostana abbia
un Assessore che possa occuparsi in maniera più determinata di
queste problematiche.
