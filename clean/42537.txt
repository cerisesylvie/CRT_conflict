Classificazione
ARTIGIANATO
ASSISTENZA SANITARIA E OSPEDALIERA
COMMERCIO
Fiere, mostre e mercati



Oggetto del Consiglio n. 96 del 18 novembre 2020 - Resoconto
OGGETTO N. 96/XVI - Interpellanza: "Protocolli regionali di
sicurezza per l'organizzazione delle manifestazioni legate
all'artigianato tipico di tradizione".
Bertin (Presidente) -
Punto n. 37 all'ordine del giorno.
Per l'illustrazione, ha chiesto la parola il consigliere segretario
del Consiglio Distort, ne ha facoltà.
Distort (LEGA VDA) -
La presente interpellanza riguarda
gli eventi di artigianato tipico, un altro settore che ha subito un
forte contraccolpo in negativo per le misure derivanti
dall'emergenza sanitaria con annullamento degli eventi estivi,
ricordo in particolare l'annullamento de la
Foire d'Été
e
annullamenti già dichiarati per la stagione invernale: mi riferisco
al
Marché Vert Noël
annullato dall'Amministrazione comunale
di Aosta.
Tenuto presente che l'artigianato tipico di tradizione ricopre
un significativo ruolo nell'ambito socio-culturale della nostra
Regione ma anche dal punto di vista economico sia per il fatturato
del settore, sia per l'indotto che riveste ma sia anche per una
questione di immagine di pubblicizzazione e di valorizzazione
dell'intero prodotto Valle d'Aosta tanto da essere fiore
all'occhiello della nostra Regione, motivo di vanto sia in Italia
che all'estero; evidenziato quindi che le manifestazioni legate
all'artigianato tipico costituiscono questo importante volano, e,
tra l'altro, il dato più importante che riveste maggiore
preoccupazione nell'opinione pubblica, nell'opinione valdostana, in
particolare degli operatori dei settori, è l'evento culturale della
Foire de Saint-Ours
, la Fiera di Sant'Orso, prevista per il
30 e 31 gennaio prossimo, cioè tra poco più di due mesi.
Ciò premesso, si interpella l'Assessore competente, comunque il
Governo regionale, per conoscere: "quali sono gli attuali
protocolli regionali di sicurezza e le linee guida adottate che
possano mettere nelle condizioni l'Amministrazione regionale e le
associazioni e le pro-loco, di poter organizzare, nel corso della
prossima stagione invernale, nel rispetto delle prescrizioni
anti-contagio, le manifestazioni legate all'artigianato tipico di
tradizione e iniziative tradizionali in genere". Questo è il primo
quesito.
Il secondo è: "quali sono gli intendimenti prossimi e futuri per
garantire e migliorare - nel caso di limitazioni che arrivino a
pregiudicare gli eventi - la messa in atto di quanto al punto
precedente,
in primis
in merito all'edizione 2021 della
Saint-Ours".
Terzo quesito: "nell'ipotesi di annullamento delle
manifestazioni di artigianato e simili, se esiste un piano
alternativo agli eventi e se si sono già individuate strategie di
sostegno economico verso le categorie del settore".
Presidente -
Per la risposta, la parola all'assessore
Bertschy.
Bertschy (AV-SA) -
Come credo immagini, anche i tempi
probabilmente di preparazione dell'interpellanza e di risposta
hanno ancora fatto cambiare la situazione al riguardo della
regolamentazione e anche di tutta una serie di attività e anche il
quadro epidemiologico generale.
Durante l'estate il Comitato per la sicurezza aveva lavorato in
maniera importante con tutti i settori per cercare di definire una
revisione in un senso di apertura delle attività
economico-commerciali culturali e l'autunno ha ripresentato una
situazione che poi i vari DPCM hanno purtroppo reso ancora più
complessa e rigida. Il lavoro che la struttura regionale competente
per l'organizzazione delle manifestazioni di artigianato e di
tradizioni ha fatto fin dal mese di agosto quindi si è frenato con
l'arrivo del DPCM degli scorsi giorni, però c'è stato un percorso.
Il DPCM del 7 agosto 2020 pareva poter mettere in condizione la
Fiera, come altre attività di essere realizzate ed era su quello
che la struttura aveva cominciato a fare un'attività insieme al
comitato per organizzare questi protocolli, protocolli che si
riferivano alle linee guida approvati dalla Conferenza Regioni che
si rifacevano ai congressi e ai grandi eventi fieristici,
ovviamente linee guida che non rispondevano appieno a
manifestazioni di settore e particolari come la nostra Fiera e le
nostre fiere.
Il peggioramento dato dalla crisi sanitaria, in particolare il
DPCM del 25 ottobre 2020, poneva poi una serie di questioni, la più
importante è quella all'articolo 1, comma 9, lettera n) dove andava
a vietare le sagre, le fiere e qualsiasi genere di evento fino al
24 novembre poi ripreso dal DPCM successivo. Mentre si segue a
livello nazionale negli organi competenti, in particolare quelli
delle Commissioni regionali e della Conferenza delle Regioni
l'evoluzione della normativa, qui si è iniziato a cavallo delle due
legislature a fare delle valutazioni diverse e differenti,
soprattutto tutte le Regioni e le attività pubbliche e private
hanno cominciato a orientare in maniera importante le proprie
attività verso l'organizzazione di appuntamenti non più in
presenza, appuntamenti fatti con piattaforme
on-line
e si è
iniziato a regolamentare e a certificare l'organizzazione delle
fiere digitali. Per completare la risposta alla prima domanda,
quindi in questo momento organizzare dei protocolli in una fase di
transizione da una situazione all'altra e rispetto alla nuova
organizzazione data dalla crisi sanitaria, che differenzia per
colori purtroppo la situazione delle Regioni, pare intanto
impossibile da organizzare, con il comitato ci siamo fermati anche
rispetto agli altri settori e siamo in attesa di riprendere
l'argomento di revisione dei protocolli proprio in relazione
all'evoluzione della crisi in corso.
Rispetto al quesito n. 2: "quali sono gli intendimenti prossimi
e futuri per garantire e migliorare la messa in atto di quanto al
punto precedente,
in primis
in merito all'edizione 2021
della Fiera", oltre a quello che si sta facendo con il Comitato
tecnico-scientifico per cercare di definire di qui alla riapertura
dei settori economico-commerciali i protocolli, si sta cercando di
dare da parte un po' di tutti i settori sempre di più a questi
appuntamenti una dimensione che vada a creare le giuste
potenzialità attraverso i sistemi innovativi, cercando di ricordare
anche agli enti e soprattutto al Governo che dietro queste fiere,
dietro l'organizzazione di queste manifestazioni c'è un importante
indotto che sta subendo delle perdite. Abbiamo cercato un po'
tutti, in particolare noi nella nostra Regione, di immaginare una
riduzione dei numeri per organizzare questi eventi e il DPCM però
del 25 ottobre vieta ogni tipo di manifestazione in presenza,
quindi ad oggi diventa impossibile organizzare una fiera di quel
tipo, che ha bisogno anche di un'attività di preparazione di tipo
tecnico-amministrativo molto importante. In questa fase
generalmente la Fiera è completamente organizzata e sono avviati
tutti gli appalti di servizi necessari a realizzarla. Ad oggi,
senza avere nessun tipo di possibilità visto il divieto di
organizzare queste fiere, quindi si stanno valutando ovviamente
delle proposte differenti.
Per venire all'ultima domanda: "se esiste un piano alternativo e
quali strategie di sostegno economico verso le categorie di
settore", il settore è rappresentato anche da più componenti e ha
un riferimento in IVAT, c'è una valutazione che si sta portando sul
piano degli aiuti che dovremmo definire in questa fase di emergenza
soprattutto nell'organizzazione di un progetto di legge che andrà a
utilizzare anche l'avanzo di amministrazione come più volte detto,
quindi una fase di studio che ci permetta di capire come andare a
modificare la legislazione e anche intervenire in maniera puntuale
sul settore.
Rispetto alla valutazione sullo scenario prevedibile in
particolare per la nostra Fiera, si sono immaginati, tanto per fare
il percorso, degli scenari che poi puntualmente sono stati sempre
da modificare nel corso dei vari appuntamenti che il DPCM ha fatto
saltare. Inizialmente si era immaginato una Fiera ridotta a quella
di tipo tradizionale, poi a inizio ottobre si era immaginato di
passare a una fiera ancora con una riduzione del numero di
espositori: circa 400 sugli 850, e poi con incontri informali anche
con la Questura e le Forze dell'ordine, visto che diventava
impossibile gestire anche le attività in presenza e
l'organizzazione proprio dei controlli, si è passati a una
valutazione definitiva che in questi giorni stiamo sviluppando e
sulla quale sarebbe interessante probabilmente fare un confronto,
se possibile, nella Commissione competente, che vanno a immaginare
una Fiera di Sant'Orso on-line, con una promozione attraverso
l'innovazione che si può avere del nostro artigianato di
tradizione, con alcuni appuntamenti collaterali che sono da
verificare se ci sarà la possibilità di avere attività organizzate
ma in presenza. Il segnale che si vuole dare attraverso questa
organizzazione è quello che in questo momento dobbiamo comunque
provare a resistere a una situazione molto difficile, dobbiamo
provare anche su appuntamenti di importanza come quelli della Fiera
e gli appuntamenti che verranno durante la primavera e l'estate
provare ad adattarci a questa situazione di emergenza e provare
attraverso l'innovazione a creare le condizioni affinché si possa
continuare, in un anno particolare come questo del Covid, a
promuovere un appuntamento così importante investendo nel
futuro.
Forse la Fiera per la sua importanza, la qualità che ha per
tutti noi ma anche la qualità che gli viene riconosciuta, non ha
mai avuto così tanto bisogno di una promozione, di un'innovazione e
anche di andare a colmare quelle che in passato probabilmente non
erano ritenute misure necessarie per la sua promozione: parlo, per
esempio, di un sito, piuttosto che di altre attività che la
promozione on-line ci potrà permettere di fare. Sarà quindi una
Fiera ovviamente differente dalle altre ma il segnale che si vuole
dare è che un appuntamento verrà mantenuto e nel corso dei prossimi
giorni, quando vedremo anche come si modificherà la nostra
situazione sanitaria, si completerà lo scenario a seconda delle
disponibilità che ci verranno date per l'organizzazione.
Presidente -
Per la replica, ha chiesto la parola il
consigliere Distort, ne ha facoltà.
Distort (LEGA VDA) -
Io capisco che fondamentalmente per
l'argomento
clou
"la Fiera di Sant'Orso", che normalmente
richiama numeri da 50.000 a 100.000 persone diventi estremamente
impegnativo gestire dei protocolli, delle probabilità, degli
scenari, soprattutto in una situazione di incertezza; tuttavia, le
confido, Assessore, che dalla sua risposta non percepisco il tenore
e i contenuti di un'attività strategica che dia fondo a tutte le
risorse tecniche e creative possibili per poter risolvere questo
delicato e impegnativo tema. Questa non vuole essere soltanto una
critica perché sarebbe un atteggiamento troppo facile e non
appartiene alla mia personalità, la prenda però come una forte
sollecitazione, perché è sicuramente preoccupante lo scenario di
una limitazione che arrivi a pregiudicare lo svolgimento di un
evento così importante per la nostra comunità. Mi unisco quindi
alla preoccupazione degli imprenditori coinvolti in queste
decisioni e a titolo preventivo evidenzio che un buon Governo deve
saper gestire la vita di una comunità anche di fronte alle
difficoltà con passione, con competenza, con creatività, pensando a
modelli diversi o a diverse organizzazioni dello stesso modello,
comunque questa creatività che deve essere messa in atto per
pensare a rielaborare le manifestazioni, anziché limitarle o
addirittura annullarle.
Per concludere con una citazione che può trovarci sicuramente
tutti d'accordo, mi permetto di citare una citazione di Albert
Einstein che voglio condividere con lei, Assessore, con il Governo
regionale, con tutto il Consiglio e con il mondo di questo settore:
"la creatività è più importante della conoscenza, la conoscenza è
limitata, mentre la creatività abbraccia il mondo stimolando il
progresso e dando impulso al futuro". Questa è la mia
raccomandazione in totale sintonia con il mondo dell'artigianato di
tradizione.
