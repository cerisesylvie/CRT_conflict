Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 379 del 9 luglio 1981 - Resoconto
OGGETTO N. 379/81 - DISEGNO DI LEGGE CONCERNENTE: "INTERVENTI
PER FAVORIRE L'INSERIMENTO LAVORATIVO DI CITTADINI PORTATORI DI
HANDICAPS".
Presidente
- Do lettura del testo:
Il Consiglio regionale
Delibera
L'approvazione dell'allegato disegno di legge recante:
"Interventi per favorire l'inserimento lavorativo di cittadini
portatori di handicaps".
Presidente
- Ha chiesto di svolgere la sua relazione
l'Assessore Rollandin, ne ha facoltà.
Rollandin (UV)
- Già in occasione di altri interventi
riguardanti l'argomento relativo agli handicaps, si era parlato
della necessità di intervenire con fatti concreti cercando nei
limiti del possibile, di prospettare delle soluzioni valide per
risolvere i numerosi problemi che riguardano gli handicappati.
Nei diversi congressi che si sono svolti quest'anno, è emersa
con più frequenza la sensazione che si voglia ribadire cose già
note piuttosto che agire. Questo è stato pubblicamente dimostrato a
Genova, a Torino e in altre sedi di congresso. A livello regionale
non ci sono stati dei congressi ad hoc proprio perché due anni fa
era stato dibattuto a Saint-Vincent il problema generale
dell'handicap, di come va considerato, di cosa significhi, quali
problemi porti e di come affrontare l'inserimento
dell'handicappato.
Per quanto riguarda l'inserimento a livello scolastico, va detto
che la Regione Valle d'Aosta è stata una delle prime Regioni ad
agire in questo settore; le è stato pubblicamente riconosciuto il
valore e la validità dell'opera già fatta a livello regionale in
questo ambito, mentre mancava e manca tutt'ora un valido approdo
per quanto riguarda il mondo del lavoro. La legislazione nazionale
prevede l'inserimento obbligatorio dell'handicappato in base alla
legge 2 aprile 1968 n. 482, che viene applicata malvolentieri e che
impone dei limiti alle aziende che hanno più di 35 dipendenti.
Questo disegno di legge tende a facilitare l'inserimento lavorativo
dei cittadini portatori di handicaps nei settori che non sono
coperti da questa legge nazionale. È una legge che troverà la sua
applicazione essenzialmente ed unicamente se incontrerà l'assenso
da parte delle piccole aziende, delle piccole imprese, delle
aziende artigianali, commerciali, turistiche, agricole ed
industriali che si troveranno impegnate in questo campo e che
vorranno utilizzare la disponibilità finanziaria che con questo
disegno di legge viene messa a loro disposizione. Già in questo
primo periodo si è cercato di sondare qual'era la disponibilità
degli interessati ed a questo proposito va detto subito che ci sono
dei preconcetti ancora abbastanza sentiti. Queste piccole imprese
hanno la sensazione di avere un ulteriore obbligo, un peso non
indifferente da sopportare e quindi il problema che a parole
sovente viene capito, poi quando lo si vuole mettere in pratica
trova delle remore non indifferenti.
L'intervento economico vuole essere un incentivo; è chiaro che
non si può arrivare a degli obblighi perché si andrebbe al di là
delle competenze regionali e questo dovrebbe essere fatto con legge
nazionale, mentre - ripeto - questo provvedimento ha il fine di
incentivare questo tipo di iniziativa. Si prevedono interventi
finanziari ai Comuni, singoli o associati, e alle Comunità Montane
per la istituzione, funzionamento e sviluppo delle aziende che
accolgono questi lavoratori. Nella relazione penso sia
sufficientemente spiegato quali sono le altre finalità della
legge.
Inoltre ci sono altri problemi che non vanno dimenticati
nell'affrontare l'inserimento dell'handicappato in generale - ne
parlavamo ieri nell'intervento a proposito della legge presentata
dal consigliere Nebbia sulle barriere architettoniche. Nel momento
in cui si profila la necessità di fare dei corsi per l'inserimento,
è necessario avere uno sbocco per quanti ad esempio terminano la
scuola dell'obbligo. È un problema molto sentito, abbiamo dei
ragazzi che, finito il periodo normale delle scuole elementari e
medie dove hanno fatto dei progressi notevoli, si trovano soli con
la famiglia e abbandonati a sé stessi in quanto non hanno nessun
supporto pratico che possa essere loro di valido aiuto negli anni
successivi. Ci sono è vero degli interventi finanziari, adesso
anche a livello nazionale mentre prima lo erano solo a livello
regionale, che intervengono presso le singole famiglie per
l'assistenza, ma non è sufficiente.
È necessario avere un appoggio, delle strutture, ma soprattutto
un impegno lavorativo che, per quanto è nelle loro capacità, li
possa impegnare per un certo numero di ore della giornata. Questo
impegno è valido non solo perché è dimostrato che in parecchi casi
anche handicappati che dovrebbero - secondo valutazioni di colleghi
medici - rendere molto meno con la riduzione di lavoro del 50%-60%,
hanno un tasso di applicazione ed un impegno sul lavoro che
permette di rendere più dei lavoratori cosiddetti normali. Questa è
una considerazione che deve fare riflettere e che va tenuta
presente quando ci si impegna in questo campo.
Quello che voglio ancora sottolineare è che non riteniamo di
aver risolto il problema con questo disegno di legge, ma di aver
dato uno strumento ad aziende che vogliono usufruirne per potere
avere un incentivo in questo campo. Visto che sovente - lo ripeto -
a parole c'è l'interessamento e la disponibilità a prendere in
considerazione questo problema, vogliamo vedere se, dando gli
strumenti adeguati, vi corrisponde un impegno di fatto. Ad esempio
in Germania è già in vigore una legge in questo senso che ha la sua
validità e che ha trovato un terreno abbastanza fertile. Speriamo
che la stessa cosa succeda nella nostra Regione.
Nella preparazione di questo disegno di legge c'è stato un
lavoro preparatorio, una specie di indagine sia sugli interessati a
questo tipo di intervento - quindi indagine a tappeto per sapere
quali sono le predisposizioni, quali potrebbero essere i campi
interessati, quali i corsi preparatori in questo tipo di intervento
- sia su tutte le piccole imprese, piccole aziende artigianali,
alle quali ci siamo rivolti per lettera per sapere se erano
disponibili, tenuto conto dell'intervento finanziario, ad assumere
ed a farsi carico di un certo numero di portatori di handicaps.
Ci sono state delle reazioni in un primo tempo soprattutto
negative, perché forse non era compreso a sufficienza quale era lo
spirito della legge. Abbiamo avuto un incontro con la Associazione
Industriali alla quale - dietro sua richiesta - è stata inviata
questa proposta di legge; di contro ci ha fatto pervenire dei
suggerimenti che sono stati accolti in questo disegno di legge e la
sua adesione ad impegnarsi in questo campo per cercare di renderla
operante. Il lavoro da fare, il convincimento da operare a livello
comunale come a livello delle piccole aziende sarà notevole, perché
le resistenze in questo campo sono enormi, malgrado quello che si
affermi sovente.
Un'altra cosa che vorrei richiamare è la prerogativa - posta
nell'art. 8 - che nei cantieri di lavoro istituiti e gestiti dalla
Regione, da singoli Comuni o Consorzi dei Comuni e dalle Comunità
Montane per ricerche archeologiche, per il rimboschimento o per
altre attività agricole, per la costruzione e manutenzione di
strade forestali e turistiche, un terzo dei posti disponibili è
riservato a persone portatrici di handicaps. Ora, questo è stato
messo soprattutto perché si è visto che le équipes di specialisti
che seguono da anni questi problemi hanno sottolineato da tempo
quale vantaggio potrebbe portare un certo tipo di lavoro che
notoriamente in questi campi viene fatto, per cui potrebbe essere
vantaggioso questo tipo di inserimento.
Nella legge viene poi precisato che devono essere apportate le
massime garanzie di lavoro, cioè già nel momento in cui abbiamo
parlato della prevenzione degli infortuni, abbiamo detto come sia
importante nell'ambiente di lavoro prevenire certe disgrazie visto
il numero degli incidenti sul lavoro che cresce annualmente.
L'inserimento di un handicappato deve creare, prevedere
all'interno dell'ambiente di lavoro, delle condizioni tali da
renderlo fattibile, per evitare che ci siano dei pericoli
potenziali di incidenti che vengono a ricadere poi sull'inserimento
dei portatori. C'è l'integrazione di fatto sul territorio con le
équipes sanitarie, quindi con la parte sociologo-psicologhi che
possono essere di valido aiuto per il primo impatto, per
l'inserimento lavorativo che crea problemi notevoli. Si è visto, da
esperienze fatte negli ultimi tempi con portatori di handicaps
inseriti nella pubblica Amministrazione, che se l'inserimento è
fatto in modo graduale e seguito con un certo impegno, può dare dei
risultati notevoli. È chiaro che l'impatto con l'ambiente di
lavoro, con un ambiente che sovente viene sentito come estraneo,
crea dei problemi non indifferenti e l'handicappato deve poter
contare su un supporto psicologico e sanitario.
Con queste garanzie riteniamo che questo disegno di legge che
deve trovare naturalmente rispondenza dall'altra parte, sia un
passo da fare per cercare di inserire un certo numero di portatori
di handicaps.
Presidente
- Io mi scuso, ma prima eravamo al limite del
numero legale, adesso i suoi colleghi l'hanno abbandonata. Siamo
sotto abbondantemente del numero legale, quindi dovrebbe... Grazie
può continuare.
Rollandin (UV)
- Dicevo che è necessario che su questo
terreno ci sia l'appoggio delle forze sociali e sindacali perché è
importante quando si prevedono dei corsi di formazione, che ci sia
una certa correttezza nell'impostazione di questi corsi, e quando
come è previsto dalla legge, ci saranno questi corsi, ci sia un
appoggio valido per l'inserimento.
Con questo ritengo di non dovere dilungarmi oltre sulle finalità
della legge; ripeto che si illumina con questo, solo una faccia del
problema e quindi ben vengano altre iniziative soprattutto di
carattere pratico e non solo per interventi a parole per questo
tipo di handicap.
Presidente
- È aperta la discussione generale.
Ha chiesto di parlare il Consigliere Minuzzo, ne ha facoltà.
Minuzzo (PSDI)
- Mi sembra appena appena giusto chiedere
il rinvio di questa legge per quattro motivi fondamentali.
Il primo per il ritardo con cui questa legge è stata inviata ai
Consiglieri regionali, il che per una legge di questa importanza -
visto che l'Assessore sostiene di avere interessato tutte le
organizzazioni di categoria, le imprese artigiane, le piccole
imprese e l'Associazione Industriali - è già un motivo in sé.
Addirittura l'Assessore ha affermato che è stata mandata a tutte le
imprese artigiane una lettera, un questionario a cui rispondere, e
a questo proposito devo dire che non mi risulta sia stata investita
del problema l'Associazione Artigiani della Valle d'Aosta.
Secondo motivo, non vedo assolutamente l'urgenza di approvare
questa legge anche perché nell'ultimo articolo si dice chiaramente
che si provvederà con dei provvedimenti a finanziare questa legge.
Collegandomi a questo articolo peraltro proposto dall'assessore,
ritengo si possa fare nel mese di Ottobre una legge organica ben
articolata che preveda tutto quanto, anche l'impegno finanziario,
l'applicazione ed attuazione di questa legge.
Terzo motivo - e non il meno importante - per il quale ritengo
che questa legge debba essere rinviata è il fatto che da Gennaio i
Consiglieri Nebbia e Tripodi hanno proposto una legge per venire
incontro ai problemi degli handicappati e giusto ieri l'Assessore
ha chiesto ancora che la legge venisse sottoposta ai Sindaci ed
alle Comunità Montane per vedere di trovare il modo di attuarla.
Dopo sette mesi si chiede il rinvio di quella legge mentre questa,
che è sta presentato non prima di sei giorni fa - una legge di
questa complessità - si vuole discuterla immediatamente.
Quarto motivo: la legge di ieri aveva oltretutto una grossa
importanza anche perché da quanto è emerso da un convegno fatto a
Courmayeur, sulle guide turistiche, risulta che in Valle d'Aosta ci
sono alberghi attrezzati per i portatori di handicaps, cioè rampe
di salita, ascensori predisposti per gli handicappati - c'è lo
stemmino, non so, la sedia a fianco di queste guide. Combinazione,
in Valle d'Aosta non c'è un albergo, sebbene sia indicato sulla
guida, attrezzato per i portatori di handicaps. Questo era un
problema che doveva essere dibattuto ieri, soprattutto dopo sette
mesi dalla presentazione di questa proposta di legge. Quindi
ritengo che la proposta di legge in oggetto sia assolutamente da
rinviare, anche perché ci sono delle Regioni con una grossa
esperienza in merito, e ritengo che la Commissione avrebbe fatto
opera meritoria ad andare a vedere, a verificare, a fare dei
sopralluoghi in quelle Regioni per vedere come sono organizzati e
come funzionano questi laboratori, come procede l'inserimento di
personale handicappato presso le aziende, per prendere il meglio
dall'esperienza altrui e trasportarlo nella nostra Regione.
Per cui ribadisco e formalizzo la richiesta di rinvio di questa
legge al primo Consiglio di ottobre.
Non vorrei che per questa legge ci fosse la stessa discussione
che c'è stata ieri sulla Centrale del latte e che, siccome è stato
proclamato l'anno internazionale dell'handicappato, si voglia dire
che la Giunta regionale ha fatto una legge per venire incontro alle
esigenze dei portatori di handicaps per il loro inserimento nel
mondo del lavoro, però poi i approvi una legge che di fatto rimane
inapplicata.
Presidente
- Il Consigliere Minuzzo formalizza
immediatamente la sua richiesta di rinvio. Ecco allora sulla
proposta formalizzata un Consigliere a favore ed uno contro. Il
Consigliere Nebbia ha chiesto di parlare per un intervento a favore
della proposta del Consigliere Minuzzo, ne ha facoltà.
Nebbia (PSI)
- Dico che sono a favore della proposta di
rinvio per i motivi che adesso illustrerò.
Premetto innanzitutto che siamo d'accordo sulla sostanza della
legge, riteniamo che sia una legge indispensabile ed anche
abbastanza ben formulata. I problemi però derivano da altre
considerazioni oltre a quelle illustrate dal Consigliere
Minuzzo.
Innanzitutto l'Assessore ha parlato di un'indagine che è stata
effettuata -e giustamente - presso gli Enti pubblici e presso le
aziende, però oltre alle parole dell'Assessore, non siamo a
conoscenza - neanche per sommi capi - dei risultati di questa
indagine.
Ma la cosa più importante da sottolineare ci pare la momentanea
inutilità della legge nel senso che questa per poter funzionare
necessita di un finanziamento. Difatti l'Assessore ha parlato ad un
certo punto di potenzialità finanziaria destinata a questa legge.
Ora, all'art. 14 è riportato che: "Agli oneri derivanti
dall'attuazione della presente legge, si provvederà con successivo
provvedimento legislativo". Il che, in questa fase finanziaria
della Regione, comporta una serie di conseguenze - che chiamerei
psicologiche - piuttosto importanti.
Se il Consiglio regionale approvasse oggi tale legge, questa
rimarrebbe inattuata per mancanza del provvedimento finanziario, ma
incoraggerebbe le attese degli interessati e più ancora delle
famiglie degli interessati, che verrebbero frustrate in mancanza di
un'applicazione pratica. Il che aumenterebbe la sfiducia di queste
persone nei confronti del Consiglio regionale in quanto si
sentirebbero presi in giro. Quindi la proposta che noi facciamo è
di rinvio della legge e di approvazione contestuale al
finanziamento.
Quindi - ripeto - sul testo siamo d'accordo, a parte forse
qualche marginale modifica, e se oggi invece che dell'art. 14, ci
fosse un articolo in cui venisse specificato un finanziamento, ci
sentiremmo di votarlo.
In mancanza di questo e per le conseguenze negative che
l'approvazione parziale della legge comporterebbe, noi pensiamo sia
opportuno rinviare il tutto.
Presidente
- Ha diritto a parlare uno contro la proposta
di rinvio che può essere anche l'Assessore Rollandin.
Ha chiesto di parlare il Consigliere De Grandis, ne ha
facoltà.
De Grandis (PRI)
- Pur apprezzando le osservazioni mosse
dal Consigliere Minuzzo e dal Consigliere Nebbia, vorrei rilevare
alcune cose. Intanto una di carattere generale e cioè il problema
dell'inserimento nel lavoro degli handicappati è molto grave. Non
esistono nel nostro paese soluzioni certe, già provate e
sperimentate, è piuttosto vero che ogni specialista della materia
ha una sua soluzione in tasca, ma guarda caso ogni soluzione è
diversa dalle altre. È un campo in cui bisogna inventare tutto
praticamente.
C'è poi un altro problema: è illusorio sperare di sapere a
priori la reazione che avremo da aziende artigiane e non, o
dall'Ente pubblico, per l'inserimento di queste persone. Noi
potremo sapere come reagiranno le aziende e fino a che punto
saranno disponibili all'inserimento, solo quando la legge sarà in
funzione ed operante. Ed è bene che la legge sia operante senza un
finanziamento preciso, perché non sapendo quale sarà la risposta
non possiamo assolutamente prevedere quali saranno i fondi da
stanziare per l'attuazione di questo disegno di legge. Per di più
mi risulta che all'Assessore Rollandin era stato presentato un
abbozzo di disegno di legge proprio dalle famiglie degli
handicappati e questa proposta di legge presentata dall'Assessore
credo sia la risultante e la ri-elaborazione di quell'abbozzo.
Quindi c'è una grossa attesa per questo provvedimento e poiché -
come ripeto - in questo campo brancoliamo tutti nel buio, c'è
bisogno di sperimentare nei fatti quali sono le reali possibilità e
le aperture che si verificheranno con questa legge. Siamo inoltre
alla vigilia delle vacanze, del periodo estivo che è quello di
massima occupazione della Regione, che può essere di stimolo per
determinare certe richieste, per muovere il problema, per
interessare le Comunità Montane a muoversi; le stesse famiglie
degli handicappati in questo periodo si daranno da fare, si
muoveranno presso le aziende e gli artigiani che conoscono per
suggerire la possibilità dell'inserimento dei loro familiari
portatori di handicaps, facendo conoscere in maniera diretta e
concreta l'esistenza di questo provvedimento di legge.
Anch'io ho alcune perplessità nel merito della legge, però mi
guardo bene dal tirarle fuori adesso; non sono in grado di dire se
è meglio apportare questa o quella variazione ma credo che solo
attraverso la sperimentazione arriveremo a dare una risposta a
questi handicappati che ormai la aspettano da molto tempo.
È un problema grave di cui dobbiamo farci carico e che dobbiamo
affrontare e questo secondo me è uno strumento da attuare subito
per verificare quali possibilità reali ci sono di inserimento degli
handicappati.
Mi dichiaro pertanto contrario alla proposta di rinvio.
Presidente
- Allora non ci resta che mettere ai voti la
proposta di rinvio che ci ha già portato anche ad entrare nel
merito del provvedimento.
Metto in approvazione la proposta di rinvio formulata e
formalizzata dal collega Consigliere Minuzzo.
Esito della votazione:
Presenti: 25
Votanti: 25
Favorevoli: 9
Contrari: 16
Maggioranza: 13
Il Consiglio non approva.
Presidente
- Continua la discussione generale sul disegno
di legge iscritto all'oggetto 15/P.
Ha chiesto di parlare l'Assessore Rollandin, ne ha facoltà.
Rollandin (UV)
- Vorrei chiarire alcuni punti emersi già
nelle richieste di rinvio.
Essenzialmente il dato di fondo è stato già chiarito dal
Consigliere De Grandis ed è quello del finanziamento. Non era
possibile mettere una cifra, al di là di una cifra simbolica che
non avrebbe significato nulla, che intendesse fare delle previsioni
che sono semplicemente assurde. Ripeto, la questione del
finanziamento è stata rinviata proprio perché dobbiamo saggiare -
come diceva il Consigliere De Grandis - la rispondenza a questo
tipo di proposta e che nasce da una proposta portata avanti dai
genitori, come ha giustamente ricordato il Consigliere De Grandis e
che mi ero scordato di dire prima.
Per quanto riguarda le lettere che sono state inviate, vi farò
avere una copia del modello che era stato richiesto e
l'interessamento che si è avuto; si vedrà allora che è stata
inviata a tutti quelli che risultano nell'elenco che è stato
richiesto, come piccole aziende che sono all'industria ed al
commercio. Alcune hanno anche risposto dicendo che non erano
preparate e si sentivano di affrontare il problema poi, con la
legge in mano; sarebbe interessante vedere quale sarà la loro
rispondenza quando la legge sarà esecutiva.
Presidente
- Ha chiesto di parlare il Consigliere
Péaquin, ne ha facoltà.
Péaquin (PCI)
- Pur avendo convocato la Commissione
d'urgenza per ben due volte per permettere l'inserimento di questa
legge all'o.d.g. ho dato prima parere favorevole al rinvio della
discussione di questa legge proprio perché ritengo che ci siano dei
punti da approfondire meglio.
L'Assessore ci diceva che questo disegno di legge da parecchi
mesi è stato mandato alle Associazioni delle varie categorie; noi
abbiamo potuto esaminare solo in occasione della riunione della
Commissione convocata da parte dell'Assessorato appunto per
permettere l'inserimento della legge all'o.d.g.. Una convocazione
pertanto a mezzo telegramma con 24 ore di tempo la cui conclusione
è stata che in Commissione si sono trovati due commissari: uno di
minoranza - il sottoscritto - e uno di maggioranza. A questo punto
credevo, anche perché non intravedo sinceramente l'estrema urgenza
di questo disegno di legge - pur comprendendone l'importanza - che
tutto avrebbe potuto andare in discussione alla ripresa dei lavori
del Consiglio a settembre, sennonché una seconda richiesta di
convocazione mi ha fatto nuovamente convocare a mezzo telegramma la
Commissione.
Credo sia corretto da parte di un Presidente di Commissione da
parte di un Gruppo politico che non vuole fare in questo Consiglio
- come a volte viene tacciato - della demagogia o
dell'opportunismo, ma che opera dai banchi dell'opposizione con
responsabilità per la soluzione dei problemi importanti che
interessano i cittadini della nostra Valle, fare qui presente che
abbiamo delle perplessità sul disegno di legge, seppure
complessivamente il nostro Gruppo lo ritenga approvabile. Avremmo
voluto approfondire meglio in Commissione per avere ulteriori
chiarimenti e presentare delle modifiche a questo disegno di legge,
cosa che non ci è stata possibile fare; abbiamo comunque preparato
degli emendamenti che presenteremo al Presidente del Consiglio,
anche se - ripeto - tutto questo lavoro avesse dovuto essere fatto
con un po' più di tempo a disposizione. Probabilmente le proposte
che sottoporremo, potranno essere accettate o no, ma sarei stato
più soddisfatto se si fosse potuto rimandare la discussione di
questa legge.
Condivido ma solo in parte l'affermazione - senz'altro reale -
fatta dal Consigliere De Grandis e successivamente dall'Assessore
in merito al fatto che non può essere previsto un finanziamento
perché non è possibile oggi quantificare gli interventi che ci
saranno, perché credo che questo rinvio sia dovuto più al fatto -
anche questo molto preciso e reale - del riparto fiscale che tutti
aspettiamo e in seguito al quale non possiamo trovare
finanziamenti.
Gli emendamenti che presenteremo non li illustrerò tutti adesso
perché ce ne sono alcuni di ri-definizione di comma che hanno poca
importanza, mi limiterò a quello che riteniamo abbastanza
significativo. Non intendiamo che ci debba essere per i soggetti
handicappati che escono dalla scuola dell'obbligo, oltre alla
prospettiva dell'inserimento nel lavoro, anche quella -
naturalmente per coloro che lo possono fare - del proseguimento
negli studi, della quale in questo disegno di legge non si parla.
Sembra che il circuito sia chiuso; il soggetto handicappato, finita
la scuola dell'obbligo, obbligatoriamente deve entrare nel mondo
del lavoro in aziende di vario tipo, mentre noi crediamo che debba
essere prevista anche la possibilità di aiuto ai soggetti
handicappati che intendono e possono continuare lo studio nelle
scuole superiori.
Non mi dilungo oltre perché credo di avere sintetizzato il
nostro modo di vedere e la nostra posizione sul disegno di
legge.
Presidente
- Ha chiedo di parlare il Consigliere Viberti,
ne ha facoltà.
Viberti (DPROL)
- Giusto per sottolineare ancora una
volta che le forze di minoranza - come ci ha fatto sapere il
Consigliere Péaquin Presidente della Commissione che si occupa
anche dei lavori concernenti l'Assessorato alla Sanità - mettono il
loro impegno affinché il funzionamento del Consiglio regionale sia
il migliore possibile; in contrasto con l'atteggiamento di questa
Giunta che fra l'altro ci porta una massa enorme di allegati
suppletivi che pur avendo ricevuto i crismi della formalità, non
sono potuti essere attentamente vagliati dai Consiglieri.
Mi hanno stupito alcune delle cose che ho sentito dire circa la
capacità di un Consiglio regionale di fare delle leggi e di mettere
dei finanziamenti. Se noi usiamo questo tipo di finanziamento,
credo non dovremmo mai presentare una legge con finanziamento
perché non siamo in grado di fare nessuna previsione. Mi stupisco
che chi fa affermazioni del genere, sia proprio quello che in
questo Consiglio a più riprese e proprio sul problema finanziario,
chiede alla Giunta rigore e precisione e butta un'ancora di
salvezza - anzi un salvagente perché con l'ancora sarebbe andato a
fondo - un salvagente all'Assessore Rollandin per uno dei difetti
di questo disegno di legge.
Inoltre mi hanno stupito le affermazioni dell'Assessore
Rollandin il quale dice che qui si fanno molte parole mentre lui
intende fare solo i fatti - come dicono le persone che vanno al
sodo. Io vorrei ricordare un caso per tutti, quello di un ragazzo
cieco di Courmayeur il quale si è diplomato in fisioterapia, una
persona molto in gamba che ho avuto l'occasione di conoscere
durante un convegno organizzato da quattro giovinastri a Courmayeur
e disertato praticamente da tutte le autorità e da coloro che
possono in realtà contare qualcosa. Ebbene questo ragazzo ha
denunciato tranquillamente l'atteggiamento dell'Ente pubblico nei
suoi confronti - non voglio dire dell'Assessore Rollandin - che gli
ha negato dapprima la possibilità di ottenere degli aiuti per
potersi dotare di uno strumento che ad un cieco serve per leggere
la scrittura normale e non solo i caratteri Braille, e poi di un
lavoro. È dovuto andare a lavorare all'ospedale Rizzoli di Bologna,
che pure di traumatologia ha un'esperienza notevolissima, mentre
noi lo abbiamo scoraggiato.
Questo è il modo che l'Ente pubblico ha di fare i fatti, anche
nella nostra Regione, sebbene di casi come questo ce ne saranno
certo a migliaia; non è però nascondendosi dietro dichiarazioni in
apparenza contrarie a coloro che fanno solo delle parole, ma in
realtà poi stanno dalla stessa parte, che si possono risolvere i
problemi. Per cui non so bene che tipo di atteggiamento prendere
nei confronti di questa legge.
Ho ricevuto da parte dei miei soliti imbonitori, quelli che mi
mandano qui a fare il megafono, il registratore - o come meglio mi
vogliono definire i colleghi della maggioranza - delle
osservazioni, che sinceramente non ho avuto il tempo di verificare
ma che credo siano simili in parte a quelle che sono già state
presentate dal PCI sotto forma di emendamenti. Certo non è così -
non è la prima volta che lo dico - che si fanno delle buone leggi;
il fatto stesso che ci sia un'aspettativa da parte di gente che è
stata delusa per anni - qui le responsabilità dell'Assessore
Rollandin non sono certo le maggiori perché tutto sommato siede in
quel posto da non più di tre anni - e che ha ancora il coraggio di
predisporre un giro di legge e la voglia di discuterlo, dovrebbe
spingerci a fare qualcosa; però quando quel qualcosa manca della
possibilità reale di essere gestito - cioè manca del finanziamento
- bisogna essere chiari su un punto: quando è che non ha nessuna
importanza se il finanziamento c'è o no, e quando invece bisogna
che il finanziamento ci sia. Faccio un esempio e spero che il
collega Nebbia non me ne voglia, è il primo che mi viene in mente:
ricordo una sua legge presentata ancora quando c'era il mio
predecessore che, pur essendo una buona legge, non è mai stata
finanziata e resta ancora oggi inoperante. A cosa serve allora
riempire dei bollettini ufficiali con cose che poi non vengono
utilizzate? Non mi sembra che l'atteggiamento della maggioranza sia
il migliore.
Certo è che le aspettative non vanno deluse, perché poi se
vengono deluse a questo livello vogliono dire meno consensi e che
la sedia su cui ci si siede, forse domani non sarà più la nostra.
Ma credo che il compito di un amministratore non sia quello di
lasciarsi spingere da questa o quella necessità contingente ma
quello di fare delle buone leggi. Per cui penso che mi asterrò
dalla votazione della legge come anche dal votare gli emendamenti
presentati dal PCI, in quanto rivendico a qualsiasi persona che si
trova nell'ambito di questo consesso la possibilità di avere avuto
il tempo materiale sufficiente per fare un esame approfondito dei
problemi che gli venivano sottoposti.
L'ho già detto ieri e lo ripeto, resto convinto che qui dentro
si potrebbe fare qualcosa e questa è la ragione della mia protesta
- visto che non posso fare altro - perché oggi mi si chiede di fare
una scelta su cose che non sono riuscito non solo a fare mie nel
senso di comprenderle prima di fare una scelta, ma che non ho
neppure potuto leggere.
Presidente
- Ha chiesto di parlare il Consigliere
Minuzzo, ne ha facoltà.
Minuzzo (PSDI)
- Sono mortificato dal comportamento
dell'Assessore alla Sanità ed Assistenza sociale, anche perché non
avevamo fatto delle critiche alla legge ma avevamo solo chiesto di
poterla approfondire. Dico così anche perché l'opposizione ha
dimostrato di voler collaborare con l'Assessore e con la
maggioranza per portare avanti questa legge ed il fatto che il
Presidente della Commissione competente, appartenente al Gruppo
comunista che si trova all'opposizione abbia convocato ben due
volte la Commissione su richiesta dell'Assessore, ne è una prova
lampante. E poiché la prima volta la Commissione è andata deserta
in quanto mancavano tutti i componenti della maggioranza, ha
ritenuto giusto riconvocarla, e secondo me, ha agito male. Oltre a
questo vediamo la ferma volontà dell'Assessore di andare avanti per
la sua strada senza tenere conto delle esigenze dei Consiglieri
dell'opposizione.
Per entrare poi nel merito della legge e per quanto affermato
anche dal Consigliere De Grandis - il quale dice addirittura che la
legge è in gestazione da un anno, non vedo allora perché ci debba
arrivare solo sei giorni prima che dobbiamo venire a discuterla in
Consiglio - mi sembra ci siano delle contraddizioni nelle stesse
affermazioni fatte dall'Assessore, il quale prima viene a dirci che
sono stati inviati i quesiti alle piccole aziende, all'Associazione
Industriali, ai portatori di handicaps - addirittura dice che
questo disegno di legge è nato da una proposta formulata dai
genitori degli handicappati - e poi dopo tutte queste indagini ci
viene a dire che non è possibile fare una previsione di spesa
perché non si sa quale sarà la rispondenza a questa proposta di
legge. Fatte queste considerazioni, ritengo che l'Assessore voglia
a tutti i costi portare avanti questa legge per salvarsi la faccia,
per dire che il Consiglio regionale ha approvato la legge
concernente gli interventi a favore dell'inserimento lavorativo dei
cittadini portatori di handicaps.
Oltretutto questa è una legge da farsi in stretto concerto con
l'Assessorato alla Pubblica Istruzione in quanto nella soluzione
del problema degli handicappati non si possono disgiungere i due
rami Sanità e Pubblica Istruzione, mentre l'Assessore Rollandin
l'ha presentata senza l'intervento ed il contributo
dell'Assessorato alla Pubblica Istruzione che appunto ritengo
fondamentale.
Detto questo, faccio ora la mia dichiarazione di voto perché poi
devo svolgere le funzioni di segretario: ci asterremo dalla
votazione di questa legge e nello stesso tempo, per i motivi su
esposti, ci asterremo anche sugli emendamenti presentati dal Gruppo
comunista, in quanto non abbiamo avuto il tempo materiale per poter
dare un giudizio su questo disegno di legge.
Presidente
- Ha chiesto di parlare il Consigliere Lanivi,
ne ha facoltà.
Lanivi (DP)
- Il nostro Gruppo voterà a favore di questa
proposta di legge ed il mio intervento vuole segnalare
all'Assessore solo un dato o comunque fare una raccomandazione.
Nella relazione di accompagnamento alla proposta di legge - al
3° comma - si parla giustamente di inserimento lavorativo degli
handicappati gravi. Questa dizione è molto ben fatta e ci trova
completamente d'accordo, perché riteniamo che la legge voglia
rappresentare un'occasione per i Comuni, Consorzi di Comuni e
Comunità Montane, sensibili al problema degli handicappati gravi,
di operare interventi a favore di queste persone; sottolineo il
termine "handicappati gravi" e credo che in questa dizione vadano
fra l'altro compresi gli spastici, i paraplegici, i mutilesi, i non
vedenti, i cerebrolesi. Nel testo della legge compare poi
semplicemente il termine handicap e in proposito vorrei solo
ribadire - dando la nostra approvazione a questa proposta di legge
- che l'attenzione va rivolta verso gli handicappati gravi per
evitare che questa legge venga utilizzata per stabilire delle
condizioni di privilegio per altre categorie che con una certa
facilità oggi potrebbero essere comprese fra coloro che vengono
definiti semplicemente come portatori di handicaps.
Mi rendo conto fra l'altro delle difficoltà ancora esistenti - e
non solo a livello regionale - rispetto a questa categoria che ha
anche un certo pudore nel mettersi in mostra; credo inoltre che
l'Assessorato abbia trovato una certa difficoltà per censire tutti
questi casi perché ancora adesso una mentalità comune cerca di non
fare conoscere certe situazioni più gravi. Il dato positivo di
questa legge è, oltre a dimostrare una concreta disponibilità della
Regione di fare fronte a queste situazioni difficili, quello di
dare l'opportunità ai Comuni, Consorzi di Comuni e alle Comunità
Montane di operare concretamente in questo settore.
Concludo con una raccomandazione all'Assessore alla Sanità ed
Assistenza sociale di giungere - come credo sia già stato fatto
altrove - ad una definizione abbastanza precisa di queste
categorie, perché questa legge venga utilizzata, com'è nello
spirito della legge, a favore dei portatori di handicaps gravi che
rappresentano sempre una quota maggiore nella nostra comunità,
anche perché fra gli handicappati gravi vanno compresi tutti coloro
che hanno subito incidenti automobilistici gravi; è il caso dei
paraplegici, cioè handicappati non per nascita ma a seguito di
incidenti di lavoro o automobilistici gravi.
Presidente
- Ha chiesto di parlare il Consigliere
Mafrica, ne ha facoltà.
Mafrica (PCI)
- Comincio con il denunciare anch'io i
metodi un po' confusionari dell'Assessore alla Sanità ed Assistenza
sociale che predispone un disegno di legge senza farlo conoscere
contemporaneamente a tutti gli interessati. Lo hanno ricevuto - si
dice e non lo sappiamo - i Sindacati, le Associazioni industriali e
qualche artigiano; i Consiglieri non ne hanno saputo niente fino a
tre giorni fa. Se era da tempo in elaborazione poteva essere
portato nella Commissione competente prima per dare tempo ai
Consiglieri di esaminarlo con calma senza arrivare con fretta
convulsa all'ultimo momento. Poiché più volte si è già verificato
questo particolare metodo da parte dell'Assessore alla Sanità ed
Assistenza sociale noi abbiamo il dubbio che sia un metodo voluto
per forzare opposizioni magari interne, o comunque per fare passare
le cose più con la forza dei numeri che con la convinzione dei
Consiglieri.
Vorrei che l'Assessore dicesse come vuole intendere questo
disegno di legge: prima infatti il Consigliere Lanivi si
raccomandava perché fosse rivolto unicamente agli handicappati
gravi.
Dal tipo di impianto della legge non è chiaro come questa viene
coordinata con la precedente legge regionale del '77 sui centri
protetti e bisognerebbe anche riuscire a capire esattamente quali
sono i confini entro cui essa opera, perché una legge analoga che
noi avremmo voluto coordinare con questa, se avessimo avuto il
tempo di farlo, è la legge n. 48 dell'Emilia Romagna del dicembre
1979, la quale insieme ai temi concernenti l'inserimento degli
handicappati nel mondo del lavoro, tratta anche altri due aspetti
rilevanti quali l'inserimento degli handicappati nel mondo della
scuola ed il loro inserimento sociale. Se si è voluta fare una
legge quadro, ci sembra che si sarebbero dovuti tenere in
considerazione questi diversi aspetti oppure si doveva precisare
meglio l'ambito entro cui questa legge opera.
Riteniamo comunque da come è impostata, che alcuni articoli
debbano essere emendati, perchè come ha detto prima il Consigliere
Péaquin, il fare un'indagine solo agli handicappati che giungono al
termine della scuola dell'obbligo per vedere poi a quali corsi
professionali indirizzarli, potrebbe favorire - anche se
involontariamente - il precostituirsi di un binario determinato per
il destino di queste persone e portare ad escludere che alcuni di
questi possano proseguire negli studi superiori od
universitari.
Quindi proporremo degli emendamenti a questa legge; attendiamo
dall'Assessore dei chiarimenti ai rilievi che abbiamo fatti e
restiamo disponibili a discuterla, pur mantenendo la riserva che
forse resta una legge senza finanziamenti non molto chiara nei suoi
intenti e che con un po' più di tempo si sarebbe potuto fare di
meglio.
Presidente
- Ha chiesto di parlare il Consigliere De
Grandis, ne ha facoltà.
De Grandis (PRI)
- Nell'esprimere il mio parere
favorevole al disegno di legge presentato dall'Assessore alla
Sanità ed Assistenza sociale devo fare alcune precisazioni. Sono
state mosse critiche per quanto riguarda la difficoltà di valutare
la legge non conoscendo i dati statistici raccolti
dall'Assessorato, soprattutto si è pensato che una proposta di
questo genere - visto l'incentivo economico - potesse incontrare
nel mondo della produzione una risposta positiva.
Non conosco i dati di cui è in possesso l'Assessore, però sono
vissuto abbastanza a lungo in quel mondo e vi posso garantire che
l'avversione ad accettare un handicappato nella propria azienda è
fortissimo per due motivi: uno, di carattere generale, ci coinvolge
tutti socialmente ed è quello di avere insita in noi l'avversione
per il diverso qualunque esso sia, e l'altro è che l'azienda ha
come scopo principale il profitto e mettere in equilibrio il
profitto con l'inserimento dell'handicappato non è facile. C'è poi
un'altra difficoltà di carattere oggettivo; a differenza di quanto
avviene per determinati tipi di categoria di invalidi come i ciechi
o i sordomuti, il cui inserimento nel mondo del lavoro avviene già
da molto tempo con relativa facilità perché sono portatori di una
invalidità specifica precisa, ben delimitata, di cui si conoscono
le residue capacità di lavoro - teniamo telefonisti ciechi anche
nell'ambito della Regione e nelle varie aziende della Valle
d'Aosta, che prestano tranquillamente la loro attività e rendono
come gli altri - tutto il rimanente degli handicaps rappresenta una
sommatoria di casi tutti diversi l'uno dall'altro, per cui
valutarne la possibilità e la capacità di inserimento è molto
difficile. Per queste ragioni ritengo di fondamentale importanza
emanare la legge rapidamente, perché diventa uno strumento concreto
per sapere cosa si può fare ed in che modo e sono anche del parere
- nonostante mi accusi di contraddizione il mio buon Consigliere
Viberti - che questa legge non doveva essere finanziata a meno di
non irrigidire il bilancio inutilmente, creando dei nuovi residui
passivi. E poiché in quest'aula - viva Dio - contro i residui
passivi mi sono sempre scatenato con la lancia in resta, non vedo
per quale motivo dovrei oggi disapprovare una legge che evita la
formazione di tali residui. Eventualmente il male potrà avvenire se
- come sospetta il Consigliere Viberti - non si volesse poi in un
secondo tempo, una volta verificata la possibilità di questi
inserimenti e trovate le aziende disponibili, finanziare la legge
adeguatamente. Allora sì che saremo colpevoli, ma lo verificheremmo
solo in quell'occasione, perché non penso di poter già adesso
prevedere la mala intenzione dell'Assessore alla Sanità ed
Assistenza sociale.
Nonostante alcune perplessità non mi sento di suggerire
emendamenti o modifiche nella certezza che essi siano migliori di
quanto non è stato recepito nella legge; credo invece che questa,
così com'è, sia uno strumento molto importante nelle mani delle
famiglie delle Associazioni degli handicappati, per poter agire
nell'ambito delle loro conoscenze nel mondo della produzione, a
valutare la possibilità di assumere un portatore di handicaps
avendo alle spalle la certezza che la Regione interverrà entro
determinati limiti a sostenere il minore profitto che l'attività
dell'handicappato dà all'azienda per i limiti di cui egli è
fatalmente il portatore.
Dichiaro il mio voto favorevole alla legge.
Presidente
- Ha chiesto la parola l'Assessore alla Sanità
ed Assistenza sociale Rollandin, ne ha facoltà.
Rollandin (UV) -
Non sto a ripetere considerazioni che ho
già fatto nella presentazione del disegno di legge. Ho detto prima
che questa legge non è il toccasana al problema dell'inserimento
lavorativo degli handicappati; è solo uno strumento che viene dato
per essere utilizzato in un certo modo e la rispondenza a questa
proposta sarà da verificare. Non manca la statistica su quali sono
gli handicaps ma questa è stata fatta negli ultimi due anni perché
il problema era già sorto al momento della preparazione dei corsi
di formazione professionale, dove non si sapeva verso che tipo di
lavoro indirizzare gli handicappati. L'indagine è stata fatta zone
per zona con una Commissione ad hoc che ha valutato per la Regione
tutti gli handicaps di qualsiasi natura e che ha sentito gli
interessati, ascoltando le loro preferenze sul tipo di inserimento
e valutandone anche l'opportunità. Tutto questo è già stato fatto
prima di arrivare a questa iniziativa.
Per quanto riguarda i finanziamenti, sono già stati detti dal
Consigliere De Grandis in modo esauriente i motivi che hanno
portato alla decisione di evitare una previsione di qualsiasi tipo
su questo disegno di legge.
Per la parte che riguarda la necessità di intervenire con fatti
e non con parole, potrei dare dimostrazione con documentazione che
le cose da fare non sono più da inventare ma ci sono già tutte. Ci
sono non so quanti documenti che danno le più ampie delucidazioni
sull'argomento. Quello che manca è verificare in zona cosa si può
fare. Sfido chiunque a dirmi che è necessario un convegno per
chiarire cosa si deve fare. Prendiamo ad esempio i documenti fatti
due anni fa a Saint-Vincent - dove sono intervenuti gruppi di
lavoro, handicappati e le rappresentanze di tutte le categorie - e
quelli di quest'anno ai congressi di Genova, di Torino, dove sono
stati di nuovo ribaditi i concetti ed è stato detto che l'Italia a
livello di legislazione è il primo paese d'Europa. Bisogna vedere
poi la rispondenza pratica: questo è uno strumento che viene dato
per cercare di attivare un certo meccanismo, resta da verificare la
rispondenza.
Questi sono fatti e non parole e non voglio entrare in polemica
sul fatto personale che conosco e semmai potrò anche dare le
motivazioni per cui si è assunto un determinato atteggiamento
rispetto a certi casi che si conoscono abbastanza bene: questo per
quanto riguarda le osservazioni del Consigliere Viberti.
Per quanto riguarda i riferimenti alle altre leggi, vorrei
ricordare al Consigliere Mafrica che non ignoro la legge
dell'Emilia Romagna in quanto sono state viste legislazioni
nazionali ed internazionali su questo problema; portavo prima
l'esempio della Germania anche se per altri aspetti come quello dei
licenziamenti non è da ricopiare. Ma per quel che riguarda la parte
della legge n. 48 dell'Emilia Romagna dove si parla della scuola e
dell'inserimento nella società, c'è da dire che questo problema da
noi è già superato. Infatti la legge n. 47 fra l'inserimento
sociale parla anche di portatori di handicaps e prevede le
strutture alternative.
Per quanto riguarda la scuola non è vero che la legge sia
elaborata a compartimenti stagni, Consigliere Minuzzo, perché -
come ho detto nella premessa - l'inserimento nella scuola è fatto e
seguito dagli stessi operatori e non c'è assolutamente dicotomia
fra questi due comparti; inoltre si sono fatti i corsi assieme e
bisogna ammettere che la Valle d'Aosta è l'unica Regione che lo ha
fatto anticipando delle disposizioni ministeriali. Quindi non è
vero che la legge vede il problema solo sotto un determinato
aspetto. Per quanto riguarda l'inserimento nella scuola superiore,
l'analisi viene fatta all'handicappato al termine della scuola
dell'obbligo non per togliere a questo la possibilità di
partecipare alle scuole superiori, ma anzi per attuare, dove c'è
l'esigenza di continuare gli studi, un intervento specifico già
previsto. Ma di solito quando è terminata la scuola dell'obbligo -
a parte che alcuni vengono trattenuti ancora un anno per vedere se
è possibile aumentare una parte delle nozioni apprese nel campo
scolastico - c'è la volontà da parte dell'interessato, valutata
naturalmente anche dall'équipe che lo segue, di essere inserito nel
campo lavorativo e non di continuare il processo scolastico.
L'inserimento nella scuola dell'obbligo è gratuito perché se
parliamo di intervento economico vorrebbe dire che lo vogliamo
mettere in collegio e non mi sembra la soluzione migliore che
semmai è quella di mantenere l'handicappato nel proprio contesto
familiare e di mettergli semmai a disposizione dei sistemi di
trasporto per portarlo alla scuola dell'obbligo, cioè quello che si
sta già facendo. Per chi ha finito la scuola superiore ed intende
frequentare l'università, ci sono gli assegni universitari che
possono essere adeguati a questo tipo di intervento e mi sta
bene.
Per cui il problema che qui si affronta è specifico ma non
tralascia gli altri due che sono oggetto di altri provvedimenti.
Come dicevo, nel campo sociale c'è la legge statale e la legge
regionale; prima gli assegni che venivano dati agli omofamiliari e
agli eterofamiliari erano a livello regionale, adesso c'è la legge
statale n. 18 che lo prevede con una Commissione ad hoc che valuta
questi interventi. Per il settore scolastico, come dico, penso che
la nostra Regione sia più avanti di altre e non credo questo sia da
sottolineare ulteriormente.
Ritengo che la tempestività con cui questo intervento viene
mandato ai Consiglieri sia dovuto essenzialmente ad un fatto di
procedura, non è per coprire altre cose, né per nascondere nulla. È
dovuto al fatto che nel momento in cui viene mandato un elaborato,
c'è la possibilità che questo - dopo essere stato esaminato - venga
cambiato al momento in cui c'è la discussione con altre componenti
sociali e sindacali che lo prendono in esame e deve essere quindi
già predisposto per il momento in cui viene mandato ai Consiglieri,
che altrimenti si troverebbero davanti ad un testo che non
corrisponde più a quello che vengono a discutere in Consiglio.
Se poi parliamo dell'altro argomento da discutere dopo - cioè
sul dipartimento di emergenza - se si mandava la copia originale,
questa era completamente diversa da quella definitiva perché ci
sono dei cambiamenti e c'è una discussione che altrimenti non
avrebbe senso. Comunque sono d'accordo che dal momento in cui i
Consiglieri dispongono dell'elaborato a quello in cui vengono a
discuterlo in Consiglio, i tempi dovrebbero essere più lunghi.
Questo problema, nello specifico e per come viene trattato, non
penso lasci adito ad interpretazioni particolari, mi sembra sia
detto in modo chiaro che la Giunta vuole dare con questo disegno di
legge, uno strumento a quelli che non sono obbligati ad assumere
personale con degli handicaps, degli handicaps in particolare gravi
- e non vuole farsi bella con degli strumenti particolari.
Presidente -
Con l'intervento dell'Assessore alla Sanità
ed Assistenza sociale Rollandin viene considerata chiusa la
discussione generale, passiamo all'esame dell'articolato. Sono
stati presentati degli emendamenti da parte del Gruppo comunista
emendamenti che sono stati distribuiti a tutti i Consiglieri.
Dò lettura dell'art. 1.
La Regione promuove iniziative volte a favorire l'inserimento
lavorativo dei portatori di handicaps residenti in Valle d'Aosta.
Gli interventi previsti dalla presente legge hanno carattere
integrativo nei riguardi di ogni altro intervento contemplato da
altre leggi regionali e statali.
Presidente
- Metto in approvazione l'art. 1.
Esito della votazione:
Presenti: 27
Votanti: 23
Astenuti: 4 (Minuzzo, Viberti, Tripodi e Nebbia)
Maggioranza: 14
Favorevoli: 23
Il Consiglio approva.
Presidente
- Dò lettura dell'art. 2.
Per il raggiungimento dei fini indicati al precedente art. 1,
la Regione assegna contributi finanziari:
a - Ai Comuni, singoli o consorziati, e alle Comunità Montane
che promuovono, facilitano e sostengono finanziariamente
l'istituzione, il funzionamento e lo sviluppo, sul loro territorio
di aziende, singole o associate, che accolgano fra il personale
dipendente lavoratori portatori di handicaps;
b - Alle Aziende artigiane, commerciali, turistiche, agricole
e industriali con soci o lavoratori dipendenti aventi una
diminuzione permanente delle capacità lavorative superiore ai due
terzi e non occupati in attività lavorative ai sensi della legge 2
aprile 1968, n. 482.
Presidente
- Ha chiesto di parlare il Consigliere
Mafrica, ne ha facoltà.
Mafrica (PCI)
- Avevamo avuto la proposta da parte
dell'Unione per la lotta contro l'emarginazione sociale - proposta
penso presentata a tutti i Gruppi - di emendare questo articolo;
noi abbiamo fatto una valutazione diversa perché riteniamo sia bene
tenere distinte le possibilità di intervento sia per i Comuni che
per le aziende stesse. Questo emendamento che è proposto dal
Comitato di lotta contro l'emarginazione sociale invece tende a
riportare tutto nelle mani dei Comuni. Noi pensiamo che i Comuni
debbano avere un ruolo principale però se esistono dei casi in cui
aziende - anche in assenza di intervento da parte del Comune -
operano, è opportuno intervenire a favore delle aziende. Quindi per
noi questo articolo va bene.
Presidente
- Metto in approvazione l'art. 2.
Esito della votazione:
Presenti: 26
Votanti: 22
Astenuti: 4 (PSI, Nuova Sinistra, PSDI)
Maggioranza: 14
Favorevoli: 22
Il Consiglio approva.
Presidente
- Dò lettura dell'art. 3.
I Comuni, i Consorzi di comuni, le Comunità Montane che
intendono beneficiare delle sovvenzioni previste per le iniziative
indicate all'art. 2, lettera a), devono farne richiesta alla
Regione entro il 31 marzo di ogni anno.
Nella suddetta richiesta debbono essere indicati:
- il tipo dell'intervento predisposto;
- l'ammontare dell'intervento finanziario stabilito a favore
dell'azienda;
- l'ubicazione dell'azienda;
- l'attività produttiva realizzata dall'azienda;
- il numero delle persone occupate nell'azienda;
- il numero, le caratteristiche e le condizioni
socio-economiche dei portatori di handicaps da occupare
nell'azienda;
- il sostegno di cui i portatori di handicaps occupati
usufruiscono o abbisognano dentro e fuori dell'azienda;
La Giunta regionale, accertata la rispondenza dell'iniziativa
per la quale viene richiesto il contributo, provvede entro il 31
maggio di ciascun anno alla ripartizione e liquidazione dei
contributi agli enti richiedenti sino alla concorrenza massima
dell'80% della somma ritenuta ammissibile.
Presidente
- All'art. 3 c'è un emendamento che riguarda
l'ultimo comma, all'inizio. Si tratta di un emendamento aggiuntivo
dopo la parola
"La Giunta regionale"
aggiungere
"sentita
la Commissione Consiliare competente"
.
Ha chiesto di parlare il Consigliere Mafrica, ne ha facoltà.
Mafrica (PCI)
- Questo emendamento è stato ripreso dalla
proposta fatta dal Comitato di lotta contro l'emarginazione sociale
allo scopo di verificare prima nella Consiliare competente i
contributi da assegnare. Alla funzione di un controllo di una
verifica preventiva prima che la Giunta regionale decida nella
commissione consiliare competente.
Presidente -
Ha chiesto di parlare l'Assessore alla
Sanità ed Assistenza Sociale Rollandin, ne ha facoltà.
Rollandin (UV)
- Vorrei solo ricordare che l'art.
successivo dice che le sovvenzioni sono determinate da apposita
commissione; non è che sia contrario a questo emendamento però se
c'è la commissione specifica non vedo che senso abbia inserire
anche la Commissione Consiliare - ad hoc.
Presidente
- Ha chiesto di parlare il Consigliere
Mafrica, ne ha facoltà.
Mafrica (PCI) -
Sono d'accordo che la cosa non ha
un'importanza molto rilevante, ma proprio perché nel settore della
Sanità non sempre l'informazione anche nei confronti della
Commissione consiliare competente è adeguata, riteniamo che non
guasti avere un'informazione preventiva su queste cose.
Presidente
- Metto in approvazione l'emendamento
aggiuntivo all'ultimo comma dell'art. 3, cioè dopo
"La Giunta
regionale"
aggiungere
"sentita la Commissione consiliare
competente"
.
Esito della votazione:
Presenti: 27
Votanti: 22
Astenuti: 5 (PSI, PSDI, PRI, Nuova Sinistra)
Maggioranza: 14
Favorevoli: 22
Il Consiglio approva.
Presidente
- Ci sono dichiarazioni di voto?
Metto in approvazione l'articolo 3 così emendato:
I Comuni, i Consorzi di comuni, le Comunità Montane che
intendono beneficiare delle sovvenzioni previste per le iniziative
indicate all'art. 2, lettera a), devono farne richiesta alla
Regione entro il 31 marzo di ogni anno.
Nella suddetta richiesta debbono essere indicati:
- il tipo di intervento predisposto;
- l'ammontare dell'intervento finanziario stabilito a favore
dell'azienda;
- l'ubicazione dell'azienda;
- l'attività produttiva realizzata dall'azienda;
- il numero delle persone occupate nell'azienda;
- il numero, le caratteristiche e le condizioni
socio-economiche dei portatori di handicaps da occupare
nell'azienda;
- il sostegno di cui i portatori di handicaps occupati
usufruiscono o abbisognano dentro e fuori dell'azienda;
La Giunta regionale, sentita la Commissione consiliare
competente, accertata la rispondenza dell'iniziativa per la quale
viene richiesto il contributo, provvede entro il 31 maggio di
ciascun anno alla ripartizione e liquidazione dei contributi agli
enti richiedenti sino alla concorrenza massima dell'80% della somma
ritenuta ammissibile.
Esito della votazione:
Presenti: 27
Votanti: 23
Astenuti: 4 (PSI, Nuova Sinistra, PSDI)
Maggioranza: 14
Favorevoli: 23
Il Consiglio approva.
Presidente
- Dò lettura dell'art. 4.
Le sovvenzioni alle aziende di cui alla lettera b) del
sopraccitato articolo 2, volti a sopperire sia alle conseguenze
della minore capacità produttiva del soggetto portatore di handicap
sia a integrare gli oneri per l'assistenza allo stesso sul posto di
lavoro, sono determinati, prima dell'assunzione del portatore di
handicap, da apposita commissione, nominata dalla Giunta regionale,
composta da un rappresentante della Regione da un rappresentante
dell'ufficio regionale del lavoro e della massima occupazione, da
un rappresentante delle organizzazioni sindacali, da un
rappresentante dell'azienda e, quando se ne ravvisi la necessità,
da un familiare del portatore di handicap interessato. L'entità del
contributo non può comunque essere superiore al 60% della
retribuzione lorda e degli afferenti oneri riflessi previsti per
uguali prestazioni di lavoro di lavoratore non portatore di
handicap.
Presidente
- All'art. 4 ci sono 3 emendamenti.
Ha chiesto di parlare il Consigliere Mafrica, ne ha facoltà.
Mafrica (PCI)
- Il primo emendamento è di carattere
formale, invece di parlare di
"oneri per l'assistenza allo
stesso sul posto di lavoro"
, si suggerisce l'espressione
"oneri derivanti dall'inserimento dello stesso nel posto di
lavoro".
Poiché si tratta di un inserimento nell'attività
produttiva, non ci sembra il caso di parlare di assistenza.
Il secondo emendamento suggerisce di inserire oltre alle
Associazioni sindacali, al rappresentante di azienda ed
eventualmente - dice la legge - al rappresentante della famiglia
dell'handicappato, un rappresentante delle Associazioni degli
invalidi civili che in questo settore hanno dimostrato
interessamento e volontà di operare.
Il terzo emendamento trasforma in norma più precisa la
partecipazione del rappresentante della famiglia dell'handicappato
che così o c'è o non c'è. Il dire che questo può partecipare quando
se ne ravvisi la necessità, lascia molto nel vago, quindi noi
suggeriamo di togliere l'inciso
"quando se ne ravvisi la
necessità"
.
Presidente
- È aperta la discussione sugli
emendamenti.
Ha chiesto di parlare l'Assessore alla Sanità ed Assistenza
sociale Rollandin, ne ha facoltà.
Rollandin (UV)
- Sul primo emendamento sarei dell'avviso
di lasciare la dizione che c'è perché è più completa. Gli oneri per
l'assistenza dello stesso sul posto di lavoro non sono comprensivi
anche dell'assistenza; invece con questa dizione doppia - il testo
dice: sia gli oneri derivanti dall'inserimento, sia quelli
dell'assistenza - si considerano anche quei casi in cui è
necessario avere un'assistenza specifica.
Per quanto riguarda il rappresentante dell'Associazione degli
Invalidi Civili, siccome le Associazioni sono più di una, occorre
specificare: "da un rappresentante designato dalle Associazioni,
ecc.". In tal caso le Associazioni si mettono d'accordo e mi sta
bene.
L'altra frase "quando se ne ravvisi la necessità" direi di
lasciarla perché il genitore del portatore di handicaps non
dev'essere istituzionalmente presente. Ci sono dei casi in cui
questo è necessario alla Commissione per avere dei dati aggiuntivi
sull'handicappato, in altri invece non lo è, per cui è esagerato
chiedere al genitore dei essere istituzionalmente presente. In tal
modo non è che non si voglia tutelare l'handicappato che penso sia
sufficientemente tutelato dai rappresentanti che sono designati
nell'Associazione.
Per ricapitolare, il secondo emendamento modificato come ho
detto sta bene anche a me, gli altri due no.
Presidente
- Ha chiesto di parlare il Consigliere
Mafrica, ne ha facoltà.
Mafrica (PCI)
- Ritiriamo il primo emendamento e
manteniamo il terzo.
Presidente
- Il secondo emendamento viene allora
accettato nella proposta dell'Assessore.
Altri chiedono di parlare sugli emendamenti?
Presidente
- Ritirato il primo emendamento, metto in
approvazione l'emendamento concordato, cioè il secondo, che
verrebbe ad assumere la seguente formulazione: dopo l'espressione
"della massima occupazione"
inserire
"da un
rappresentante designato dalle Associazioni degli Invalidi
Civili"
.
Esito della votazione:
Presenti: 26
Votanti: 22
Astenuti: 4 (PSI, Nuova Sinistra, PSDI)
Favorevoli: 22
Il Consiglio approva
Presidente
- Metto in approvazione il terzo emendamento,
cioè la soppressione dell'inciso
"quando se ne ravvisi la
necessità"
.
Esito della votazione:
Presenti: 27
Votanti: 22
Astenuti: 5 (PRI - PSI - Nuova sinistra - PSDI)
Maggioranza: 14
Favorevoli: 6
Contrari: 16
Il Consiglio non approva
Presidente
- Metto in approvazione l'art. 4 così
emendato:
Le sovvenzioni alle aziende di cui alla lettera b) del
sopraccitato articolo 2, volti a sopperire sia alle conseguenze
della minore capacità produttiva del soggetto portatore di handicap
sia a integrare gli oneri per l'assistenza allo stesso sul posto di
lavoro, sono determinati, prima dell'assunzione del portatore di
handicap, da apposita commissione, nominata dalla Giunta regionale,
composta da un rappresentante della Regione, da un rappresentante
dell'Ufficio del lavoro e della massima occupazione da un
rappresentante designato dalle Associazioni degli invalidi civili,
da un rappresentante delle organizzazioni sindacali, da un
rappresentante dell'azienda e, quando se ne ravvisi la necessità,
da un familiare del portatore di handicap interessato. L'entità del
contributo non può comunque essere superiore al 60% della
retribuzione lorda e degli afferenti oneri riflessi previsti per
uguali prestazioni di lavoro di lavoratore non portatore di
handicap.
Esito della votazione:
Presenti: 26
Votanti: 22
Astenuti: 4 (PSI - Nuova Sinistra - PSDI)
Maggioranza: 14
Favorevoli: 22
Il Consiglio approva
Presidente
- Do lettura dell'art. 5.
Le aziende che intendono assumere portatori di handicaps e
quindi beneficiare dei contributi previsti dall'art. 2 della
presente legge, devono inoltrare specifica richiesta alla Regione
indicando:
- il tipo dell'azienda e la sua ubicazione;
- l'attività produttiva realizzata;
- il numero delle persone occupate nell'azienda;
- il numero, le caratteristiche e le condizioni
socio-economiche dei portatori di handicaps che si intende
occupare;
- la data presunta di assunzione e l'ammontare della
retribuzione che sarà assegnata ad ogni singolo portatore di
handicap;
- il livello di professionalità dei portatori di handicaps e
il posto di lavoro da assegnare;
- il sostegno di cui i portatori di handicaps abbisognano e
di cui potranno usufruire nell'azienda.
La domanda di contributo, da rinnovarsi annualmente, deve
essere vistata dall'Ufficio regionale del lavoro e della massima
occupazione.
Presidente
- Metto in approvazione l'art. 5.
Esito della votazione:
Presenti: 26
Votanti: 22
Astenuti: 4 (PSI - Nuova sinistra - PSDI)
Maggioranza: 14
Favorevoli: 22
Il Consiglio approva.
Presidente
- Do lettura dell'art. 6.
La Giunta regionale accerta la rispondenza della richiesta
alle condizioni previste dagli articoli 4 e 5 della presente legge
e, tenuto conto di quanto indicato dalla Commissione di cui al
precedente articolo 4, provvede alla liquidazione delle relative
sovvenzioni alle singole aziende richiedenti.
Presidente
- Metto in approvazione l'art. 6.
Esito della votazione:
Presenti: 26
Votanti: 22
Astenuti: 4 (PSI - Nuova Sinistra - PSDI)
Maggioranza: 14
Favorevoli: 22
Il Consiglio approva.
Presidente
- Do lettura dell'art. 7.
I servizi socio-sanitari presenti sul territorio, promuovono
ed attuano interventi idonei ad assicurare ogni assistenza utile
per l'inserimento all'attività lavorativa del portatore di
handicap, per il suo adattamento all'ambiente di lavoro e per
l'adeguamento di quest'ultimo alle sue esigenze psico-fisiche e
sociali.
Presidente
- Metto in approvazione l'art. 7.
Esito della votazione:
Presenti: 26
Votanti: 22
Astenuti: 4 (PSI - Nuova sinistra - PSDI)
Maggioranza: 14
Favorevoli: 22
Il Consiglio approva.
Presidente
- Do lettura dell'art. 8.
Nei cantieri di lavoro istituiti e gestiti dalla Regione, da
singoli Comuni o Consorzi di comuni e dalle Comunità montane per
ricerche archeologiche, per il rimboschimento o per altre attività
agricole, per la costruzione e manutenzione di strade forestali e
turistiche, un terzo dei posti disponibili è riservato a persone
portatrici di handicaps che non possono essere occupate in attività
lavorative ai sensi della legge 2 aprile 1968, n. 482. Nelle
assunzioni di cu sopra, hanno a loro volta la precedenza assoluta i
portatori di handicaps residenti nelle località sede dei cantieri
sopraccitati.
Presidente
- Metto in approvazione l'art. 8.
Esito della votazione:
Presenti: 26
Votanti: 22
Astenuti: 4 (PSI - Nuova sinistra - PSDI)
Maggioranza: 14
Favorevoli: 22
Il Consiglio approva.
Presidente
- Do lettura dell'art. 9.
I Comuni, i Consorzi dei comuni e le Comunità montane che
istituiscono i cantieri di cui all'art. 8, possono usufruire di
contributi finanziari dalla Regione nella misura uguale a quella
indicata nell'art. 4 per le aziende private.
Presidente
- Metto in approvazione l'art. 9.
Esito della votazione:
Presenti: 26
Votanti: 22
Astenuti: 4 (PSI - Nuova Sinistra - PSDI)
Maggioranza: 14
Favorevoli: 22
Il Consiglio approva
Presidente
- Do lettura dell'art. 10.
Per la richiesta dei contributi di cui al precedente art. 9,
i Comuni, i Consorzi di comuni e le Comunità montane adottano le
stesse procedure indicate per le aziende all'art. 5.
Per la riparazione e liquidazione ai Comuni, ai Consorzi di
comuni e alle Comunità montane di contributi di cui sopra, la
Regione segue i criteri e le procedure fissati all'art. 6 della
presente legge.
Presidente
- Metto in approvazione l'art. 10.
Esito della votazione:
Presenti: 26
Votanti: 22
Astenuti: 4 (PSI - Nuova Sinistra - PSDI)
Maggioranza: 14
Favorevoli: 22
Il Consiglio approva.
Presidente
- Do lettura dell'art. 11.
L'Assessorato regionale alla Pubblica Istruzione, in
collaborazione con l'Assessorato regionale alla Sanità ed
Assistenza Sociale, effettua annualmente una indagine quantitativa,
qualitativa e attitudinale dei soggetti portatori di handicaps che
vengono dimessi dalla scuola dell'obbligo.
Tale indagine dovrà fornire gli elementi necessari per la
scelta dei corsi di formazione professionale di cui all'articolo
seguente.
Presidente
- All'art. 11 c'è un emendamento sostitutivo
proposto dal Gruppo comunista che intende sostituire tutto
l'articolo con uno nuovo che è quello distribuito ai colleghi
Consiglieri e di cui do lettura:
"L'Assessore regionale alla Sanità ed Assistenza sociale,
sentita la Commissione consiliare competente, costituisce un gruppo
di lavoro avente il compito di predisporre ed effettuare una
indagine quantitativa, qualitativa ed attitudinale sui soggetti
portatori di handicaps.
Tale indagine dovrà fornire anche gli elementi necessari per
la scelta dei corsi di formazione professionale di cui all'articolo
seguente".
Presidente
- Ha chiesto di parlare il Consigliere
Mafrica, ne ha facoltà.
Mafrica (PCI)
- Il senso della formulazione da noi
proposta è quello di estendere l'indagine a tutti i portatori di
handicaps senza limitarlo al momento del termine della scuola
dell'obbligo. L'indagine dovrà servire in preparazione ai corsi
professionali ma avrà anche un carattere più generale in quanto ci
sembra limitativo effettuare l'indagine in modo istituzionale solo
al momento del termine della scuola dell'obbligo.
Presidente
- Ha chiesto di parlare l'Assessore alla
Sanità ed Assistenza sociale Rollandin, ne ha facoltà.
Rollandin (UV)
- Il motivo della dizione dell'art. 11 è
legato al fatto che l'indagine su quanti sono i portatori di
handicaps e sui vari tipi di handicaps, è già fatto ed è a
disposizione.
Si tratta solo di aggiornarlo con i dati di quanti vengono
dimessi ogni anno dalla scuola dell'obbligo. Mi sembra superfluo
nominare una Commissione ad hoc per fare una cosa che può essere
fatta in due ore mettendo a disposizione i dati che vengono dalla
scuola.
Presidente
- Metto in approvazione l'emendamento
sostitutivo proposto dal Gruppo comunista.
Esito della votazione:
Presenti: 25
Votanti: 21
Astenuti: 4 (PSI - Nuova sinistra - PSDI)
Maggioranza 13
Favorevoli: 6
Contrari: 15
Il Consiglio non approva.
Presidente
- Metto in approvazione l'art. 11 nel suo
testo originale:
Esito della votazione:
Presenti: 25
Votanti: 15
Astenuti: 10 (PSI - PCI - Nuova sinistra - PSDI)
Maggioranza: 13
Favorevoli: 15
Il Consiglio approva.
Presidente
- Do lettura dell'art. 12.
Per agevolare e sostenere gli inserimenti lavorativi di cui
ai precedenti articoli, la Regione Autonoma della Valle d'Aosta,
tenuto conto degli elementi forniti dall'indagine conoscitiva di
cui all'articolo precedente, sentiti i Comuni, i Consorzi dei
Comuni, le Comunità montane interessate e le aziende interessate,
predispone e gestisce appositi corsi di formazione professionale
per portatori di handicaps.
La Regione si avvale per il finanziamento di detti corsi
anche di contributi statali e di organizzazioni
internazionali.
Presidente
- Metto in approvazione l'art. 12.
Esito della votazione:
Presenti: 26
Votanti: 22
Astenuti: 4 (PSI - PSDI - Nuova sinistra)
Maggioranza: 14
Favorevoli: 22
Il Consiglio approva.
Presidente
- Do lettura dell'art. 12/bis che è un
emendamento aggiuntivo:
"Sono altresì finanziati dalla Regione gli interventi dei
Comuni e delle Comunità Montane volti a favorire l'accesso
all'istruzione secondaria superiore ed universitaria di studenti
portatori di handicaps, residenti in Valle d'Aosta e per i quali la
frequenza scolastica comporti un notevole aggravio economico alla
normale partecipazione ai corsi.
I suddetti interventi, finanziati con contributi regionali
nella misura massima di £ 1.500.000 per ciascun studente assistito
per l'anno scolastico, devono concernere sussidi didattici,
trasporti ed assistenza individuale".
Presidente -
Ha chiesto di parlare il Consigliere
Mafrica, ne ha facoltà.
Mafrica(PCI)
- Con questo emendamento noi chiediamo sia
data la possibilità ai Comuni ed alle Comunità Montane di
intervenire per quel che riguarda la prosecuzione degli studi nella
scuola superiore ed universitaria dei portatori di handicaps.
Questo tipo di intervento che avverrebbe attraverso i Comuni e le
Comunità Montane, è diverso ed integrativo di quello previsto da
leggi dello Stato e da provvedimenti diretti della Regione.
Si dice nell'articolo che questi fondi previsti fino ad un
massimo di £ 1.500.000 per ciascun studente, per ciascun anno
scolastico, devono servire per sussidi didattici, trasporti ed
assistenza individuale.
Presidente
- Ha chiesto di parlare l'Assessore alla
Sanità ed Assistenza sociale Rollandin, ne ha facoltà.
Rollandin (UV)
- In parte l'ho già detto in precedenza
che per quel che riguarda la scuola secondaria il sistema dei
trasporti funziona già, non c'è bisogno di metterlo in legge o di
ribadirlo, altrimenti mi sembra che con questo intervento si voglia
quasi individuare una forma alternativa, cioè, per mettere la
prosecuzione della scuola dell'obbligo. Se va visto come un
intervento normale, se nella zona vi sono le scuole dell'obbligo
partecipano altrimenti, normalmente stanno a casa.
Per le scuole universitarie c'è una Commissione ad hoc che
valuta la possibilità di dare dei contributi sotto forma di
intervento normale ed anche contributi straordinari per casi
specifici come possono essere questi. Quindi gli strumenti ci sono
già e mi sembra limitativo prevedere l'intervento nelle scuole
universitarie, quindi fissare al limite £ 1.500.000 - che non so su
che base è valutato perché potrebbe essere anche superiore
l'intervento previsto a livello universitario - e stare in una
città affrontando i disagi che sappiamo.
Presidente
- Ha chiesto di parlare il Consigliere
Mafrica, ne ha facoltà.
Mafrica (PCI)
- A noi sembra che introdurre questi
strumenti in una legge e dare la possibilità ai Comuni e alle
Comunità montane di usarli, sia meglio che non fare riferimento a
strumenti validi per tutti che già esistono.
Presidente
- Metto in approvazione l'emendamento
aggiuntivo costituente, nella creazione di un articolo 12/bis.
Esito della votazione:
Presenti: 27
Votanti: 23
Astenuti: 4 (PSI - Nuova sinistra - PSDI)
Maggioranza: 14
Favorevoli: 6
Contrari: 17
Il Consiglio non approva.
Presidente
- Do lettura dell'art. 13.
I Comuni singoli o associati e le Comunità montane conformano
i loro piani dei servizi socio-sanitari, previsti dalla legge
regionale 20 giugno 1978, n. 47 e successive modificazioni, per
assicurare ogni forma di supporto all'inserimento lavorativo dei
cittadini handicappati e l'adattamento all'ambiente di
lavoro.
Presidente
- Metto in approvazione l'art. 13.
Esito della votazione:
Presenti: 27
Votanti: 23
Astenuti: 4 (PSI - PSDI - Nuova sinistra)
Maggioranza: 14
Favorevoli: 23
Il Consiglio approva.
Presidente
- Do lettura dell'art. 14.
Agli oneri derivanti dall'attuazione della presente legge, si
provvederà con successivo provvedimento legislativo.
La presente legge sarà pubblicata nel Bollettino Ufficiale
della Regione.
È fatto obbligo a chiunque spetti di osservarla e di farla
osservare come legge della Valle d'Aosta.
Presidente
- Metto in approvazione l'art. 14.
Esito della votazione:
Presenti: 27
Votanti: 23
Astenuti: 4 (PSI -PSDI - Nuova sinistra)
Maggioranza: 14
Favorevoli: 23
Il Consiglio approva.
Presidente
- Sono terminate le votazioni palesi
sull'articolato; ci sono dichiarazioni di voto prima della
votazione a scrutinio segreto?
Ha chiesto di parlare il Consigliere Nebbia, ne ha facoltà.
Nebbia (PSI)
- Dichiaro l'astensione su questo
provvedimento. Abbiamo già detto in precedenza che sull'articolato
ed i contenuti siamo d'accordo, critichiamo alcuni aspetti e in
particolar modo l'ultimo articolo. Abbiamo sentito dire in
occasione della discussione sull'eventuale possibile rinvio del
provvedimento che questo è comunque utile anche se non coperto da
finanziamento, anzi sarebbe opportuno non lo fosse affatto. Noi
riteniamo esattamente il contrario, cioè che questo provvedimento
non finanziato sia demagogico, sia una dichiarazione di principio
che potevamo anche fare con una votazione di un o.d.g., che una
legge di questo tipo non finanziata sarebbe da una parte la presa
in giro di chi ne ha necessità, e dall'altra la svalutazione della
stessa legge effettuata dai Comuni, dalle Comunità montane e dalle
aziende che dovrebbero in concreto realizzarla.
Mi riferisco ad altre leggi che questa Regione ha e che
praticamente non sono attuate per mancanza di finanziamenti, da
quella sui fondi di rotazione - anche se questi sono stati riaperti
per la quota del recupero dei villaggi turistici, la gente sa bene
che non servono assolutamente a nulla - fino a quella sul
contenimento energetico che è stata votata dalla Regione ma non è
stata finanziata e per i primi tempi ha creato un'enorme attesa ed
interesse sulle modalità di utilizzazione di contributi e
un'altrettanto grande delusione quando ci si è resi conto che i
contributi non esistevano.
Noi ci rifiutiamo di votare una legge inutile in questo senso,
ma utilissima quando sarà finanziata, per cui ci asteniamo dalla
votazione.
Presidente
- Ha chiesto di parlare il Consigliere
Viberti, ne ha facoltà.
Viberti (DPROL)
- Devo dire che il collega Consigliere
Nebbia oltre a ribadire alcuni concetti già precedentemente
enunciati, mi ha tolto un'idea che era quella - a differenza di
come avevo fatto prima - di ricordare una legge di cui proprio lui
si ricordava ed al quale avevo chiesto di non prendersela perché
era il primo esempio che mi veniva in mente. È venuto fuori con
quella proposta di legge - e giustamente a mio avviso - tanto
caldeggiata, presentata e poi votata al Consiglio dal collega
Consigliere De Grandis che oggi tanto ha difeso questa legge
proprio dal punto di vista finanziario. Non è tanto a lui che mi
rivolgo quanto all'Assessore alla Sanità ed Assistenza sociale
Rollandin, a sentire il quale noi abbiamo già tutto a disposizione
quanto a dati e strumenti ed allora cosa veniamo a fare in
Consiglio? Io penso che con una deliberazione di Giunta avrebbe
risolto tutti i problemi, avrebbe evitato una polemica ed una magra
figura e noi non saremmo venuti a conoscenza di nulla - forse ci
sarebbe riuscito qualche raro elemento che ancora cerca di seguire
il lavoro della Giunta ma non sempre ci riesce. Ma l'Assessore ha
fatto così perché non ha i soldi ed allora è importante che il
Consiglio condivida una scelta che diventa di tutti che è una
scelta non dei fatti - ripeto - ma delle parole che l'Assessore
invece vuol tanto criticare.
Siamo al punto che qui in Consiglio qualcuno parla di mutilesi,
gli voglio augurare che si sia trattato di un errore perché se non
si sa ancora che si dice motulesi siamo proprio malmessi. Eppure
qui ci sono fiori di dichiarazioni che vengono a sostenere questo
disegno di legge. Ma qui si sa già tutto, sono state già fatte
tutte le ricerche necessarie; chissà perché ci sono genitori che
ancora oggi si lamentano, chissà perché le strutture pubbliche non
riescono a fare fronte a certi problemi. Ma con questa legge oggi
si fa un passo avanti.
Io, rappresentante regionale della Nuova Sinistra, nel caso
specifico a titolo personale, mi astengo dalla votazione della
legge in esame perché non ritengo che essa vada a fare un passo
avanti; se invece ha ragione l'Assessore, se lo faccia lui con la
maggioranza e con chi vuole stare insieme a lui.
Presidente
- Ha chiesto di parlare il Consigliere
Mafrica, ne ha facoltà.
Mafrica (PCI)
- Abbiamo ribadito più volte una serie di
riserve sui metodi seguiti dall'Assessore alla Sanità ed Assistenza
Sociale nel presentare le leggi, in particolare su quello
utilizzato per questa legge. Abbiamo anche presentato degli
emendamenti, di cui sono stati accolti solo due, e quelli non
sostanziali. Abbiamo fatto anche la riserva condivisa anche da
tutti i Gruppi dell'opposizione, della mancanza dei
finanziamenti.
Riteniamo però che nella sostanza la legge possa essere utile,
quindi pur continuando a mantenere tutte quelle riserve pensiamo
sia opportuno mandarla avanti e voteremo a favore, con l'augurio
che ci sia un cambiamento nei metodi usati dall'Assessore, che le
statistiche che sono a sua conoscenza siano portate a conoscenza di
tutto il Consiglio, che al momento in cui si elabora una bozza
questa sia presentata anche ai Consiglieri; se poi verrà modificata
per il confronto con le parti sociali si terranno di conto le
modifiche così ottenute.
Ci auguriamo ancora che questa legge non resti, come tante
altre, una legge di principi ma diventi operante.
Presidente
- Altri per dichiarazione di voto?
Metto in approvazione la legge nel suo complesso.
Votazione a scrutinio segreto
Esito della votazione:
Presenti: 26
Votanti: 22
Astenuti: 4 (PSI - PSDI - Nuova Sinistra)
Maggioranza: 14
Favorevoli: 21
Contrari: 1
Il Consiglio approva.
Presidente -
Passiamo alla discussione dell'oggetto
15/Q.
