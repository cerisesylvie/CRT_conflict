Classificazione
ASSISTENZA SANITARIA E OSPEDALIERA
Presidio ospedaliero



Oggetto del Consiglio n. 1936 del 22 marzo 2016 - Resoconto
OGGETTO N. 1936/XIV - Interpellanza: "Riorganizzazione da
parte dell'Azienda USL della struttura complessa di Medicina e
Chirurgia d'urgenza e accettazione".
Rosset (Presidente) -
Proseguiamo con il punto n. 28 per
la momentanea assenza del Consigliere Bertin. Per l'illustrazione,
chiede la parola il Consigliere Chatrian, ne ha facoltà.
Chatrian (ALPE) -
Grazie.
Perché quest'iniziativa? Qualche mese fa discutemmo in maniera
esplicita, diretta della riorganizzazione all'interno dell'Azienda
USL valdostana e facemmo una domanda puntuale al Governo regionale
chiedendo proprio: "dove e come avete risparmiato qualche soldino
pubblico?". La risposta ci fu data in maniera diretta questa volta
e proprio sulla libera professione queste sono state le parole del
Governo regionale: "si sono unificati i due Dipartimenti e il
risparmio è stato di 20 mila euro, ma soprattutto si è ridotta la
spesa della libera professione. Nel 2014 c'erano 800 mila euro di
risorse aggiuntive, di cui 500 mila utilizzate per i turni in più e
per l'emergenza che non ci sono più - così ci è stato detto - e si
è ridotta notevolmente la spesa per il personale, quindi il
risparmio complessivo è di circa 991 mila euro. Ora, è chiaro che
questo risparmio e questa riorganizzazione non devono avvenire solo
per il sistema di emergenza, infatti noi abbiamo stoppato la
riorganizzazione, perché, come diceva qualcuno in Commissione -
cioè noi, la parte della minoranza -, questo verrà effettuato anche
da altre parti". Ho letto questo passaggio, dal nostro punto di
vista, importante, dove si spiegano le scelte fatte dall'azienda un
po' di mesi or sono.
Una piccola premessa. Nel dicembre 2014 la chirurgia d'urgenza
passa dalla Medicina e Chirurgia d'accettazione e d'urgenza, che
sapete tutti equivale al Pronto soccorso, alla Chirurgia generale
(di questa cosa, apro una parentesi, ci sono pochissimi "esemplari"
in tutta Italia). Come dire? Si priva il Pronto soccorso dei
chirurghi d'urgenza che, oltre ad operare in urgenza, quindi devono
essere reperibili, si occupano delle urgenze chirurgiche del Pronto
soccorso; dopo un anno e mezzo i chirurghi d'urgenza ritornano
invece in Pronto soccorso - e qui c'è un "ma", e gradiremmo avere
invece una risposta puntuale dal Governo regionale - non in orario
istituzionale o contrattuale, ma in libera professione. In libera
professione vuol dire che, oltre il tuo contratto che hai, costo
dell'azienda 80 mila, 100 mila, 120 mila, 130 mila, è possibile
fare delle ore in più, farsele pagare dall'azienda: quest'ammontare
al termine dell'anno viene riconosciuto a fronte delle ore in più.
Tutto questo era stato detto e fatto solo pochi mesi or sono
dicendoci che lì c'era stato il vero e grande risparmio.
Chiediamo quindi al Governo regionale di conoscere: "se è vero
quanto riportato in premessa e se intende condividere tale scelta
alla luce di quanto affermato nei mesi scorsi in relazione ai
risparmi derivanti dalla riorganizzazione della Medicina d'urgenza
e dalla forte riduzione della libera professione".
Des deux
l'une
, o da una parte o dall'altra quindi c'è qualcosa che ci
manca, o non abbiamo tutte le informazioni per fare il punto della
situazione. Grazie.
Presidente -
Per la risposta, chiede la parola
l'Assessore Fosson, ne ha la facoltà.
Fosson (UV) -
Grazie.
Molto volentieri le darò delle precisazioni e spero che lei mi
ascolterà in un discorso molto tecnico. Quest'interpellanza mi
permette anche con una premessa di rispondere sempre sull'argomento
delle campagne di stampa di questi giorni, in cui, forse per una
riorganizzazione che vogliamo fare, hanno cominciato a dire che i
medici se ne vanno, i medici scappano: questo non è assolutamente
vero, anche se c'è una dimissione fisiologica di alcuni medici per
raggiunti limiti di età. Noi quest'anno faremo sette concorsi
primariali, perché sette primari sono andati in pensione per
questioni previdenziali.
Rispetto al discorso che facevamo, si deve accettare che la
norma del 25 novembre 2015 sugli orari di lavoro ha stravolto
veramente tutta l'organizzazione: per esempio, in Pronto soccorso
c'era il turno normale di un medico che lavorava il mattino e la
notte, adesso, quando si lavora la notte per 11 ore, non può più
fare un altro turno; questo ha portato anche nelle regioni vicine
ad una grande apertura delle assunzioni che prima non c'era, per
esempio, in Piemonte. Soprattutto quindi sull'emergenza abbiamo
delle difficoltà, emergenza di anestesisti assunti in Valle e,
alcuni di questi che hanno voluto tornare in Piemonte, nella loro
regione d'origine. Faccio presente che molti dei medici che sono
andati via dalla Valle d'Aosta nel tempo sono andati via per fare
poi i primari, perché il nostro ospedale è un posto dove il medico
e il chirurgo vengono formati in un certo modo. Questa questione
degli orari ha sicuramente portato ad una nuova organizzazione, è
una nota europea.
Premetto che non sono d'accordo, sui suoi dati in percentuale,
perché io li davo in minuti, ed è chiaro che se da due minuti
diventano quattro minuti, è sempre il doppio, cioè il 50 percento.
Però se andiamo a vedere le attese dell'ictus in una regione come
l'Emilia-Romagna, il codice giallo è 13 minuti, questo lo dico per
un aspetto nostro.
I dati che io le do qui sono dati firmati dal Direttore
generale. La riorganizzazione ha voluto far sì non che non ci fosse
più il chirurgo, ma che il chirurgo fosse in sala operatoria, anche
perché in tutti gli ospedali d'Italia ormai si va verso il medico
unico di accettazione e di emergenza, anche perché c'è la nuova
specializzazione che si è fatta largo in tutta Italia come in
Francia.
Cercando di rispondere con queste premesse, cioè la necessità
del medico unico, come in tutti i Pronto soccorso e mandando i
chirurghi in sala operatoria...si è mantenuta ancora la presenza
del chirurgo; non è vero che sono tornati i chirurghi: i chirurghi
sono tre, attualmente destinati al Pronto soccorso e sono ancora in
questo servizio, anche perché non tutti i medici, nonostante la
preparazione e il corso di formazione, sono ancora pronti a fare il
medico unico dell'emergenza. Sono attualmente in servizio 15
dirigenti medici, alcuni con limitazioni in questo servizio, mentre
l'organico del MCUA, quando è avvenuta la riorganizzazione, era di
18 dirigenti medici più il responsabile, quindi adesso sono 15.
Che cosa ha fatto l'azienda? L'azienda ha sicuramente messo in
moto tutto un programma di assunzioni regolari con un bando a tempo
determinato attraverso colloqui e un concorso per posti a tempo
indeterminato: questo è quanto è stato fatto. Le dico ancora per
onestà che in questo momento ci sono tre gabinetti medici aperti
tutto il giorno: due medici e uno con capacità chirurgiche con il
chirurgo, tre tutto il giorno più il medico per le osservazioni e i
ricoveri temporanei, in più anche il dirigente che è di supporto
quando c'è un'urgenza e questi sono due di notte, più una
reperibilità. Con un ospedale tutto attorno, con molti chirurghi
sempre disponibili a venire, con una rianimazione che è a dieci
metri, in cui di giorno ci sono tre anestesisti sempre presenti,
quindi in una situazione molto coperta per quanto riguarda i turni.
Comunque provvisoriamente, in attesa che questi bandi siano
espletati, si è aperta una LPA che non utilizziamo più da nessuna
parte, che prima però era una LPA aggiuntiva, rispetto al fatto che
avevano dei progetti: ecco perché si è ridotto quello che si poteva
ridurre e non si è più utilizzata la LPA. In questo momento invece
la LPA è stata sostitutiva, non aggiuntiva, immettendo nel servizio
del Pronto soccorso alcuni medici che la volevano fare. I medici
che vengono a farla sono dei medici che lo fanno chiaramente a
titolo volontario, ma di alte capacità, nel senso che sono medici
con un'anzianità, che hanno lavorato per molto tempo in Pronto
soccorso quando quel reparto non aveva un organico suo - io per 20
anni almeno ho fatto notti e giorni in Pronto soccorso -, per cui
provvisoriamente questi medici con un possesso di una
specializzazione medica chirurgica equipollente faranno qualche
turno sostitutivo e così di notte qualche chirurgo lavorerà nei
turni non in organico al Pronto soccorso, turni però in cui sono
sempre coinvolti medici e professionisti di alta esperienza.
Sui costi si precisa che il costo orario lordo azienda per
un'ora di servizio notturno in libera professione a favore
dell'azienda è di 45 euro, mentre il costo orario medio di un
dirigente medico dipendente è di circa 60 euro all'ora, il costo
annuale medio è di 90 mila euro per un debito orario medio
contrattuale di 1500 euro all'anno. In questo momento quindi in un
modo temporaneo viene usata la LPA con dei professionisti di alta
esperienza per supplire a questi turni che saranno coperti da
bandi, con evidentemente anche un risparmio, anche se non è quello
che cercavamo, perché noi, come dicevo, andiamo verso il desiderio
di coprire tutti i turni e gli organici di un servizio come quello
del MEA.
Presidente
- La parola al Consigliere Chatrian.
Chatrian (ALPE) -
Grazie Presidente.
Incastrare tutta "l'architettura" non è semplicissimo, però è
molto semplice invece focalizzare il dato tecnico-politico,
Assessore Fosson. Prima li caccia dal Pronto soccorso e poi li fa
rientrare dalla finestra...
(interruzione dell'Assessore Fosson, fuori microfono)
...un attimo, c'è un di cui...io l'ho ascoltata Assessore...li
fa rientrare dalla finestra in LPA. Cosa vuol dire? In libera
professione. Questo è il dato politico.
Secondo dato: lei ci ha fatto queste affermazioni che io ho
letto poc'anzi, a fine novembre la legge era già approvata, quindi
conoscevano perfettamente qual è la legge di modifica degli orari
di lavoro.
Terzo dato. Lei sa che non c'è una delibera, l'azienda ad oggi
non ha fatto nessuna delibera, c'è una letterina che mette in campo
quello che lei sta dicendo. C'è una piccola lettera all'interno
dell'azienda, dove va a dire proprio le stesse cose che lei oggi mi
ha confermato sull'importo giusto: 45 euro l'ora, sui turni, giusto
in Pronto soccorso, giusto anche il discorso dell'accettazione
d'urgenza, chirurgia equipollente. Tutto giusto. C'è una piccola
letterina interna. Lei è venuto in Consiglio tre-quattro mesi fa a
dirci: "stiamo andando in quella direzione", si cambia la
direzione? Si fanno delle delibere all'interno dell'azienda dove si
dice: "ragazzi, qui il conteggio non sta più in piedi, abbiamo
bisogno - come diceva lei - di medici in Pronto soccorso, abbiamo
dei professionisti validi, possiamo farli lavorare durante la
notte, li paghiamo in libera professione - l'ha detto lei, lo dico
anch'io - oltre al loro orario di lavoro", e lo scrivete nero su
bianco su una delibera, non su una letterina che fate girare nel
giro di qualche settimana e, di conseguenza, si va nella direzione
che dicevo poc'anzi. Oggi quindi lei ci conferma che si riapre a
tempo praticamente determinato, l'ha detto lei, però il dato
politico è che c'è di nuovo la libera professione in Valle d'Aosta
per "X" mesi, saranno 3, 6 o 12 mesi. Prima cacciano i medici dal
Pronto soccorso, li fanno rientrare dalla finestra in libera
professione e non c'è neanche una delibera aziendale, cioè l'USL
non ha fatto neanche la delibera. Noi siamo un po' preoccupati, ma
all'interno dell'azienda esiste un'organizzazione? Cambiare idea è
legittimo, cambiare posizione è legittimo, poi bisogna dare gambe e
corso mettendo in campo degli atti amministrativi che dicano nero
su bianco cosa state facendo, altrimenti è la giungla! Le assicuro
che all'interno la giungla in questo momento è alta, tant'è vero
che neanche i cambi di direzione vengono formalizzati con degli
atti amministrativi. Il dato più delicato, più fragile è che prima
si decide di andare verso Courmayeur, poi in pochi mesi si decide
di andare verso Pont-Saint-Martin e poi non si ufficializza neanche
l'atto amministrativo per dare gambe e corso a quello che si è
deciso, cioè di riaprire la libera professione in Valle d'Aosta al
costo di circa 45 euro all'ora oltre al contratto, un costo azienda
possiamo dire di 80-100-120 mila euro annui: questo è dovuto
all'organizzazione del manager all'interno della nostra Azienda
USL.
Noi terremo alta indubbiamente l'attenzione, il profilo proprio
perché riteniamo che un'azienda debba fare i propri passi, le
proprie modifiche, uno, con dei regolari atti amministrativi e,
due, che la popolazione tutta valdostana sappia che tre mesi fa è
stato detto in quest'aula: "stiamo azzerando la libera professione
perché ce la facciamo, perché ha senso, perché risparmiamo", da
poche settimane si sta riaprendo un'altra strada che è quella di
nuovo della libera professione. Come dicevo prima nelle premesse,
des deux l'une
, ma non tutte e due però. Grazie.
