Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.



Oggetto del Consiglio n. 781 del 4 luglio 2019 - Resoconto
OGGETTO N. 781/XV - Interpellanza: "Indicazioni all'Azienda
USL per l'affidamento a personale specializzato della Dirigenza del
Reparto di Ginecologia e ostetricia".
Rini (Présidente) -
Point n° 54 de l'ordre du jour. Per
l'illustrazione, la parola al collega Cognetta.
Cognetta (MOUV') -
Torniamo su un argomento, trattato con
un'interrogazione qualche tempo fa, relativo all'individuazione dei
responsabili del Reparto di Ginecologia e ostetricia rispetto alla
PMA e allo
screening
del carcinoma del collo dell'utero. In
quella interrogazione, quando chiesi all'Assessore quali erano i
titoli da parte del responsabile della PMA (Procreazione
Medicalmente Assistita), l'Assessore mi rispose: "
la scelta del
dottor Mosca è derivata dal fatto che solo due ginecologi
dipendenti dell'Ostetricia e ginecologia sono in possesso del
requisito contrattuale denominato alta specializzazione, ossia il
dottor Mosca e il dottor Pica. Quest'ultimo, però, era già stato
individuato come responsabile dello screening dei tumori femminili
dell'utero, per cui la scelta in quel caso è caduta sul dottor
Mosca, che si è reso disponibile
". Segnalai che mancava, almeno
dalla documentazione che avevo, per quanto riguarda il dottor
Mosca, la specializzazione in Ostetricia e ginecologia, non mi era
arrivata. Ho poi verificato per il dottor Pica, visto che è il
responsabile per quanto riguarda lo screening del carcinoma
dell'utero. Ho fatto la stessa cosa, quindi mi sono fatto mandare
il
curriculum
e, guarda caso, anche questo dottore non ha -
o perlomeno non mi è pervenuta, guarda caso, per lo stesso - la
specializzazione in ostetricia e ginecologia, probabilmente si è
persa. A quel punto però ho chiesto anche di altri dottori e invece
ho notato che altri dottori che lavorano in quel reparto - ho qui i
curriculum - ce l'hanno, uno ce l'ha dal 1984, un altro dal 2009,
un altro ancora dal 2011, sono tutti e tre dottori dell'USL che
lavorano in quel reparto. Con questa interpellanza vorrei sapere se
effettivamente hanno ottenuto o non hanno ottenuto, i dottori Pica
e Mosca, la specializzazione in Ostetricia, ce l'hanno o non ce
l'hanno? A questo punto non so se è un problema di comunicazione o
se effettivamente non hanno la specializzazione; se all'interno
dell'ospedale esistono anche altri dottori che invece ce l'hanno e
che lavorano in quel reparto e che vantano magari titoli superiori,
io qui ne ho trovati tre, forse ce ne sono degli altri o forse non
solo questi... e comunque a questo punto se è intenzione
dell'Assessore di dare indicazione all'USL affinché si scelgano,
tra chi deve dirigere i reparti, quelli con il curriculum più
pesante, perché, ripeto, è abbastanza inusuale che, a parità di
scelta, si scelgano sempre quelli col curriculum più leggero, io ce
li ho qui: sono curriculum di una o due pagine, contro curriculum
di sette-otto pagine ciascuno. Allora mi chiedo se è una prassi
dell'USL a questo punto quella di scegliere quelli con meno
specializzazioni rispetto a chi ne ha di più. Solo per capire se
questa è la prassi e poi mi spiegate perché è questa la prassi,
perché sono abbastanza sorpreso.
Presidente -
Per la risposta, la parola all'Assessore
Baccega.
Baccega (UV) -
Collega Cognetta, ritorniamo a dibattere
di questo argomento, già affrontato in questo Consiglio circa un
mese e mezzo fa. I due incarichi sono stati conferiti dal Direttore
di ginecologia per il dottor Mosca il 13 settembre 2018 e per il
dottor Pica il 1° febbraio 2018, epoca in cui io, ovviamente,
facevo altro. Va detto che per il dottor Mosca e il dottor Pica,
quali referenti della struttura, non comporta nessun genere di
riconoscimento economico o giuridico, queste nomine fanno parte di
una scelta di carattere organizzativo, interna alla struttura
complessa, compiuta in via autonoma dal Direttore. I dottori Pica e
Mosca non hanno conseguito la specializzazione ma, come le avevo
precisato l'altra volta, sono titolari di un incarico equiparato
all'alta specializzazione, ai sensi della lettera c) dell'articolo
27 del contratto collettivo nazionale di lavoro, ovvero, avendo
oltre dieci anni di attività, possono addirittura partecipare al
concorso per direzione strategica di struttura complessa, anche
senza la specializzazione. Nel ribadire che la figura del referente
in quanto tale non prevede una particolare procedura formale di
selezione, ma è una scelta discrezionale del responsabile, che deve
tener conto di più caratteristiche: del possesso di anni di
incarico di approfondimento del servizio, dell'anzianità di
servizio, della qualifica di dirigente a tempo indeterminato, delle
capacità maturate nel settore, nonché dell'attitudine a utilizzare
tecnologie avanzate. In aggiunta mi precisano dall'USL che il
contratto collettivo nazionale di lavoro prevede, inoltre che, nel
conferimento degli incarichi e per il passaggio agli incarichi di
funzioni dirigenziali, le aziende tengono conto delle valutazioni
del collegio tecnico, della natura e caratteristiche dei programmi
da realizzare, dell'area e disciplina di appartenenza, delle
attitudini personali e delle capacità professionali del singolo
dirigente sia in relazione alle conoscenze specialistiche nella
disciplina di competenza, sia dell'esperienza già acquisita in
precedenti incarichi svolti, anche in altre aziende, o esperienze
documentate di studio e ricerca presso istituti di rilievo
nazionale, dei risultati conseguiti in rapporto agli obiettivi
assegnati, nonché alle valutazioni e del criterio di rotazione,
laddove è applicabile.
"
Se è intenzione dell'Assessore competente dare indicazioni
all'azienda affinché, nel rispetto dei titoli e della
professionalità dei dottori presenti all'interno dell'ospedale, dia
il mandato di sostituire o assegni il coordinamento dei reparti ai
dottori che hanno conseguito più titoli
": mi preme
sottolineare, collega, che tutte le informazioni richieste
attraverso la richiesta di documentazione ex 116 sono state
soddisfatte nei tempi previsti dal Regolamento. Rispetto alla
richiesta, invece mi preme sottolineare che i ruoli vengono
assegnati - lo ribadisco - all'interno dell'Azienda USL e non sono
di competenza di un Assessore, che arriva qui e taglia le teste, ma
rispondono a regole organizzative e contrattuali, oltre che di
trasparenza e di pari opportunità e rientrano nei compiti di
gestione dell'azienda medesima. Mi sembra che si tratti, appunto,
di valutazioni del collegio tecnico, di attitudini e di capacità
professionali maturate nel tempo, in tanti anni passati nella
struttura, e quindi anche di risultati conseguiti. Infine, posso
dire che il servizio sanitario finora offerto è generalmente di
buon livello, questo è quanto, non è certo l'Assessore che può dare
indicazioni di dire: "rimuovi uno, metti l'altro", eccetera.
Presidente -
La parola, per la replica, al collega
Cognetta.
Cognetta (MOUV') -
Assessore, apprezzo la sua risposta,
sinceramente, perché appaiono chiare una serie di cose:
innanzitutto abbiamo stabilito, una volta per tutte, che questi due
dottori non hanno la specializzazione. Possono fare questo lavoro,
ma questo lo sapevo per gli anni di anzianità, ma non hanno la
specializzazione, quindi non è un errore di trasmissione, è
acclarato che la specializzazione in ostetricia e ginecologia
questi due dottori, ovvero il dottor Pica e il dottor Mosca, non ce
l'hanno. Prima cosa importante che mettiamo da parte.
La seconda cosa importante che lei ha dichiarato e che mi sembra
corretta è che è il Direttore della struttura che decide, quindi
non è lei, è il Direttore della struttura, giustamente. Allora,
forse lei non può tagliare teste, ma qualcuno una testa dovrebbe
tagliarla, cioè il Direttore della struttura, che decide di dare la
responsabilità dei reparti a chi ha meno titoli... poi ci
domandiamo tra di noi perché i dottori bravi vanno via. Facciamoci
una domanda: chi di noi studia, si informa, fa i dottorati di
ricerca, fa questo e quell'altro e si vede scavalcato
tranquillamente da qualcun altro che non fa nulla, a parte le
amicizie politiche, è ovvio... cosa fa? Tutti noi mettiamoci nei
panni di chi fa un percorso di studi, di specializzazione e
approfondimento e poi si vede passare avanti da un altro, cosa
farebbe lei? Cosa faremmo noi? Esattamente quello che succede: se
ne vanno. Poi ci lamentiamo che non funziona, però qualcosa ce lo
dovremmo chiedere. Se noi non possiamo tagliare le teste, forse
dobbiamo fare una legge per tagliare le teste. La possiamo fare una
legge per tagliare le teste? Cosa ne dice? La vogliamo fare? Non
per seguire l'idea politica di qualcuno, ma in questo caso è per
fare giustizia. Mi scusi, perché se le sembra logico questo... Se
le sembra normale, se le sembra corretto... poi il servizio va
bene, sì, va benissimo, per carità, potrebbe andare meglio? Hai
voglia se potrebbe andare meglio! Certo, se magari mettiamo quelli
più competenti, sicuramente andrebbe meglio, almeno sulla carta
sono più competenti, perché poi mi chiedo: ma perché questi qui non
si prendono la specializzazione? Sono così bravi... perché non
vanno a insegnare nelle università, non vanno a fare i corsi?
Perché sono talmente bravi e talmente impegnati che devono stare
solo in ospedale. Gli altri invece, poverini, sono costretti ad
andare a studiare, si vede che non hanno abbastanza da fare, ma le
sembra normale? Non è una critica, è un ragionamento quello che
dobbiamo fare.
Ritorniamo al discorso di ieri. Politicamente allora non
serviamo a niente. Se mettiamo un primario lì e questo decide,
arbitrariamente, chi mettere e chi promuovere, abbiamo risolto il
problema, anche se non ha i titoli, diventa capo e gli altri
sotto... e "mi raccomando, zitti, altrimenti ti faccio fare
l'infermiera" a momenti... non può funzionare così il sistema, non
potrà mai funzionare così! Per cortesia, fate un piccolo sforzo. Se
c'è da fare una norma, facciamola e sistemiamo queste cose,
facciamo un regolamento dove diciamo magari: "valutiamo i
curricula, prima di dare le indicazioni". Potrebbe essere
un'opportunità, per qualcuno, altrimenti diventa veramente
assurdo.
Non è neanche una questione personale, ho fatto degli esempi, ma
se questo è il livello, perché ci lamentiamo dell'ospedale...
Veramente mi viene da ridere a parlare di certi discorsi, perché
ogni cosa che si tocca la situazione è sempre più tragica ed è
sempre più palese ed evidente il "noi non possiamo fare nulla",
"questa cosa non si può toccare"... ma allora veramente cosa ci
stiamo a fare? Dobbiamo parlare solamente delle menate? Ma non vi
fate un esame di coscienza sul vostro lavoro, ogni tanto?
