Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1808 del 23 gennaio 1991 - Resoconto
OGGETTO N. 1808/IX - Ritardi nei lavori di costruzione della
ferrovia Pila-Cogne.
(Interpellanza)
Presidente: Do lettura dell’interpellanza
presentata dal Consigliere Riccarand ed iscritta al punto 11
dell’ordine del giorno.
INTERPELLANZA
Ricordato che il 1° ottobre 1990, rispondendo ad una
interpellanza del Gruppo Verde Alternativo,
l’Assessore regionale ai Trasporti aveva motivato i
ritardi nell’appalto dei lavori per il 3° lotto
della ferrovia Pila-Cogne con le lentezze del Ministero dei
Trasporti, sottolineando, tuttavia, che i problemi erano ormai in
via di risoluzione;
Evidenziato, in particolare, che l’Assessore
aveva sottolineato che, nell’arco di poche
settimane, l’Enel avrebbe provveduto a posare un
cavo elettrico lungo la galleria e che si sarebbero attivate le
procedure per acquisire i terreni necessari per la realizzazione
del 3° lotto;
Appreso dagli organi di stampa che il Sindaco di Cogne, recatosi
a Roma presso il Ministero dei Trasporti per esaminare lo stato
della pratica, ha riscontrato gravi ritardi da parte della Regione
nella trasmissione di documenti richiesti dal Ministero dei
Trasporti;
Preso atto di una Dichiarazione-Stampa
dell’Assessore ai Trasporti che smentisce quanto
affermato in aula, e cioè l’esistenza di una
autorizzazione che permetterebbe all’Enel di posare
un cavo elettrico lungo la galleria ferroviaria;
Al fine di conoscere come stanno esattamente le cose;
il sottoscritto Consigliere regionale del Gruppo Verde
Alternativo
interpella
l’Assessore all’Industria,
Commercio, Artigianato e Trasporti per sapere:
1) quale documentazione è stata richiesta dal Ministero dei
Trasporti per il treno Pila-Cogne e quale documentazione è stata
trasmessa, a quale ufficio e in che data;
2) quali sono i nulla-osta, le autorizzazioni, le approvazioni
che ancora mancano per completare e mettere in funzione la linea
ferroviaria;
3) se non ritiene opportuno illustrare tutta la situazione in
una riunione della competente Commissione consiliare fornendo
l’opportuna documentazione.
Presidente: Ha chiesto la parola il Consigliere Riccarand; ne
ha facoltà.
Riccarand (VA): Il 1° ottobre 1990, rispondendo ad
un’interpellanza del nostro Gruppo,
l’Assessore regionale all’Industria,
Commercio, Artigianato e Trasporti ci aveva sostanzialmente fornito
delle assicurazioni rispetto ai tempi per la prosecuzione dei
lavori del collegamento ferroviario fra Pila e Cogne.
Aveva messo in luce che c’erano problemi ancora
irrisolti, di autorizzazioni, con il Ministero dei Trasporti,
questioni da definire con l’Enel e procedure di
acquisizione dei terreni da completare, ma aveva sostanzialmente
affermato che nell’arco di qualche settimana si
sarebbe potuto partire con gli appalti per il terzo lotto e per la
posa del cavo elettrico.
Dopo quella discussione siamo venuti a conoscenza, soprattutto
tramite gli organi di stampa, di un dibattito molto acceso che si
era sviluppato fra il Consiglio comunale di Cogne, ed in
particolare il Sindaco, e l’Assessorato regionale
all’Industria, Commercio, Artigianato e Trasporti in
merito all’interpretazione e alla valutazione sullo
stato delle cose. Resta comunque il fatto che sono trascorsi, non
settimane, ma ben tre mesi e mezzo dalla discussione di
quell’interpellanza, ma mi sembra che le questioni
siano ancora tutte in alto mare.
Il Sindaco di Cogne si è recato a Roma per avere informazioni di
prima mano dagli uffici del Ministero dei Trasporti, sullo stato
delle pratiche, e ne è tornato con dati estremamente preoccupanti,
che sono stati anche resi pubblici con un comunicato stampa, e
l’Assessorato regionale all’Industria
ha replicato smentendo sostanzialmente quelle affermazioni.
Rimane comunque il fatto che, dalla documentazione che ci è
stata inviata dal Comune e dal Sindaco di Cogne, emerge una
situazione molto preoccupante: mancano autorizzazioni importanti,
manca un benestare complessivo sul progetto da parte del Ministero
dei Trasporti, non c’è ancora alcuna definizione
delle caratteristiche dei veicoli che dovranno funzionare
all’interno della galleria, problemi non
indifferenti sono posti dalla coabitazione fra la linea elettrica,
che dovrebbe passare all’interno del
tunnel
per servire il paese di Cogne, e la sicurezza
dell’impianto di trasporto ferroviario....
C’è, ad esempio, una lettera
dell’Enel che dice molto chiaramente che, non solo
sono stati annullati gli appalti per la posa di quel cavo, che è
importante ed urgente per il Comune di Cogne, ma non indica più
alcun tempo neanche per il rinnovo degli appalti, visti i ritardi e
le inadempienze con cui la Regione sta affrontando il problema.
Noi siamo quindi preoccupati da questa situazione e
dall’affermazione molto precisa presente
nell’ultima lettera che il Sindaco ha mandato a
tutti i Consiglieri, insieme ad una documentazione sul caso, specie
là dove dice che, non solo si rischia di non utilizzare dei
finanziamenti, ma che addirittura, non andando avanti le opere e
non entrando in funzione la galleria, si rischia di dover spendere
dei miliardi per il ripristino dei lavori già fatti negli anni
scorsi.
Quindi, con questa interpellanza vorremmo conoscere in modo
definitivo il punto della situazione: qual è la documentazione che
è stata richiesta dal Ministero dei Trasporti e qual è la
documentazione che non è stata trasmessa? Che cosa manca, quali
sono i problemi che finora hanno impedito di sciogliere il nodo
delle autorizzazioni e come sono in questo momento i rapporti con
l’Enel, relativamente alla posa del cavo elettrico
all’interno della galleria? E se questa scelta viene
confermata o si pensa invece di risolvere diversamente i due
problemi,che sono distinti e dovrebbero essere trattati in modo
separato, ma che poi vanno sostanzialmente a convergere in
un’unica questione?
Chiediamo inoltre se non sarebbe il caso di avere, in sede di
Commissione consiliare, da parte dell’Assessore
competente, una illustrazione di tutta la questione insieme a tutta
la documentazione relativa, che in parte ci è stata fornita dal
Sindaco di Cogne, ma che noi vorremmo ricevere
dall’Assessore competente, in modo da avere un
quadro definitivo della situazione, per riuscire a capire, a questo
punto, in quale anno o in quale periodo si pensa che potrà mai
essere completato questo collegamento ferroviario.
Presidente: Ha chiesto la parola l’Assessore
all’Industria, Commercio, Artigianato e Trasporti,
Fosson; ne ha facoltà.
Fosson (DC)
: In effetti, il 1° ottobre scorso,
rispondendo ad un’interpellanza del Consigliere
Riccarand, avevo detto che si stavano risolvendo vari problemi con
il Ministero e che, presumibilmente, nel giro di alcune settimane
si sarebbe potuta sbloccare tutta la situazione. Dicevo questo
perché nelle settimane antecedenti al 1° di ottobre
c’erano stati degli incontri tra i funzionari degli
uffici ed i progettisti con i responsabili del Ministero, che
sembravano lasciar intravedere un’ipotesi di
soluzione per i problemi ancora sul tappeto.
Il 2 ottobre avevo inviato ufficialmente al Ministero i progetti
con gli aggiornamenti che erano stati visti insieme al Ministero
stesso, che ci ha poi risposto in data 11 dicembre con una lettera
che mi è pervenuta il 21 dicembre. Io l’avevo vista
prima perché mi era pervenuta in fax. In quella lettera veniva
richiesta tutta una serie di ulteriori specificazioni.
Ho avuto modo di parlarne immediatamente con il progettista e
poi ne ho parlato anche, presente il progettista, nel corso di una
riunione della scorsa settimana nel Comune di Cogne. Il
progettista, salvo imprevisti particolari, si è impegnato in quella
sede a mettere a punto il tutto entro la fine di febbraio. Speriamo
che non sopravvengano altri fatti e che vi sia finalmente
l’approvazione globale di tutto il progetto e quindi
di tutta la linea da Cogne sino all’intersezione con
l’ovovia di Pila.
Per quello che riguarda il cavo dell’Enel,
c’è effettivamente un’autorizzazione
o un benestare preliminare del Ministero, relativamente al
parallelismo fra il cavo da 15 Kw dell’Enel e la
linea ferroviaria, ma l’effettivo inizio dei lavori
è subordinato ad una convenzione fra la Regione, Servizio dei
trasporti, e l’Enel, il quale, però, a sua volta
deve tener conto dell’autorizzazione globale del
Ministero sull’opera ferroviaria. Fino a che non ci
sarà l’autorizzazione globale del Ministero per
l’intera opera, non potrà aver luogo la convenzione
fra la Regione e l’Enel e, di conseguenza, non
potranno partire l’appalto o i lavori per la posa in
opera del cavo.
Penso di aver indicato, almeno per sommi capi, le varie
motivazioni. Non voglio addentrarmi ulteriormente, citando o
leggendo documenti, proprio perché ritengo di dover accettare
l’ipotesi del Consigliere Riccarand, quella
contenuta nel punto n. 3 ("se non si ritiene opportuno illustrare
tutta la situazione in una riunione della competente Commissione
consiliare"). Io penso che in quella sede, portando tutti i
documenti utili, si potrà fornire la più corretta informazione ai
Consiglieri regionali, anche perché ho già dichiarato in un
comunicato stampa di essere a disposizione per chiarire tutti i
dubbi e tutte le procedure che possono risultare non chiare.
Aggiungo ancora che la visita del Sindaco di Cogne del 19-20
dicembre al Ministero dei Trasporti è avvenuta già in presenza
della lettera datata 11 dicembre, che era pervenuta al
sottoscritto, ma della quale il Sindaco di Cogne era già a
conoscenza.
Presidente
: Ha chiesto la parola il Consigliere
Riccarand; ne ha facoltà.
Riccarand (VA)
: Non posso che prendere atto che la
situazione rimane notevolmente ingarbugliata.
Adesso c’è questo ulteriore impegno di poter
avere entro la fine di febbraio il progetto definito. Mi sorprende
che, dopo anni che si parla della questione, non ci sia ancora una
definizione progettuale completa in tutti i suoi elementi...
(...Interruzione dell’Assessore Fosson...)
... Sì, però è da molti anni che è stata decisa la prosecuzione
fino a Plan Praz, non è una decisione presa di recente.
E’ chiaro che, una volta definiti questi elementi
progettuali, bisognerà vedere quali saranno i tempi di questa
ulteriore autorizzazione complessiva, solo dopo la quale si potrà
arrivare ad una convenzione con l’Enel per il cavo
elettrico e procedere ai relativi appalti. Mi sembra, quindi, che i
tempi si prefigurino notevolmente lunghi per questo intervento.
Noi continueremo a seguire la questione, perché ci sembra che
questo intervento, ormai avviato, non possa essere lasciato a mezza
strada. Non so se si sia trattato di una scelta valida o meno, ma
comunque è stata fatta ed a questo punto bisogna che sia
completata.
Chiederei all’Assessore di prendere direttamente
contatti con il Presidente della Commissione competente, per
evitare i soliti disguidi del tipo: "Aspetto la convocazione...
Aspettavo d’essere chiamato...", e gli chiederei
anche di poter avere in Commissione informazioni
sull’acquisizione dei terreni e sulla progettazione
delle stazioni, tutti punti questi che sono ancora indeterminati e
che è necessario chiarire per avere un quadro definito
dell’intera questione.
***
