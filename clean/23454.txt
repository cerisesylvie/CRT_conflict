Classificazione
CONSIGLIO REGIONALE
Attività consiliare d'aula



Oggetto del Consiglio n. 2556 del 8 marzo 2007 - Resoconto
OGGETTO N. 2556/XII - Ordine dei lavori.
Comunicazioni.
Presidente
- Auguro a tutte le donne una buona festa, in
modo particolare alle colleghe Consigliere.
La parola alla Consigliera Squarzino Secondina, per mozione
d'ordine.
Squarzino (Arc-VA)
- Più che per mozione d'ordine,
ringrazio il Presidente che ha ricordato che oggi è l'8 marzo e
ringrazio per gli auguri che sono stati fatti. L'8 marzo è una
festa tradizionale per le donne e fa sempre piacere ricevere dei
fiori o anche posare per una foto ricordo con il Presidente Perrin
e con una bella mimosa... ah Caveri! È un "lapsus freudiano",
guardi!
(ilarità dell'Assemblea)
... sono contenta che si inizia con una bella risata il
Consiglio, in modo da stemperare i toni forti che c'erano ieri.
Dicevo, è una giornata in cui è possibile fare ad alta voce
riflessioni che negli altri momenti dell'anno probabilmente sono
accolti con un sorrisino di sufficienza. Vorrei proprio leggere un
pezzo di un editoriale apparso ieri su "Il Sole 24Ore", un giornale
della Confindustria, uno dei più imparziali dal punto di vista
ideologico, il titolo è:
"L'8 marzo? Non c'è proprio nulla da festeggiare. Festeggiamo
l'8 marzo? No, grazie, se deve essere come negli ultimi anni
un'occasione per dare alle donne un riconoscimento rituale e a buon
mercato, un mazzetto di mimose, fiore sempre bello e gradito, che
libera da impegni sostanziali e lascia immutata la realtà di
discriminazione radicata a cominciare dal lavoro, vorremmo un
momento di riflessione più ampia. Quest'anno non parliamo di festa
della donna, ma di festa per la parità fra uomini e donne, non per
sminuire il ruolo delle donne, ma per sottolineare che dopo 100
anni 2 fatti ci sembrano molto importanti: primo, nonostante i
progressi assoluti compiuti in campo economico e politico per
migliorare la condizione della donna, resta ancora molto da fare in
termini relativi, cioè nel confronto fra generi, nell'economia e
nella politica; secondo, colmare questi divari non è e non deve
essere solo compito femminile, per il quale meritiamo plauso e
incoraggiamento con cadenza annuale, ma una questione quotidiana di
tutta la società, uomini e donne, nelle famiglie, nelle imprese e
nei Governi".
Mi auguro che gli auguri che oggi sono stati fatti alle donne, e
anch'io li faccio a tutte le donne del Consiglio e a tutte le donne
che lavorano nell'Amministrazione, si traducano in un impegno
quotidiano nel rispetto reciproco e nel lavoro affinché vi sia
effettivamente nel lavoro e nella politica un'effettiva parità fra
uomini e donne.
Presidente
- Grazie, Consigliera Squarzino, anch'io
apprezzo le sue parole e ribadisco l'importanza di ricordarsi delle
donne e dei loro problemi non solo l'8 marzo, ma in tutti i 365
giorni dell'anno.
La parola al Presidente della Regione, Caveri.
Caveri (UV)
- In maniera non rituale, in parte
simboleggiata anche da quell'alberello di mimose che ieri abbiamo
piazzato nell'entrata del Consiglio regionale, mi permetto di
indirizzare i miei auguri più sinceri per questa ricorrenza in una
società qual è quella valdostana, che è una società che ha e può
vantare anche degli "score" molto positivi nel mondo femminile. Per
quel che è il tasso di lavoro femminile, siamo al 58%, quando il
tasso proposto da Lisbona è ancora leggermente inferiore, quindi
siamo in una società nella quale la donna si afferma anche nel
lavoro e devo dire che, senza tornare a una visione matriarcale di
parte della società agricola della nostra Valle, possiamo
testimoniare un atteggiamento di grande modernità del rapporto
uomo-donna in Valle d'Aosta, anche se naturalmente molte cose
devono essere fatte. Ricordo che questo è l'"Anno delle pari
opportunità", che non è solo un rapporto fra i generi, ma è un
insieme di problematiche molto più complesse. Mi permetto di dire
che riterrei, con il contributo dei Consiglieri presenti in
Consiglio, che forse potremmo cogliere l'occasione quest'anno,
visto che comunque dovremo legiferare in materia di mondo
femminile... perché, come sapete, la rappresentante che oggi si
occupa delle pari opportunità è di nomina ministeriale, la dott.ssa
Barillà... scadrà nel mese di ottobre, noi dovremo da qui ad allora
avere una legislazione regionale in materia, perché nel frattempo
abbiamo acquisito la competenza con il trasferimento degli uffici
statali del lavoro, che oggi sono diventati uffici regionali,
quindi diciamo che il ruolo oggi ricoperto dalla dott.ssa Barillà
è, come ha fatto il Friuli Venezia Giulia, regolamentabile con
legge regionale... credo sia anche l'occasione, ma questa è materia
del Consiglio, di riflettere anche sulla Consulta femminile e anche
su quella ipotesi, che si è manifestata in discussioni che conosco,
riguardo alla possibilità di avere una consulta delle elette. Senza
sovrapporre e far nascere nuovi strumenti, credo che potremo
intelligentemente tutti assieme onorare l'"Anno delle pari
opportunità", e mi fa piacere ricordarlo proprio in questa giornata
dell'8 marzo... avere una legislazione in materia di genere e di
rappresentanza femminile che sia più moderna di quella che ancora
abbiamo nella legislazione regionale.
Il Consiglio prende atto.
