Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.



Oggetto del Consiglio n. 1679 del 23 giugno 2022 - Resoconto
OGGETTO N. 1679/XVI - Interpellanza: "Indicazioni all'Azienda
USL della Valle d'Aosta in merito alla destinazione dell'utile di
bilancio 2021".
Bertin (Presidente) -
Punto n. 54. Illustra il
consigliere Aggravi.
Aggravi (LEGA VDA) -
L'interpellanza è molto simile a
quella presentata lo scorso anno e riguarda la notizia di stampa
per cui il bilancio dell'Azienda USL sul 2021 si chiude con un
utile di un po' più di 1 milione di euro. Nella serie storica
ricordo sul 2020 c'era stato un utile di quasi 4 milioni, sul 2019
chiudeva sostanzialmente in pareggio, sul 2018 c'è una perdita di
circa 2 milioni, che però era significativamente influenzata da
quelli che erano stati gli accantonamenti per gli acconti sul
rinnovo contrattuale del personale. Sicuramente alcune osservazioni
che nella precedente interpellanza feci vengono un po' meno perché
effettivamente - e lo dice, tra l'altro, anche la stessa azienda
guardando soprattutto gli ultimi due bilanci, il 2021 poi lo
leggeremo ma di fatto soprattutto sul 2020 - il fatto è che è
complesso fare una programmazione o, meglio, rispondere a una
programmazione puntuale con un evento eccezionale come quello
pandemico, quindi quest'interpellanza ha alcune domande, in
particolare le prime due, per cercare di fare un po' di chiarezza e
capire, e cito la prima, quali siano i fattori principali che hanno
contribuito a generare l'utile del bilancio 2021.
La seconda domanda riguarda il fatto di capire a quanto
ammontino i costi direttamente legati all'emergenza pandemica di
competenza di questo bilancio e a quanto ammontino i finanziamenti
di provenienza centrale regionale utilizzati a copertura, quelli di
provenienza centrale forse sono più importanti per il semplice
fatto che quelli di provenienza regionale li dovremmo conoscere
meglio degli altri, ma è per fare un po' di chiarezza, non è la
prima volta che faccio questa domanda, qui lo concentro sul
bilancio 2021 ma è tanto per rendere conto di quello che è stato il
costo della pandemia su un bilancio chiuso.
Vi è poi la seconda notizia che riguarda la prospettiva che la
Dirigenza dell'Azienda USL ha formulato, ovvero quello di
utilizzare l'avanzo di amministrazione per installare un terzo
gruppo frigorifero all'Ospedale Parini con l'obiettivo di
aumentarne l'efficienza della climatizzazione con minor consumo di
energia, nonché potenziare la sicurezza delle aree ospedaliere,
questo l'ho ripreso dalla notizia di stampa, quindi capire se la
scelta di installare un terzo gruppo frigorifero all'Ospedale
Parini sia coerente con le progettazioni e lo sviluppo futuro della
struttura ospedaliera. Questo perché abbiamo un Ospedale che subirà
dei cambiamenti notevoli e quindi capire quali sono le valutazioni
- se questo investimento si dovesse concretizzare - rispetto poi
alla futura struttura dell'Ospedale, quindi se c'è coerenza, e
capire - le ultime due domande sono abbastanza collegate - quali
indicazioni si intendano dare all'Azienda USL in merito alla
destinazione dell'utile di bilancio 2021 o se si conferma la
notizia di stampa.
Presidente -
Risponde l'assessore Barmasse.
Barmasse (UV) -
I fattori principali che hanno
contribuito a generare l'utile del bilancio 2021: il bilancio di
esercizio 2021 si è chiuso con un utile di euro 1.091.486. L'utile
di esercizio appare fisiologico nel suo dimensionamento rispetto
all'entità del bilancio dell'Azienda USL rappresentando lo 0,3
percento della massa dei ricavi complessivamente imputati
sull'annualità. L'utile di esercizio non è riferibile a un'unica
causa quanto piuttosto a una pluralità di fattori che nel loro
insieme hanno determinato il risultato della gestione. Il confronto
con il bilancio di previsione 2021 dell'Azienda USL non evidenzia
infatti criticità importanti riferibili ad aggregati di spesa
specifici. In altri termini i dati di confronto tra la previsione
2021 e i dati a consuntivo 2021, articolati per aggregati di spesa,
mostrano come l'utile di esercizio sia ricollegabile a un insieme
di fattori positivi rinvenibili all'interno del conto
economico.
Per quanto concerne la gestione economica dell'emergenza Covid,
si deve premettere che la stessa non ha alcuna influenza sull'utile
di esercizio, così come determinato e motivato dal punto
precedente. Infatti tutti i costi relativi alla gestione
dell'emergenza pandemica hanno trovato copertura all'interno del
finanziamento di provenienza centrale e regionale e di regole
particolari dettate sempre a livello centrale e regionale in ordine
all'utilizzo dei finanziamenti dedicati, determinando la non
incidenza degli stessi sul risultato economico attraverso la
creazione di appositi accantonamenti a conto economico.
Ciò premesso, i costi relativi all'emergenza pandemica
sull'annualità 2021 ammontano a complessivi euro 17.202.508. Ai
maggiori costi si somma anche l'effetto della riduzione dei ricavi
aziendali, ticket sanitario incassato da compartecipazione alla
spesa da parte del cittadino per l'importo di euro 2.347.000 per un
conseguente impatto economico complessivo di euro 19.549.691. A
copertura dei costi registrati e dei minori ricavi derivanti dalla
contrazione dell'attività a causa emergenza pandemica che persiste
anche sul 2021 l'Azienda ha utilizzato sia i finanziamenti di
derivazione centrale, sia quelli regionali. I finanziamenti dello
Stato utilizzati per la copertura dei costi e dei minori ricavi sul
2021 registrati ammontano a euro 12.671.818, mentre quelli
regionali ammontano a euro 6.877.873.  I residui dei
finanziamenti di derivazione centrale e di derivazione regionale
sono stati accantonati a conto economico 2021 e saranno utilizzati
dall'Azienda per far fronte ai costi generati dalla pandemia
sull'esercizio corrente 2022. L'installazione del nuovo gruppo
frigorifero da 500-1.000 kW è in linea con le soluzioni
impiantistiche previste nell'ultima versione del progetto esecutivo
del nuovo Ospedale che si riassumono brevemente: dismissione dei
due gruppi frigoriferi da 1.650 kW, dismissione dell'assorbitore,
nuova installazione di due gruppi frigoriferi da 2.900 kW, due
ulteriori gruppi frigoriferi da dimensionare tra i 500 e 1.000 kW,
due pompe di calore aria acqua da 350 kW. Quest'intervento
costituisce un anticipo di quanto già programmato nel piano
sostituzione degli impianti tecnologici in conseguenza dell'aumento
del rischio di blocco degli attuali impianti a causa della loro
vetustà e dell'incremento delle temperature ambientali che
sottopongono gli stessi a maggiore stress. Si ricorda infatti che
questi impianti permettono il mantenimento delle temperature nei
range
previsti per legge nei locali ad alta tecnologia,
quali il blocco operatorio, rianimazione, eccetera.  La
mancata garanzia di questi parametri implica la chiusura delle
attività stesse per ragioni di sicurezza.
Presidente -
Per replica, ha chiesto la parola il
consigliere Aggravi.
Aggravi (LEGA VDA) -
La ringrazio, Assessore, le
chiederei poi gentilmente la possibilità di avere copia della
risposta solo per verificare di non essermi perso le cifre.
Abbiamo, a fronte della risposta, contezza di quello che è stato il
costo anche in termini di minori ricavi generato dalla pandemia che
analizzeremo a fronte poi di un'analisi più puntuale del bilancio
quando sarà poi disponibile anche a noi.
