Classificazione
CONSIGLIO REGIONALE
Attività consiliare d'aula
PARTECIPAZIONE E INIZIATIVA POPOLARE
Referendum e iniziativa popolare
TRASPORTI E VIABILITÀ
Trasporti



Oggetto del Consiglio n. 2753 del 19 dicembre 2012 - Resoconto
OGGETTO N. 2753/XIII - Discussione congiunta della petizione
per salvare la ferrovia Aosta-Pré-Saint-Didier e della relazione
della IV Commissione consiliare permanente "Sviluppo economico"
sulla tematica dei trasporti in Valle d'Aosta. (Approvazione di una
risoluzione e reiezione di un'altra risoluzione)
Petizione
I sottoscritti cittadini italiani
Premesso che:
- la tratta ferroviaria Aosta/Pré-Saint-Didier rappresenta un
patrimonio storico della nostra comunità ed è collocata in una
parte della Regione per la quale costituisce, anche in
considerazione dell'aumento delle tariffe autostradali e del prezzo
dei carburanti, un canale fondamentale per la mobilità della
popolazione valdostana;
- a causa della mancanza di investimenti per l'ammodernamento
della tratta, la qualità e l'affidabilità del servizio sono
progressivamente venute meno determinando una perdita di utenza
sempre maggiore;
- il trasporto ferroviario locale deve essere considerato
come un servizio pubblico regionale soggetto ai criteri di buona e
sana amministrazione, ed inserito nel novero di quelli che la
Regione deve garantire a tutti in quanto bene comune;
Chiedono al Consiglio Regionale:
- di mantenere la tratta Aosta/Pré-Saint-Didier come servizio
di trasporto pubblico ferroviario, provvedendo ad avviare subito il
suo ammodernamento;
- di impegnare le risorse necessarie.
Seguono firme
(omissis)
Président
- Comme on avait décidé au sein de la réunion
des Chefs de groupe, on passe aux points n° 19 et n° 20 à l'ordre
du jour.
La parole au Conseiller Empereur.
Empereur (UV)
- Grazie Presidente.
Il Consiglio Valle, nella seduta del 26 luglio scorso, ha
ritenuto opportuno dedicare una delle sedute autunnali-invernali ad
un confronto politico sulla tematica dei trasporti in Valle e, per
preparare questi lavori e per dedicarvi il necessario e dovuto
approfondimento, ha affidato la tematica alla IV Commissione, che
mi onoro di presiedere. La commissione ha deciso di suddividere la
tematica in tre diversi momenti di confronto: all'inizio di ottobre
il trasporto pubblico locale su gomma, a metà ottobre l'aeroporto
regionale, a fine ottobre i trasporti ferroviari. Ha inoltre
condiviso una modalità di analisi e di audizione che vedesse seduti
allo stesso tavolo, oltre all'Assessore regionale competente
coadiuvato dalle sue strutture, anche i diversi soggetti di volta
in volta interessati dai singoli temi, per sviluppare un momento di
dibattito condiviso sulla tematica volto ad un miglioramento del
servizio erogato.
Nel corso della seduta dedicata al trasporto pubblico locale su
gomma - alla quale oltre all'Assessore hanno partecipato le società
concessionarie, i rappresentanti delle organizzazioni sindacali,
delle associazioni dei consumatori e il Presidente del Consiglio
permanente degli enti locali - è emerso un confronto sereno e
costruttivo, che si è focalizzato sui nuovi affidamenti del
servizio di trasporto pubblico locale su gomma, con particolare
riguardo all'efficienza del servizio, alle problematicità e alla
possibilità di miglioramento. L'Assessore ha evidenziato che nel
corso degli anni l'utilizzo del trasporto pubblico su gomma è
andato incrementando: nel 2007 i passaggi annui ammontavano a
3.800.000, nel 2011 il dato si attesta su 4.500.000 di passaggi. I
Commissari hanno preso atto che la generalità degli utenti è
soddisfatta, pur rilevando che alcune situazioni possono essere
perfezionate sotto l'aspetto dell'informazione e della
razionalizzazione degli orari. Con una visione più di prospettiva,
anche consapevoli di una riduzione delle risorse disponibili, sono
stati evidenziati la necessità di una maggiore sinergia e
complementarietà dei vari sistemi di trasporto, l'ottimizzazione
del sistema di tariffazione e la promozione di una maggiore cultura
del trasporto collettivo.
Alla riunione dedicata all'approfondimento del tema
dell'aeroporto regionale - presenti l'Assessore, il rappresentante
di AVDA (la società di gestione della struttura), i rappresentanti
delle organizzazioni sindacati e delle associazioni dei consumatori
- sono stati delineati dall'Assessore l'
excursus
legislativo, la situazione in essere e i problemi sul tavolo. È
emerso che la volontà di dotare la Valle d'Aosta di un aeroporto
efficiente risale al 1991 ed è stata confermata dal piano
territoriale paesistico (PTP) nel 1998; da allora ci si è mossi in
questo senso, arrivando nella storia più recente all'approvazione
nel 2004 del
master plan
e di una serie di accordi di
programma quadro tra Regione, Ministeri competenti (trasporti e
finanze) ed ENAC (Ente Nazionale per l'Aviazione Civile), che hanno
previsto, tra l'altro, l'allungamento della pista, la
radioassistenza e la nuova aerostazione. L'Assessore ha inoltre
reso noto che complessivamente sono stati investiti poco più di
26.000.000 di euro e che il piano nazionale degli aeroporti,
elaborato per conto del Governo nel febbraio 2012, ha confermato
che la struttura valdostana è considerata di interesse nazionale, a
servizio del territorio e del turismo locale. Sono state inoltre
approfondite anche le situazioni di problematicità; gli aspetti che
preoccupano maggiormente sono i contenziosi tra l'Amministrazione
regionale e l'AVDA, il forte rallentamento dei lavori di
completamento dell'aerostazione e la messa in cassa integrazione di
parte dei lavoratori. A questo proposito, il rappresentante di AVDA
presente all'incontro ha comunicato che nel secondo trimestre del
2013, a seguito dell'esperimento dell'appalto promosso dal
Ministero dei trasporti e da ENAC, sarà individuato il vettore che
consentirà l'avvio delle rotazioni tra Aosta e Roma e questo
dovrebbe significare un ritorno a tempo pieno dei lavoratori oggi
in cassa integrazione guadagni.
Nella riunione dedicata ai trasporti ferroviari - a cui hanno
partecipato l'Assessore, i rappresentanti di RFI, dei sindacati
CGIL, CISL, SAVT e ORSA, dell'Associazione Pendolari Stanchi VdA e
di quelle dei consumatori - è stato approfondito il tema delle
linee ferroviarie Aosta-Ivrea-Chivasso-Torino e
Aosta-Pré-Saint-Didier. Nel corso del dibattito l'Assessore ha
evidenziato le enormi fragilità (binario unico, treni vecchi, 72
passaggi a livelli, assenza parziale di elettrificazione) che
caratterizzano la tratta Aosta-Torino, evocando lo studio di
fattibilità predisposto già nel 2006 dal professor Caposio del
Politecnico di Torino, che ha individuato i diversi interventi che
sono necessari, il costo dei quali, aggiornato sulla base delle
progettazioni successivamente sviluppate, supera il miliardo di
euro. Ha inoltre ricordato che dallo studio sono scaturiti gli
interventi contenuti nei diversi accordi di programma quadro
sottoscritti dalla Regione autonoma Valle d'Aosta, dalla Regione
Piemonte, dai Ministeri competenti e da RFI. Ha aggiunto che i
documenti evidenziano che la tratta Ivrea-Aosta negli anni non è
mai stata interessata da significativi interventi di miglioramento
da parte di RFI, per cui è rimasta come in origine una linea di
carattere regionale, mentre al contrario la tratta Chivasso-Ivrea
ha beneficiato di consistenti finanziamenti da parte dello Stato,
che hanno portato all'elettrificazione della linea. Ha poi fatto
presente che i lavori da realizzare sono individuati nello studio
del 2006 e sono stati confermati e condivisi nell'APQ del 2008.
L'Assessore ha anche precisato che i costi di circa 1.000.000.000
di euro comprendono i 40.000.000 relativi alla lunetta di Chivasso,
che difficilmente sarà realizzata per l'opposizione della comunità
locale, nonostante questa opera possa permettere di guadagnare 12
minuti sui tempi di percorrenza, ma questi costi non comprendono le
indispensabili soppressioni di numerosi passaggi a livello, nonché
il rinnovo del materiale rotabile che purtroppo è molto datato e
necessita frequentemente di manutenzioni. Ha evidenziato che il
predetto studio è ad oggi l'unico strumento che in modo organico ha
analizzato un intervento strutturato sulla tratta ferroviaria
Aosta-Torino. La seduta della commissione ha permesso di
evidenziare ulteriormente che la proprietà dell'infrastruttura è di
RFI e che i treni sono di Trenitalia, che esercita il servizio
attraverso un contratto con il Ministero competente. L'Assessore ha
poi sottolineato come la norma di attuazione del 2010, riguardante
il trasferimento delle competenze alla Regione, richiede una serie
di accordi di programma, che prevedono che lo Stato si impegni
preventivamente per gli investimenti necessari all'ammodernamento
della tratta ferroviaria per consentire il corretto svolgimento del
servizio. Ad oggi nulla è stato fatto, perché lo Stato non ha
ancora manifestato la volontà di onorare gli impegni previsti dalla
normativa attivando le necessarie risorse economiche. Infine, ha
anche evidenziato che il bilancio regionale di previsione contiene
23.000.000 di euro all'anno nei fondi globali per il servizio
ferroviario.
Per quanto riguarda la tratta Aosta-Pré-Saint-Didier, ha
rappresentato le problematicità esistenti sulla tratta: 19
gallerie, 22 passaggi a livello, un unico scambio ad Arvier e lo
scarso utilizzo del servizio (332 persone giornaliere
corrispondenti a 664 viaggi), a fronte di un costo annuo di oltre
4.000.000 di euro, che al momento è a carico dello Stato. Ha quindi
menzionato lo studio Russo, che per l'ammodernamento della linea
prevede una spesa di oltre 140.000.000 di euro.
Dal confronto che si è sviluppato sul tema dei trasporti
ferroviari tra i vari soggetti presenti all'incontro sono emerse le
seguenti problematicità: in generale il materiale rotabile è
vetusto, poco confortevole, a volte malfunzionante e spesso
insufficiente; la rottura di carico a Ivrea o a Chivasso genera
sempre forti disagi e a volte rappresenta anche un pericolo per gli
utenti; la scarsa puntualità genera il mancato rispetto delle
coincidenze con i problemi conseguenti. È stato infine da tutti
sottolineato come il collegamento ferroviario con il Piemonte sia
un sistema di trasporto assolutamente necessario e questo è un
valore condiviso unanimemente, mentre sul futuro
dell'Aosta-Pré-Saint-Didier la discussione e il confronto rimangono
aperti. La scelta dei treni bimodali potrebbe rappresentare una
buona e relativamente rapida soluzione per superare l'attuale
criticità della rottura di carico sulla tratta Aosta-Torino e in
questo senso ci si sta muovendo; l'elemento determinante per un
reale rilancio del trasporto ferroviario in Valle d'Aosta sarà
tuttavia il rispetto e l'applicazione in tempi brevi delle norme di
attuazione da parte dello Stato, che implicano la messa a
disposizione delle ingenti risorse finanziarie necessarie.
La petizione per salvare la ferrovia Aosta/Pré-Saint-Didier è
stata presentata in data 18 luglio 2012 ed assegnata alla IV
Commissione il 24 luglio. Alla ripresa dei lavori, in data 18
settembre, la Commissione ha effettuato l'audizione del Sig. Fabio
Protasoni e del Sig. Walter Manazzale, primi firmatari della
petizione.
"Il Sig. Protasoni ha ricordato di avere già avuto modo di
esprimere alcune riflessioni in merito al collegamento ferroviario
Aosta/Pré-Saint-Didier in occasione dell'audizione
dell'Associazione Pendolari Stanchi, tenutasi nel mese di giugno
2012, sullo studio di fattibilità presentato dall'ingegner Russo di
Roma per l'ammodernamento di tale tratta. Ha sottolineato che i
firmatari della petizione - quasi 3.200 cittadini - chiedono che la
linea Aosta/Pré-Saint-Didier venga ammodernata e rivisitata e che
le istituzioni regionali agiscano per un suo rilancio. Ha quindi
riportato l'esempio della pubblicità promossa a fini turistici
nella stagione estiva dalle ferrovie svizzere, che ritiene potrebbe
essere riproposta anche per la tratta suddetta considerate le
potenzialità che la stessa offre. Ha ravvisato l'opportunità di una
riorganizzazione dell'intero sistema della mobilità regionale,
prevedendo una maggiore integrazione fra trasporto ferroviario e
trasporto pubblico locale che agevoli gli spostamenti dei
cittadini. Ha sottolineato la necessità di potenziare il trasporto
ferroviario di tipo commerciale, per andare incontro alle esigenze
trasportistiche delle imprese, considerato il continuo aumento dei
costi dei carburanti e dei pedaggi autostradali, che sono ormai
sempre meno sostenibili e che rendono le aziende locali meno
competitive rispetto a quelle presenti fuori Valle. Ha espresso la
preoccupazione dei firmatari della petizione che ritengono che il
trasporto ferroviario valdostano diventi sempre più deficitario e
che la Valle d'Aosta rimanga isolata rispetto ai processi evolutivi
che sono in atto nel resto del Paese, in particolare nella
confinante area canavesana. Ha posto l'accento sul fatto che il
Governo nazionale ha operato una riduzione dei finanziamenti, ma
che questa non riguarda le ristrutturazioni - che sono di
competenza di RFI - imposte dalle direttive europee per la messa a
norma, entro il 2021, delle gallerie presenti sulla linea. Ha
quindi manifestato apprensione riguardo alla minaccia di tagli di
numerose corse, annunciata nel corso dell'anno da parte di
Trenitalia, che ritiene che se venisse messa in atto andrebbe ad
aggravare ulteriormente un sistema già stressato.
Il Sig. Manazzale ha sottolineato la necessità di credere
fortemente, al di là dei possibili risultati ottenibili, in un
rilancio della ferrovia Aosta-Pré-Saint-Didier, sull'esempio di
quanto avvenuto in Sud Tirolo in merito alla ferrovia
Merano-Malles. Ha messo in evidenza il fatto che la Valle d'Aosta
da un punto di vista trasportistico si sta chiudendo lentamente - i
collegamenti autostradali con i pullman dalla Valle a Torino non
vengono più garantiti, i trasporti aerei da Aosta non sono stati
riattivati - e che i mezzi di trasporto utilizzati al momento dai
valdostani per recarsi fuori Valle rimangono principalmente quello
privato e quello ferroviario. Ha fatto presente la necessità di
prevedere una maggiore integrazione fra il trasporto ferroviario,
utilizzato prevalentemente lungo l'asse centrale di fondovalle, e
quello su gomma, che collega le vallate laterali, e l'adozione di
un unico biglietto integrato di trasporto. Ha sottolineato il fatto
che l'integrazione economica regionale a sostegno del trasporto
pubblico locale è piuttosto rilevante e che l'attuale situazione di
crisi economica imporrà necessariamente di dover operare delle
scelte diverse anche in tale ambito. Ha messo in evidenza la
necessità che sul territorio regionale venga sollecitato l'utilizzo
di mezzi di trasporto non inquinanti da parte dei cittadini e nel
ricordare che fino al 1968 la linea ferroviaria
Aosta/Pré-Saint-Didier era elettrificata, ha sottolineato che un
tipo di alimentazione elettrico sarebbe sicuramente più consono in
caso di ammodernamento di tale tratta".
Il 20 novembre la Commissione ha effettuato l'audizione
dell'Assessore Marguerettaz, accompagnato dal Dirigente
dell'assessorato, l'ingegner Trevisan.
L'Assessore ha ricordato che la tratta Aosta-Pré-Saint-Didier
è servita ogni giorno da 12 coppie di treni, per un costo annuo di
esercizio di oltre 4 milioni, che, applicando il "catalogo" di
Trenitalia, raggiungerebbe valori ancora superiori, a fronte di un
utilizzo giornaliero di 330 utenti, prevalentemente studenti, che
usufruiscono di tale mezzo di trasporto soprattutto nelle due corse
del mattino e del rientro pomeridiano. Ha fatto rilevare che lungo
la strada statale n. 26, parallelamente alla linea ferroviaria
Aosta-Pré-Saint-Didier, è presente un servizio di trasporto
pubblico locale con autobus che effettua dieci corse di andata e
ritorno. Ha sottolineato che lo studio di fattibilità redatto
dall'ingegner Russo sulla tratta in questione mette in evidenza il
fatto che, per rendere economicamente sostenibili gli investimenti
che sono stati individuati per l'ammodernamento ed il potenziamento
della ferrovia Aosta-Pré-Saint-Didier, sarebbero necessari circa
7.000 utenti al giorno. Ha ricordato altresì che entro l'anno 2021
si renderà necessario adeguare le attuali gallerie sulla base delle
disposizioni comunitarie emanate in materia e che questo,
unitamente all'adeguamento dell'infrastruttura, comporterebbe un
impegno finanziario di 44 milioni di euro, mentre un'eventuale
elettrificazione della tratta avrebbe un costo di 38 milioni di
euro. Ha quindi concluso che le valutazioni ad oggi portano ad
evidenziare che, sia in considerazione dell'attuale situazione
finanziaria sia del confronto fra il servizio reso dalla linea in
questione e le spese da sostenere per un suo ammodernamento, la
Regione difficilmente potrà destinare sue risorse".
Nella riunione conclusiva, in data 10 dicembre scorso, la
Commissione, a maggioranza, è pervenuta infine alle seguenti
conclusioni.
"Sulla base delle audizioni effettuate e dei
confronti sviluppatisi nel corso delle stesse, la commissione
ritiene che la risposta alle richieste espresse dai firmatari della
petizione non possa non tener conto dell'attuale situazione
finanziaria regionale e dei numeri che emergono dallo studio di
fattibilità per l'adeguamento ed il miglioramento del collegamento
ferroviario Aosta-Pré-Saint-Didier, riferiti sia all'utenza sia ai
costi di investimento e di gestione della tratta in questione, che
evidenziano notevoli difficoltà a mantenere un servizio che non ha
un rapporto sostenibile fra costi e benefici. Peraltro, l'offerta
di trasporto su gomma oggi presente sulla relazione
Aosta-Courmayeur sarebbe in grado di assorbire, eventualmente con
un minimo potenziamento, tutta l'utenza servita dal treno,
riducendo al minimo i disagi per i viaggiatori; questo
consentirebbe di concentrare tutta l'utenza su di una sola modalità
di trasporto, aumentandone l'efficienza ed evitando così la
concorrenza tra ferro e gomma, che di fatto comporta un basso
livello di sfruttamento di entrambi"
.
Presidente
- La parola all'Assessore al turismo, sport,
commercio e trasporti, Marguerettaz.
Marguerettaz (UV)
- Grazie Presidente.
Ho ascoltato con attenzione e ho partecipato ai lavori della
commissione, quindi desidero ringraziare i Commissari per il lavoro
svolto. Quando è stata proposta una discussione tematica sui
trasporti, personalmente l'ho decisamente condivisa, perché ritengo
sia un modo molto corretto per mettere in evidenza la realtà delle
cose. Credo che tutti coloro che hanno partecipato ai lavori e che
hanno un'onestà intellettuale potranno dire in quest'aula che non
esiste il partito favorevole alla ferrovia o al trasporto pubblico
e il partito che è contrario, perché in questi giorni nel dibattito
politico si vuole quasi arrivare ad una situazione dove si
polarizza fra chi è pro e chi è contro. Credo che questa logica non
faccia un buon servizio né alla politica, né alla comunità e che
sia corretto invece, quando si parla di trasporto pubblico,
analizzare le varie questioni cercando di descriverle con onestà e
individuare le soluzioni.
Come dato complessivo l'Amministrazione regionale nel bilancio
2013 ha allocato circa 50.000.000 di euro per il trasporto
pubblico, nei quali la parte più importante viene ricoperta dal
trasporto pubblico locale su gomma, quasi 20.000.000 di euro, e il
trasporto ferroviario che trovate nei fondi globali per 23.000.000
di euro. Questo è il corrispettivo che viene richiesto da
Trenitalia in corrispondenza del contratto di servizio che ha
sottoscritto con il Ministero e che abbiamo introdotto nel nostro
bilancio per onorare l'eventuale impegno all'atto del trasferimento
delle competenze. Ora 43.000.000 di euro per questo tipo di
attività, sono costi annuali di gestione ma è chiaro che questi
costi sono generati anche dalla nostra struttura: abbiamo un
Conseil de la Plaine
, di cui fanno parte i comuni che hanno
circa il 55 percento della popolazione, hanno circa 70.000 abitanti
sui 128.000, per cui abbiamo tutti i collegamenti che vanno da e
verso il capoluogo e abbiamo una serie di valli laterali dove
abbiamo una popolazione abbastanza contenuta. Ora, se facciamo un
rapporto fra trasportati e costo, abbiamo delle spese molto
importanti, ma credo che nessuno in quest'aula vorrà diminuire quei
servizi minimi che possono contrastare i disagi di coloro che
vivono nelle valli laterali, che è un ottimo strumento per evitare
l'abbandono della montagna.
Quando abbiamo avuto modo di incontrarci in commissione, tutti
hanno potuto apprezzare una certa soddisfazione per il trasporto
pubblico locale su gomma, nonostante, in occasione del rinnovo del
contratto di servizio, le questioni di ordine legale, i
contenziosi, i ricorsi non hanno consentito di dare un'opportuna
informazione ed è accaduto che nell'arco di una settimana
cambiassero gli orari, i sub-bacini, creando qualche disagio; di
questo ci scusiamo, ma non era possibile fare diversamente, perché
fino a sette giorni prima non si sapeva se l'appalto era bloccato o
meno dai ricorsi. Rispetto al trasporto pubblico locale, anche
contrattualmente i primi sei mesi sono da considerarsi
sperimentali, quindi in questi sei mesi una serie di linee sono
state aggiornate, adeguate, c'è stato un confronto serrato con le
associazioni dei consumatori, con gli utenti, con i Comuni per
poter aggiornare; gli ultimi aggiornamenti avverranno a fine anno,
in modo da poter assicurare un adeguato collegamento.
Faccio un piccolo inciso perché, rispetto al trasporto pubblico,
molte volte abbiamo una visibilità perfetta delle nostre esigenze,
l'utente ha perfettamente chiaro quelle che sono le sue esigenze,
ma anticipare o posticipare anche di 5-10 minuti una corsa di un
autobus provoca una serie di conseguenze e di mancate coincidenze.
Anche lì, ogni volta che ci siamo seduti attorno ad un tavolo, gli
utenti hanno dimostrato una grande maturità di comprendere le
ricadute, perché spesso, non per causa loro, non le conoscono. Il
genitore che si lamenta del fatto che suo figlio arriva 10 minuti
in anticipo nell'orario mattutino, con un eventuale disagio, quindi
deve comprendere che quei 10 minuti sono quelli che consentono
all'altro studente di arrivare per tempo nella fermata successiva
alla sua scuola, perché, se lui arrivasse puntuale, l'altro
arriverebbe in ritardo. Bisogna convivere con una situazione del
genere, non è possibile accontentare tutti, bisogna cercare di
coordinare il più possibile, ma mi verrebbe da dire che sul
trasporto pubblico locale il lavoro è generalmente di soddisfazione
e, rispetto a questo tema, il percorso di razionalizzazione, perché
le risorse diminuiscono, è un percorso che potrà essere sviluppato
in modo corretto e sostenibile.
Gli altri due temi del trasporto pubblico locale: la ferrovia e
l'aeroporto, credo che si possa tutti insieme in quest'aula fare un
piccolo
excursus
, nel senso che la ferrovia non è nata oggi.
L'Aosta-Torino è stata inaugurata nel 1886 e fino al 2002
addirittura era una linea militarizzata. Nel corso del 2004 gli
allora amministratori che avevano il dossier sul tavolo hanno
sottoscritto il primo degli APQ (accordo di programma quadro), che
in modo netto ha evidenziato i problemi della ferrovia, che sono
esattamente i problemi che oggi abbiamo. Prendete il 2004 e lì in
modo puntuale si evidenziava la debolezza della linea dovuta al
binario unico, ai raggi di curvatura e alla fragilità delle
infrastrutture, ai numerosi passaggi a livello, ai treni vecchi e
obsoleti. Allora in modo molto corretto già in quella sede si
definirono con chiarezza gli interventi minimi da effettuare per
migliorare la linea, perché anche chi ci segue dice: "ma, a fronte
di una situazione così disastrosa, cosa fanno gli amministratori?".
Nell'ambito di quell'accordo si fece il punto esatto dei lavori da
fare, quelle valutazioni sono state fatte dal Politecnico su
incarico di RFI e vennero individuati una serie di investimenti che
ad oggi ammontano a più di 1.000.000 di euro. In quei lavori
troverete la lunetta di Chivasso, la variante Châtillon-Verrès, la
variante di Caluso, il ponte sul Chiusella e tanti altri lavori, ma
non troverete lavori per raddoppiare la linea: sono gli interventi
minimi. A questi interventi minimi, che sommano più di
1.000.000.000, manca la soppressione dei passaggi a livello e gli
acquisti dei treni.
Il professor Caposio per il Politecnico quindi individuò tutti i
lavori da fare e tutta quella attività degli accordi di programma
2004, ripresi nel 2006 con un ulteriore accordo di programma e
finalmente ancora nell'accordo di programma del 2008: c'è una
sequenza perfetta: erano la base che ci avrebbe consentito di
sederci al tavolo con lo Stato, nell'ambito della sottoscrizione
degli APQ per il trasferimento delle competenze, per chiedere
quegli interventi funzionali al trasferimento delle competenze.
Perché se noi oggi accettassimo
tout court
il trasferimento
delle competenze senza l'impegno da parte dello Stato, già solo con
quello studio del professor Caposio ci prenderemmo sul nostro
bilancio un onere di più di 1.000.000 di euro, oltre ai treni e ai
passaggi a livello. Credo che nessun amministratore accorto
potrebbe andare a sostenere in modo contrario a quello che è
scritto nel decreto legislativo di recepimento del trasferimento
delle competenze. Capite che questo percorso è sotto gli occhi di
tutti ed è documentato, perché questa non è una mia
interpretazione: sono tutte cose scritte; tutto il percorso che
stiamo cercando di portare avanti è un percorso dove si va a
migliorare la linea.
Abbiamo affrontato questo argomento più volte in modo non
coordinato; ad esempio, abbiamo avuto una grande discussione
sull'elettrificazione della linea e lì abbiamo detto in modo
chiaro, senza voler fare propaganda, ma pretendendo che neppure gli
altri facciano propaganda, che l'elettrificazione della linea oggi
non sarebbe proponibile. Mi ha fatto piacere che il rappresentante
della RFI davanti ai Commissari abbia detto che sarebbe inopportuno
effettuare l'elettrificazione prima dell'esecuzione della variante
Châtillon-Verrès, perché quella variante andrebbe a spostare la
linea e gran parte del costo dell'elettrificazione l'avremmo in
quel tratto, dove ci sono 11 gallerie e una serie di percorsi con
raggi di curvatura che sono da modificare e, nel momento in cui
verrà effettuata la variante, tutto quel lavoro fatto con tutti
quei costi sarebbe da buttare via. Nell'ordine cronologico quindi
l'ingegner Giraudo davanti a tutti dice:
"dobbiamo migliorare la
linea, nell'ambito di quel percorso c'è già un allargamento e una
linea che consentirebbe anche i raddoppi selettivi per quel tratto
che tanti richiedono e successivamente fate l'elettrificazione
.
L'elettrificazione anche lì avrebbe il grande vantaggio di
evitare la rottura di carico ad Ivrea-Chivasso e adesso tutta a
Ivrea, quindi non saremmo obbligati a cambiare treno"
. In
termini di tempo parliamo di 20 secondi, anche quello l'ho fatto
vedere in commissione, l'elettrificazione su un percorso
Aosta-Torino in termini di velocità, rottura di carico a parte,
farebbe risparmiare 20 secondi. Voi capite che queste cose bisogna
dirle: ecco perché è corretta una discussione del genere, perché
con l'elettrificazione non avremmo risolto nulla, il vero problema
di questa linea è il binario unico a fronte di un treno che si
ferma senza il raddoppio degli scambi, senza avere tutta una serie
di lavori!
Nell'ambito del trasporto ferroviario c'è un lavoro costante per
evitare che la situazione peggiori: ecco perché abbiamo
continuamente degli incontri con i pendolari, con le associazioni
dei consumatori, con i sindacati, per arginare un tema che vede la
Regione senza grandi leve. Ad esempio, l'orario invernale non ha ad
oggi potuto essere modificato da parte nostra, è una magra
consolazione. I pendolari piemontesi lo hanno conosciuto quando è
entrato in funzione, perlomeno noi abbiamo potuto avere una serie
di incontri, però convengo che il risultato è stato grosso modo lo
stesso. Siamo assolutamente dell'idea che la ferrovia è un valore
per tutti, bisogna trovare il modo per migliorarla, ma facendo i
conti con le nostre disponibilità, quindi a coloro che promettono
interventi miracolosi che potrebbero dimezzare i tempi di
percorrenza io dico: siamo più seri, non è così!
Anche a questo proposito solo un particolare: quando parlavamo
dell'Aosta-Martigny, non gradisco certe situazioni dove viene
ridicolizzato questo percorso, anche se ambizioso e sfidante,
perché parlare dell'Aosta-Martigny vuol dire parlare del
miglioramento dell'Aosta-Torino, perché è impensabile avere un
collegamento Aosta-Martigny efficiente se non hai un Aosta-Torino
messo nelle condizioni di poter dare un collegamento veloce.
L'unica cosa che vi voglio dire è che l'Aosta-Martigny è quello
sbocco internazionale che potrebbe consentire allo Stato italiano
di investire importanti risorse. Io cerco sempre di fare un
parallelo con il sistema autostradale, se non avessimo il Tunnel
del Gran San Bernardo o il Tunnel del Monte Bianco, non avremmo
l'autostrada, esattamente come a Bormio, o Livigno abbiamo una
situazione dove, anche a fronte di ambienti economicamente
importanti, senza degli sbocchi internazionali non ci sono quei
servizi: ecco perché l'Aosta-Martigny è funzionale ad un progetto
di lungo termine, quindi tutte le ilarità che si sviluppano sono
fuori luogo. Da un lato, abbiamo questo tipo di ragionamento che
può vedere delle nuove soluzioni e, dall'altra parte, cerchiamo di
risolvere i problemi quotidiani.
Anche sull'aeroporto oggi vediamo una serie di prese di
posizione, ma la legge che ancora oggi utilizziamo è una legge del
1998 o, meglio, del 1991 ripresa nel 1998; la legge istitutiva che
consente di fare una serie di investimenti, fra cui l'allungamento
della pista, la radioassistenza, è del 1991. Dopodiché nel PTP del
1998 si parla dello sviluppo aeroportuale e ancora nel 2001
l'intesa istituzionale di programma fra Regione e Stato, 9 maggio
2001! Abbiamo quindi una serie di fatti amministrativamente
rilevanti che ci hanno portato sino ad oggi. Inoltre nel 2004, anno
nel quale ci sono stati una serie di APQ e di altri atti
importanti, è stato approvato dal NUVV e da tutti gli organi
competenti il
master plan
che è alla base di tutti gli
investimenti fatti finora. La decisione più importante presa
sull'aeroporto in questa legislatura quindi è stata quella, di
capire quelle che potevano essere le nuove dinamiche, di contenere
i costi dell'aerostazione, ma era tutto un percorso avviato. Anche
su questo argomento non vale a nulla dire che siamo d'accordo
sull'allungamento della pista e sulla radioassistenza, ma non siamo
d'accordo sulla gestione, perché la radioassistenza senza le
persone che presidiano la radioassistenza non ha nessun
significato! Non sono quindi delle soluzioni che possiamo prendere
a metà: sono delle professionalità che devono essere formate e che
devono presidiare. La sfortuna ha voluto che il partner privato
individuato per la costituzione di AVDA abbia disatteso tutti gli
impegni, prova ne è che ad oggi abbiamo una serie di contenziosi,
che spero si concludano presto, anche perché cominciamo ad avere
dei risultati, l'ultimo risultato è rappresentato dalla consulenza
tecnica del giudice, che dice che i bilanci del 2009 e del 2010 che
abbiamo impugnato non sono corretti: da ciò discende un'azione di
responsabilità verso l'Amministratore e una serie di processi. Per
contro la conferenza dei servizi ha dato parere favorevole affinché
il Ministero e ENAC procedano per il collegamento di Aosta-Roma,
quindi è auspicabile all'atto delle pubblicazioni, che non
dovrebbero tardare, il lancio della gara di appalto per individuare
un vettore che farà il collegamento Aosta-Roma. Nel momento in cui
ci sarà una bonifica societaria nell'ambito della gestione, si
potranno riprendere anche tanti collegamenti con
tour
operator
russi, scandinavi, inglesi, che si sono avvicinati
all'aeroporto valdostano, ma non hanno avuto un riscontro per
l'inaffidabilità dell'interlocutore, anche questa non credo possa
essere considerato una responsabilità.
Nel riprendere le valutazioni che sono state fatte dalla
commissione, ritengo che si possa sviluppare un dibattito e mi
riservo di intervenire fattivamente nell'ambito di questa
discussione che spero porti un valore aggiunto e non solo dei
programmi, perché nessuno è contro il servizio di trasporto
pubblico, anzi tutte le risorse, tutti gli indirizzi e anche le
professionalità che ci sono nell'Assessorato cercano di fare del
loro meglio per dare delle risposte alle esigenze delle persone.
Allora non può esserci qualcuno che si alza la mattina per creare
dei disagi, poi ovviamente tutto è migliorabile e, se ci sono delle
valutazioni, siamo qua per ascoltarle.
Président
- Collègues, ont été déposés deux textes de
résolution.
La parole à la Conseillère Carmela Fontana.
Fontana (PD)
- Grazie Presidente.
Oggi il Consiglio è chiamato ad una scelta importante, non siamo
di fronte ad un atto amministrativo o ad una normativa settoriale,
ma ad un tema decisivo per il futuro della Valle d'Aosta. Sappiamo
tutti che il nodo infrastrutturale dei trasporti, e in particolare
quello della rete ferroviaria, è il punto debole della nostra
regione: è l'handicap maggiore con il quale le nostre imprese, i
turisti e i cittadini hanno a che fare quotidianamente.
L'importanza dell'intero asse ferroviario valdostano è intuitiva:
esso rappresenta il principale canale di trasporto pubblico della
nostra regione in grado di connettere l'intera cittadinanza con il
resto del Paese.
Il trasporto ferroviario è per sua natura infatti l'unico mezzo
di trasporto alla portata di chiunque: anziani, malati, bambini,
disabili, gruppi numerosi, famiglie possono scegliere il treno con
semplicità e costi contenuti. Non possiamo quindi affrontare il
problema dell'Aosta-Pré-Saint-Didier senza collocarlo dentro il
sistema della mobilità valdostana e dentro il più ampio sistema di
trasporto pubblico ferroviario della nostra regione, ma anche
viceversa, un sistema valdostano dei trasporti che sia moderno ed
efficiente, all'altezza dei bisogni presenti e futuri dei nostri
cittadini non può prescindere dall'ammodernamento della tratta
Aosta-Pré-Saint-Didier.
Provo a spiegarmi meglio, anche con l'ausilio delle riflessioni
che in questi mesi il sindacato, l'Associazione Pendolari Stanchi
Valle d'Aosta, promotrice della petizione, gli imprenditori del
turismo e i singoli cittadini hanno prodotto, rappresentando non
solo interessi particolari, ma una dedizione a quella generale
della Valle d'Aosta, per i quali voglio esprimere, a nome del mio
gruppo, un ringraziamento. La questione della ferrovia non è una
questione dei pendolari: è un problema di tutti. Come tutti
dovremmo sapere, l'Alta Valle soffre la questione dei trasporti più
degli altri territori a causa della morfologia geografica, dei
problemi autostradali legati al traforo, e non solo, e per quelli
derivanti dallo stato di abbandono in cui versa il tratto
ferroviario fra Aosta e Pré-Saint-Didier: treni fatiscenti,
carrozze scomode e vecchie, binari lenti a causa dei troppi
passaggi a livello, la mancanza di elettrificazione rendono il
servizio inaccessibile a molti. Il tratto è stato dimenticato da
tutti i programmi di investimento e dalle politiche concrete di
incentivo alla mobilità sui mezzi pubblici, è servito più ad
alimentare studi e consulenze che a trasportare gente. Ora la IV
Commissione ci presenta la proposta di una sua definitiva
dismissione. Vorrei spiegare in sintesi le ragioni per le quali
questa decisione è sbagliata e rappresenterebbe un grave danno per
la Regione. Nel quadro dei trasporti valdostani
l'Aosta-Pré-Saint-Didier è meritevole di un'attenzione particolare
e di un progetto di sviluppo originale, perché è indubbio che
presenta specificità socio-economiche, geografiche, storiche e
naturalistiche che ne fanno un tratto caratteristico. La presenza
sulla linea di Pré-Saint-Didier con le sue terme, l'opportunità di
sviluppare un collegamento efficiente con Courmayeur e con la
dinamica transfrontaliera ne fanno potenzialmente uno dei
principali elementi strutturali di sviluppo economico dell'area.
L'inserimento in un contesto naturalistico e paesaggistico
particolarmente bello permette di guardare
all'Aosta-Pré-Saint-Didier anche dal punto di vista strettamente
turistico, immaginando linee di sviluppo e di qualificazione
specifiche sull'esempio di molte tratte simili in Italia e in
Europa. Lo stesso studio dell'ingegner Russo evidenzia queste
potenzialità, dando un particolare risalto in tutte le alternative
proposte ad un suo rilancio come polo attrattivo turistico e
proponendo una serie di interventi collaterali alla linea, che
dovrebbero riqualificare e valorizzare sul piano turistico e
commerciale la zona. Non solo, anche le peculiarità agroalimentari
e l'artigianato presente nel territorio hanno avuto in questi anni,
e lo avranno sempre in futuro, il bisogno di espandere merci
cercando mezzi di trasporto più economici ed efficaci.
Di fronte a questa potenzialità, si obietta che i costi di
gestione sono troppo alti in relazione all'effettivo utilizzo del
mezzo. Sempre lo studio esaminato in commissione basa la sua
riflessione su dati della mobilità regionale tratti dall'indagine
ISTAT del 2001 e parzialmente aggiornati sulla base dei dati
Trenitalia del 2007. Non possiamo dimenticare che il 2001 fu l'anno
successivo a quello dell'alluvione e che ha comportato grandissimi
disagi sull'intera linea ferroviaria, comportando inevitabilmente
un calo del suo utilizzo; ricordo che tanto nel 2011 quanto nel
2007 i valdostani usufruivano ancora dei buoni benzina che
dimezzavano loro il costo del carburante. Il repentino aumento dei
costi di utilizzo del mezzo privato e di quello pubblico su gomma,
il costo dell'autostrada valdostana (la più cara d'Italia)
suggeriscono che la propensione dei valdostani ad usare il treno
sia molto aumentata e potrebbe in prospettiva essere ancora
superiore; inoltre è sempre più diffusa una cultura della
sostenibilità ambientale e dei comportamenti individuali e
collettivi, il rispetto dell'ambiente e un rinnovato favore verso i
beni pubblici sono in notevole crescita nella coscienza della
gente. Il trasporto ferroviario va in questa direzione ed è
percepito intuitivamente dalle persone come un mezzo ecologico
rispettoso della natura, lo è a tutti gli effetti nella sua
versione e tradizione elettrica; allora perché sono pochi i
cittadini che prendono il treno? La risposta...anche considerando
l'alto numero di firmatari della petizione e l'alto traffico
mattutino dei mezzi privati in entrata ad Aosta, non è una scarsa
mobilità caratteristica dei valdostani o una preferenza ideologica
verso il trasporto su gomma: è invece la scarsa qualità del
servizio e la sua inaffidabilità dal punto di vista degli orari e
la mancanza totale di coordinamento quando non concorrenza diretta
fra gli orari dei treni e dei pullman che costringe molti a
scegliere mezzi alternativi. È quindi il tema dell'ammodernamento
della linea e non quello della sua chiusura di cui dovremmo
discutere. È chiaro che, per cogliere queste opportunità, occorre
potenziare la linea e questo necessita di un progetto politico e di
risorse, ma non con le cifre che si sono sentite affermare senza
nessun vaglio critico e innanzitutto non serve rifare da capo la
linea. Nell'ultimo periodo RFI ha eseguito numerosi miglioramenti
ordinari della linea ed altri sarebbero in programma, rendendo il
problema non più relativo ad una mancanza, ma ad un'insufficienza
di investimenti. Si è intervenuti solo sulla manutenzione della
linea e non sul suo rilancio ed ammodernamento. Questo fatto ci
permetterebbe oggi di pensare ad un piano di investimento per fasi,
strutturato in fasi della disponibilità economica, dando la
precedenza agli interventi più modesti, ma che possono apportare
una maggiore qualità del servizio, fra cui soppressione dei
passaggi a livello, ammodernamento del materiale rotabile,
potenziamento delle stazioni finalizzato ad un aumento del livello
di servizio, se ritenuto opportuno, in un'ottica di servizio
calibrato sui reali bisogni di mobilità del bacino di utenza in
esame. Con questo approccio cifre e tempi cambiano radicalmente e
ci mettono nelle condizioni di programmare con razionalità gli
investimenti necessari.
Nessuno mette oggi in discussione che l'Aosta-Pré-Saint-Didier
sia in perdita, nessuno nega che la sostenibilità finanziaria, il
reperimento e la programmazione del flusso delle risorse siano un
fattore determinante e che come qualsiasi attività
dell'amministrazione pubblica si debba gestire secondo i criteri di
una moderna, sana e corretta gestione. Ci pare però che
l'Amministrazione voglia usare solo il criterio ragionieristico per
decidere il destino della ferrovia: la ferrovia è un deficit, non
si paga da sola e quindi va chiusa.
Vorremmo ricordare alla maggioranza che la mobilità è un diritto
di libertà e che la sua esigibilità deve essere organizzata
dall'Amministrazione, in quanto il trasporto è un servizio pubblico
pagato con la fiscalità. Cosa dovremmo fare della sanità,
dell'assistenza, della scuola seguendo il criterio che ci
proponete? Non vale quindi la pena ragionare sui dati, sulle
prospettive turistiche, sulla reale economicità della ferrovia, sul
contesto socio-economico, sulle esperienze concrete in altri
territori, su un suo ammodernamento, sullo sguardo superficiale e i
pregiudizi che ci sono dietro, ciò che determina l'opinione che
verrà espressa. Noi speriamo di no, ne va, come spesso accade in
questo Consiglio negli ultimi tempi, dell'autorevolezza della
politica. I trasporti sono un requisito essenziale per poter
determinare il futuro di un Paese e di una Regione; spostare
quotidianamente merci e persone è vitale per garantire la mobilità
ai cittadini e all'intera economia nella nostra regione.
I trasporti, oltre ad essere antiquati, lenti e insufficienti,
non rispondono alle esigenze dei cittadini e del turismo valdostano
e, senza una politica oculata che tenga presente le peculiarità
della nostra Regione, una Regione transalpina e di confine del
popolo valdostano, popolo caratterizzato da forte tradizione rurale
e turistica, noi siamo destinati al collasso. Francamente non vedo
alcun tipo di sviluppo possibile di sostegno alla mobilità, interna
ed esterna che sia, se non si mette mano con urgenza a questa
mobilità dei trasporti. Se dovesse permanere tale staticità, non
possiamo che andare incontro a sole politiche di sussistenza,
mentre a noi servono politiche di rilancio. È un dovere della
politica consentire ai pendolari di potersi recare puntualmente al
lavoro e senza disagi esagerati. I cittadini valdostani,
specialmente in questo periodo di crisi e senza avere la
possibilità di usufruire dei buoni benzina, devono potersi muovere
in tutto il territorio in tempi ragionevoli in qualsiasi fascia
oraria e durante tutti i giorni della settimana. Come possiamo
pensare di poter promuovere la nostra regione senza dare ai turisti
valide alternative per poter soggiornare nella nostra regione,
accogliendoli e mettendoli in grado di girare la nostra Valle,
senza necessariamente avere un auto? I settori primario e
secondario sono per noi essenziali, l'industria sembra non essere
una garanzia per i valdostani, mentre negli altri due settori siamo
noi in prima persona, con le nostre risorse interne a creare un
prodotto e che può e deve valorizzarci risollevando la nostra
economia.
Mi domando dove sia il valore aggiunto di essere una Regione a
statuto speciale se siamo arrivati ad avere dei disservizi del
genere. Il disagio dei trasporti valdostani deriva anche dalla
cattiva gestione degli scarsi servizi che abbiamo a disposizione.
La prima cosa da fare sarebbe ottimizzare quanto a disposizione per
coprire meglio tutto il territorio, ampliando anche le fasce orarie
ai cittadini; una logica e proficua riorganizzazione della macchina
dei trasporti a costi molto contenuti sarebbe già una reale
risposta alle esigenze di tutti. Non è ammissibile avere fasce
orarie in cui vi è un accavallamento di servizi e altre in cui
sembra di essere nel deserto.
Per quanto concerne il trasporto su gomma, il Partito
Democratico dall'inizio di questa legislatura ha più volte
presentato qui le enormi criticità che isolano la nostra regione
dal resto del Paese sia sotto l'aspetto dei collegamenti con i
mezzi pubblici, sia sotto l'aspetto dei costi di tratte
autostradali divenuti ormai insostenibili. Circa il trasporto
pubblico su gomma ancora una volta rileviamo che le problematiche
evidenziate da anni non sono state adeguatamente affrontate. Sono
inaccettabili le sovrapposizioni di orari fra autobus e treno sulle
stesse tratte e ancora molto resta da fare in tema di
razionalizzazione degli orari e di collegamenti più rispondenti
alle esigenze dei cittadini valdostani e dei turisti, in
particolare per quanto riguarda le tratte verso i maggiori
aeroporti del nord-ovest Caselle e Malpensa. Che fine ha fatto il
progetto per il sistema integrato dei trasporti in Valle? Che fine
ha fatto l'annuncio del biglietto unico per bus, treno e trasporto
pubblico locale? Sembra inutile poi insistere nel denunciare la
situazione disastrosa del caro autostrade in Valle d'Aosta. È da
quattro anni che il PD chiede inascoltato di prevedere sconti veri
sui pedaggi per tutti i valdostani, invece in questi anni non solo
non si è stati in grado di impedire i vergognosi aumenti decisi da
SAV e RAV negli ultimi tre anni, ma ci si è limitati a scontare
l'autostrada per i pendolari e mettere in cantiere proposte lunari,
come quella degli sconti ai turisti fedeli. Noi siamo fermi sulle
nostre posizioni, se ci sono risorse per prevedere sconti, si inizi
dai valdostani e, in particolare, dai lavoratori pubblici e
privati, dai piccoli artigiani, dai commercianti e dai pensionati.
L'emergenza autostrada deve essere affrontata con più serietà,
perché il sistema economico e produttivo valdostano e quello che ne
resta non possono permettersi di pagare i costi dell'autostrada più
cara e più inefficiente d'Italia.
Infine, veniamo all'aeroporto, che più di ogni altra opera
pubblica incompiuta rivela il fallimento di questi cinque anni
dell'attuale Giunta. Cosa si può dire sull'argomento che non sia
stato detto da tutti i gruppi di opposizione dal 2008 ad oggi?
Oltre 26.000.000 già spesi per un aeroporto fantasma, il
collegamento con Roma è interrotto da quattro anni, una serie
infinita di contenziosi che oppongono la Regione e la società di
gestione dello scalo e paralizzano ogni minima ipotesi di rilancio
dell'aeroporto. Le ultime previsioni della commissione parlano di
metà 2013 come data di ripristino della tratta Aosta-Roma;
permetteteci di dubitare di questa scadenza dopo cinque anni di
continui rinvii, promesse, smentite, previsioni completamente
fallite, la realtà è che tanti altri dossier contenuti nel progetto
di governo di questa maggioranza e lasciati inevasi sono stati
rimandati alla prossima legislatura. Ritengo che sia indispensabile
abbreviare notevolmente i tempi per rendere agibile e funzionale il
nostro aeroporto, è nostro dovere a seguito degli esigui
investimenti stanziati per far fruttare tale opera.
Mi domando quale sia l'eredità che viene lasciata alla prossima
legislatura. È giusto tagliare i costi della politica, ma è
altrettanto giusto gestire i soldi pubblici contestualizzandoli
alle reali esigenze della nostra regione e dei cittadini
valdostani. La sfida per il futuro è una politica che ritrovi sé
stessa e che abbia orecchie tese al cittadino e al quotidiano,
puntando a far dialogare in maniera sinergica tutte le figure che
giornalmente fanno la Valle d'Aosta. Grazie.
Président -
La parole au Vice-président Chatrian.
Chatrian (ALPE)
- Grazie Presidente.
Ho ascoltato molto attentamente l'intervento dell'Assessore
Marguerettaz, che conosco oltretutto molto bene avendoci lavorato
insieme dal 2003 al 2008. Non ripercorro le fasi che l'Assessore ha
ben esplicitato su questo tema molto interessante, complesso e di
peso, perché parlare di trasporto pubblico collettivo in una
regione di montagna rappresenta una sfida molto alta ed onerosa.
L'Assessore ha citato gli atti amministrativi più importanti che
diverse Giunte hanno approvato negli ultimi 15 anni, partendo dal
1998, citando il 2001, il 2004 allargato al discorso aeroportuale,
per arrivare al 2008; possiamo dire, dato che il pubblico parla
tramite atti amministrativi e che tutto il resto è fuffa, che è una
buona partenza per approfondire tale argomento.
Utilizzerei una citazione dell'Assessore:
"nessuno è contro
il trasporto pubblico, ma dobbiamo dare delle risposte"
, ma lei
ci insegna che qualsiasi amministrazione, comunale, provinciale,
regionale o nazionale non solo parla tramite atti, ma mette in
agenda le proprie volontà e specifica il tipo di energie che
intende mettere sul tavolo, di tipo economico e di tipo umano per
chiudere certi dossier con determinazione, per dare delle risposte
più allargate e anche per mettere in discussione il trasporto
collettivo integrato in questa regione. Questa premessa è dovuta
perché non possiamo parlare oggi tramite slogan; prima lei ci
diceva che qui non esiste il partito che è pro e il partito che è
contro, io questo non lo so, io so che la situazione in questa
regione per quanto riguarda il trasporto collettivo pubblico ha
delle criticità che tutti conosciamo e dobbiamo partire da
un'analisi onesta dal punto di vista intellettuale. Come dicevo
prima, un trasporto collettivo integrato in una regione piccola di
montagna non è semplice da affrontare.
Faccio ancora questo ultimo passaggio: lei prima diceva che con
l'elettrificazione non avremmo risolto nulla; può essere, come può
non essere, abbiamo già affrontato il discorso
dell'elettrificazione diverse volte in questi cinque anni, ma, come
lei sa, quando uno mette sul tavolo un progetto, il progetto non si
può concludere in sei mesi, un anno o due anni. Esistono
cronoprogrammi, esistono fasi e soprattutto esistono possibilità di
programmazione e pianificazione a medio e a lungo termine. Lei sa
meglio di me che il delta tempo non è l'unico parametro di un
trasporto pubblico collettivo: è uno dei parametri, ce ne sono
anche altri, come quello della pulizia, della puntualità, della
cadenza, del costo, delle certezze; penso che sul tavolo dobbiamo
mettere non solo il delta tempo, ma, in un mondo dove le criticità
sono sempre più di natura economica, forse il delta tempo non dico
che passa in secondo piano, ma non è al primo posto.
Ho voluto fare queste premesse per fare delle considerazioni a
voce alta, anche perché il dibattito di oggi su un argomento così
complesso si deve poi tradurre in atti amministrativi, tant'è vero
che sul tavolo abbiamo due ordini del giorno che, partendo da un
principio di criticità, arrivano ad un impegno per il futuro. Detto
questo, non amo di solito le frasi ad effetto tanto per utilizzarle
e calzarle per vedere se più o meno possono rendere l'idea, però mi
era piaciuto un ragionamento che viene fatto soprattutto nei Paesi
anglosassoni:
"un Paese è progredito non quando tutti hanno un
automobile, ma quando anche i ricchi impiegano i mezzi
pubblici"
. Mi piace come citazione, anziché dire chi è pro o
chi è contro, oppure chi è per il partito del "sì" o il partito del
"no". È una frase ad effetto che proviene proprio da quel mondo
anglosassone da sempre attento a questa tematica, ma che riassume
bene i due temi chiave che contrassegnano la nostra storia: da un
lato, vi è la constatazione del livello di sviluppo e di efficienza
del sistema dei trasporti come simbolo stesso del grado di civiltà
di una società; dall'altro, vi è la consapevolezza che il sistema
di trasporto privato deve essere secondario rispetto al pubblico
per motivazioni economiche. Ognuno di noi può avere una sua
posizione, un suo credo, quindi penso sia importante mettere sul
tavolo riflessioni che vanno in quella direzione.
Nelle premesse del nostro ordine del giorno abbiamo fatto due
passaggi fondamentali:
"il tema dei trasporti è stato
costantemente all'ordine del giorno, attraverso interrogazioni,
interpellanze, mozioni, che hanno evidenziato criticità i tutti i
settori, rendendo palese l'inadeguatezza sostanziale del sistema
dei trasporti in Valle"
, al di là della natura economica che
citavo prima. In seconda battuta:
"in modo particolare il
trasporto ferroviario non correttamente integrato con le altre
modalità rischia, per carenza di investimenti
- qui entriamo
nella parte più viva -
e di programmazione, un declino
irreversibile
- come succede in tantissimi dossier... -
con
grave danno alle possibilità future di uno sviluppo sostenibile
della Regione"
. Non è un caso che i Paesi più solidi,
progrediti ed efficienti dispongano anche di una rete di trasporto
pubblico integrato curata e capillare. Non dobbiamo andare molto
lontano per verificare questa considerazione: basta passare i due
Tunnel del Gran San Bernardo e del Monte Bianco per precipitare in
un altro mondo, ancora in mezzo alle montagne come noi, dal punto
di vista del trasporto collettivo integrato. L'Italia in questo
momento vive un ritardo forse cronico, infrastrutturale rispetto a
questi temi e la nostra Regione segue a ruota; eppure esistevano
ampie possibilità per distinguerci a partire dall'assetto
istituzionale e dalle possibilità offerte dallo Statuto di
autonomia, passando per una rete di enti locali per il necessario
coordinamento degli interventi da una parte, per finire al rapporto
favorevole, questo dovremmo prima o poi riconoscerlo a chi oggi sta
terminando il proprio mandato, stiamo comunque concludendo questa
legislatura 2008-2013, e a chi allora lo affiancava con l'apparato
dello Stato e la sua giungla apparentemente impenetrabile di
finanziamenti puntuali, decisioni difficili per una certa ostilità
dell'Amministrazione del Basso Canavese, è stato più volte detto in
quest'aula, ma una strada aperta per risolvere almeno il primo ed
essenziale problema di collegamento ferroviario.
Non è facile muoversi su questo terreno, altrimenti non saremmo
neanche qui a discuterne, ma non c'è dubbio che, secondo metodi e
stili affermati, qui non ci stancheremo mai di denunciare che il
treno si è fermato da noi, nella sordità e nella pigrizia forse di
voler percorrere strade nuove. E qui mi ricollego al ragionamento
dell'Assessore, che diceva:
"nessuno è contro il trasporto
pubblico; sovente è anche un discorso di volontà e di energie che
si mettono in campo e di obiettivi da raggiungere"
. Si è
preferito battere quelle strade collaudate, ma piuttosto oscure del
trasporto su gomma convenzionato, magari più semplici o che davano
dei risultati più immediati, sordi alle legittime pretese degli
utenti, ma sordi anche nel confronto preventivo, quando dal cielo è
piovuta la notizia della sostituzione delle ruote solide su cui far
viaggiare in comodità i nostri studenti e lavoratori con quelle più
leggere delle biciclette, ma non si vive solo di trekking, le
persone lavorano e non passa sotto silenzio anche la notizia che si
riducono ancora i treni locali che collegano la nostra vallata
centrale.
Le difficoltà finanziarie sono una scusa? È un pretesto per non
affrontare certi temi di una certa importanza, è un pretesto per
non dare quelle risposte che forse da decenni il sistema Valle
d'Aosta non ha mai voluto affrontare fino in fondo? Se dovessimo
basarci solo su questo, nessuno di noi amministratori avrebbe mai
dovuto sottoscrivere una spesa per un centro universitario spalmato
su così pochi studenti. Faccio questo ragionamento dal punto di
vista numerico: 130.000 abitanti, una regione di montagna molto
piccola con i suoi 74 comuni, probabilmente nessun amministratore
avrebbe mai investito così tante risorse in questi 12 anni per un
centro universitario. Mi pongo allora la domanda: per
l'Aosta-Pré-Saint-Didier si dice che ci sono pochi viaggiatori,
forse non si dice per l'università, o forse sì, ma nell'università
con vari distinguo crediamo in molti, forse tutti, soprattutto per
le prospettive future e per dare il livello adeguato ai nostri
giovani e certo non per i costi che oggi comporta il suo sostegno,
ma da quello che è stata questa legislatura nella ferrovia no.
Eppure è un elemento di sviluppo dimostratosi ovunque essenziale,
anzi tornato attuale soprattutto a seguito dell'insostenibilità
economica attuale e di prospettiva del trasporto privato e di
quello pubblico su gomma, ovunque in Europa si operano tagli e
ridimensionamenti. Noi crediamo al sistema integrato in cui la
ferrovia cresca progressivamente e ritrovi la sua centralità non
perché siamo nostalgici dell'Orient Express, ma perché proviamo,
non avendo la bacchetta magica, a guardare al futuro. Non ci
spaventiamo neppure dei costi, penso che oggi se si mettesse sul
tavolo un ragionamento costi-benefici, potremmo chiudere subito il
confronto e chiudere qualsiasi tipo di trasporto collettivo in
Valle. Quando ci vengono proposte le tabelle di costo per la
ferrovia, si tiene conto di tutto giustamente, ma nelle
comparazioni non si mette mai nel conto il costo delle strade,
della rete capillare che è stata infrastrutturata in questi anni:
decine di milioni di euro, la possibilità di creare quelle
condizioni a villaggi molto piccoli di avere la propria
infrastruttura di riferimento. Ci sentiamo dire che le gallerie
ferroviarie costano per la messa in sicurezza, non abbiamo dubbi,
ma dove sono contabilizzati i costi per le strade e per tutta
l'infrastruttura che è stata fatta in questi decenni nella regione?
Penso che, da quel punto di vista, forse un ragionamento va fatto
per poi provare a creare certe condizioni e a recuperare il
trasporto collettivo. Il recupero della linea ferroviaria si può
attuare anche con la modifica di destinazione d'uso dei fabbricati
esistenti, questo presuppone di affrontare il tema del passaggio di
competenze fra Stato e Regione.
Insomma proviamo a lavorarci senza paraocchi da una parte e
dall'altra, senza il partito del "sì" e senza il partito del "no",
senza il partito a favore e senza il partito del contro, ma andiamo
verso una modernizzazione del sistema che non può più essere
evitata, abbandonando il mito del trasporto su gomma che sarebbe
aumentato in questi anni. Tutti noi siamo a conoscenza di quanto è
aumentata la benzina o il gasolio, dei costi di gestione di un'auto
privata, che in questo momento pesano fortemente nei bilanci dei
nuclei familiari. Cosa crediamo che le persone normali facciano per
muoversi? Penso che in questi anni il mondo è cambiato, ma anche il
nostro sistema è cambiato. Certo che cresce il numero degli utenti
del trasporto su gomma, probabilmente non c'è nient'altro, non c'è
una ferrovia degna di questo nome. Se si parte dai dati della
crescita degli utenti su gomma, sbagliamo analisi e soprattutto - è
la parte più delicata - sbaglieremo obiettivo. Passatemi questa
piccola frase: sarebbe come dire che, visto che abbiamo un alto
tasso di abbandono scolastico, tanto vale che non facciamo più
scuole. La riflessione va in questa direzione, usate forse la
passione con cui ho affrontato queste brevi riflessioni, ma la
programmazione e la visione del futuro devono farci superare
atteggiamenti miopi, o che non hanno voluto dare delle risposte
attendibili ad una programmazione della nostra via ferrata da una
parte, ben integrata con il trasporto collettivo su gomma, ripeto,
di non concorrenzialità e soprattutto integrato fra quella che è la
vallata centrale e le vallate laterali. Ve lo dice un collega che
abita in una vallata laterale e che, se per spostarsi un cittadino
dovesse utilizzare solo il trasporto pubblico collettivo, dovrebbe
trasferirsi o nel fondovalle o nella conurbazione di Aosta.
Grazie.
Si dà atto che dalle ore 17,08 assume la presidenza il
Consigliere Segretario Agostino.
Presidente
- La parola al Consigliere Comé.
Comé (SA)
- Grazie Signor Segretario.
Per motivi geografici, economici e culturali il settore del
trasporto pubblico su strada, su rotaia e per via aerea può
incidere molto sul ruolo che la nostra Regione intende giocare nei
prossimi anni. Per un credibile programma di governo, certamente la
politica dei trasporti e dei collegamenti deve diventare centrale.
Vista la posizione della nostra Valle, i collegamenti dovrebbero
essere sviluppati a livello internazionale, puntando a mettere
Aosta e il suo territorio in contatto velocemente e in modo
sostenibile con centri internazionali e non solo Torino, Milano, ma
anche grandi città europee. Il tema si era già posto alla fine
della Seconda Guerra Mondiale, quando, creando la Regione autonoma
della Valle d'Aosta, ci si pose l'obiettivo di togliere la regione
da un isolamento secolare, accentuato durante il periodo invernale.
Per diverse ragioni tale obiettivo è stato realizzato solo in
parte, negli ultimi 30 anni non ci sono stati grandi
cambiamenti.
Dobbiamo affrontare la questione dei trasporti e dei
collegamenti interni ed esterni alla Valle separando nettamente i
due aspetti diversi, che sono le infrastrutture e i servizi.
Entrambi devono essere adeguati alle esigenze della Valle d'Aosta,
pena il reale rischio di compromettere la posizione e il ruolo
della nostra Regione in Europa. L'Ente pubblico deve occuparsi
delle infrastrutture, mentre la parte relativa ai servizi può
essere anche affidata alla libera iniziativa privata, fatti salvi i
collegamenti minimi indispensabili a salvaguardare la cosiddetta
"continuità territoriale" con il resto del Paese.
I trasporti su gomma fruiscono sul nostro territorio di
infrastrutture sufficientemente sviluppate, in effetti strade,
autostrade, trafori costituiscono la sola rete efficiente che
collega la regione con il resto dell'Europa; purtroppo tali
trasporti presentano alcuni handicap: i costi e l'inquinamento, che
è un difetto per la nostra regione.
Per corrispondere alle esigenze dell'attuale momento storico,
favorendo anche nel contempo uno sviluppo economico ed
occupazionale, è necessario investire sui trasporti ferroviari. Il
collegamento originario fra Ivrea e Aosta, realizzato nel 1886,
rispondeva alla logica di collegare Aosta all'ex capitale sabauda,
epicentro politico, economico e culturale degli Stati sardi, da
poco confluiti nello Stato unitario. Alla vigilia della Prima
Guerra Mondiale, in una logica tutta militare legata alla presenza
del complesso minerario e dell'acciaieria, la linea ferroviaria fu
militarizzata e lo restò fino al 2002, all'indomani della grande
alluvione. In quel tragico evento non si colse forse l'occasione
per superare le motivazioni che erano alla base della vecchia ed
obsoleta linea ferroviaria, creata per tipologie di convogli ormai
inesistenti negli anni 2000. Il risultato che oggi ci troviamo a
gestire giustifica quindi perfettamente l'espressione di una
situazione molto critica dal punto di vista della ferrovia e,
qualunque cosa intendessimo fare, significherebbe mettere in
cantiere politiche di medio e lungo periodo, con investimenti
considerevoli, purtroppo il problema non può essere risolto
diversamente. Nel frattempo però si devono dare risposte immediate
per garantire la mobilità degli utenti, che oggi sono gli studenti,
i turisti e i pendolari. I servizi ferroviari sono oggi
penalizzati, le urgenze che si presentano giorno dopo giorno e non
solo a livello locale, mostrano come le ferrovie italiane
trascurino linee come la nostra, subordinando orari e servizi ai
soli collegamenti con i grandi centri. Una possibile soluzione
temporanea, ancorché costosa e forse non immediata, consisterebbe
nell'adozione di un sistema di trazione bimodale dei treni fra
Aosta e Torino, per evitare la rottura di carico a Ivrea e
consentire ai convogli di raggiungere direttamente la stazione
centrale del capoluogo piemontese: questo vale per l'immediato,
diverso è il discorso di prospettiva. In un'ottica di lungo periodo
dovrebbe essere prevista una linea per alcuni tratti a doppio
binario, elettrificata, veloce, indirizzata non solo verso Torino,
ma anche verso Milano.
Anche per quanto riguarda la tratta Aosta-Pré-Saint-Didier la
linea che esiste attualmente non risponde all'esigenza dell'utenza,
per capire i motivi di tale inadeguatezza occorre risalire alle
motivazioni originarie per le quali fu costruita tale linea: essa
doveva servire il bacino carbonifero di La Thuile e a sua volta ha
servito alle acciaierie di Aosta ed è questa la principale ragione
per cui la ferrovia si arresta a Pré-Saint-Didier e non prosegue
fino a Courmayeur, in quanto all'epoca certamente le esigenze
turistiche non erano sentite. Oggi ci troviamo a fronte degli
accordi sottoscritti negli anni, lo ha presentato l'Assessore, fra
i due Ministeri, la RFI e la Regione e a seguito del decreto
legislativo n. 194/2010, in uno stallo totale, dove lo Stato non
sottoscriverà gli impegni per l'adeguamento della tratta
ferroviaria e noi non siamo in condizione di accettare il
trasferimento della tratta, perché sarebbe insostenibile il carico
per il bilancio regionale. Per sbloccare questo ingranaggio che ci
vede oggi fermi e ci vedrà forse per tanti anni, ci troveremo
sempre qui a discutere e a dire: "lo Stato non trasferisce e noi
non possiamo...", pensiamo di proporre una riflessione evidenziando
una proposta anche coraggiosa, ma realistica: chiediamo allo Stato
di sottoscrivere un nuovo accordo, nel quale si impegna a rivedere
la rigidità del patto di stabilità, in modo da permetterci di
utilizzare quei fondi che altrimenti dobbiamo restituire allo
Stato. Si tratta di una proposta per una compensazione che riduca
quello che dobbiamo restituire allo Stato a vantaggio della
ferrovia locale; solo così potremmo iniziare a guardare
concretamente all'ammodernamento della nostra tratta
ferroviaria.
Per quanto riguarda l'aeroporto, il Consiglio ha effettuato una
scelta a favore dello sviluppo dell'aeroporto da tempo e tale
scelta è stata sempre riconfermata nel tempo. Il nostro aeroporto
infatti è stato inaugurato nel 1959 e gli amministratori che da
allora si sono susseguiti, in particolare a partire dagli anni '90,
hanno sempre condiviso la necessità di avere nel nostro territorio
un aeroporto capace ed efficiente. Ritengo superfluo elencare in
questa sede le vicende storiche dello scalo, come pure le opere e
gli investimenti programmati ed effettuati in questi ultimi anni e
a seguito anche dell'approvazione del
master plan
. Il nostro
compito è quello di guardare avanti, di dare risposte per cercare
di risolvere le questioni, anche quelle conflittuali che sono nate
in questi ultimi anni, e permettere che il nostro aeroporto possa
finalmente decollare. Mi sembra però necessario, poiché esistono
delle problematicità, esprimere alcune riflessioni per rendere la
futura gestione forse meno conflittuale. L'aspetto che mi sembra
centrale è la necessità di avere in futuro un gestore della
struttura aeroportuale unico, in modo che lo stesso non abbia altri
interessi aeronautici in loco. In questo modo si eviterebbero
commistioni di interessi nella gestione tecnico-operativa, che oggi
hanno portato ai conflitti. Nessuno vuole fare processi o analisi a
posteriori delle scelte operate nelle precedenti legislature, ma
non si può non sottolineare che ci sono ancora aspetti per fare e
dare la piena funzionalità della struttura, quali le procedure da
avviare e infrastrutture da realizzare. Per quel che riguarda le
prime, occorre predisporre una procedura di decollo strumentale,
nonché lo studio di una procedura standard di mancato atterraggio e
circuitazione, tenuto conto del nostro particolare territorio.
L'utilizzo di tali procedure strumentali dovrà essere basato su
moderne tecnologie satellitari. Per le infrastrutture, deve essere
realizzato un piazzale di sosta di adeguate dimensioni per ospitare
più veicoli commerciali. Infine devo sottolineare che gli aspetti
gestionali e le infrastrutture, così come sono state realizzate
avranno dei costi di gestione abbastanza elevati e poco
comprimibili, l'unica possibilità di giustificare tali costi
risiede nella capacità di catturare sempre più utenti ed è quanto
mai necessario promuovere in maniera massiccia la struttura
aeroportuale attraverso eventi quali convegni e saloni aeronautici
tramite le riviste specializzate e la pubblicità tramite tutti quei
canali disponibili da parte della Regione.
Si dà atto che dalle ore 17,09 assume la presidenza il
Vicepresidente André Lanièce.
Presidente
- La parola al Consigliere Caveri.
Caveri (UV)
- Due parole più per una questione affettiva
che per una questione concreta rispetto ai documenti che ci sono
stati presentati e che non mi sembrano molto dissimili. Vorrei dire
anzitutto al collega Comé che non è che dopo l'alluvione nessuno ci
abbia pensato al rifacimento di parte della ferrovia. All'epoca ero
Deputato e devo dire che fatti successivi dimostrarono che la
fretta con cui le Ferrovie dello Stato cominciarono i lavori era
perché c'era la somma urgenza. Infatti finirono nei guai in
parecchi e a fronte delle sollecitazioni parlamentari dell'epoca di
utilizzare quel momento per riflettere sulle parti più pericolose,
che sono le zone fra Saint-Vincent e Montjovet, però la fretta
costruttiva spinse per una volta le Ferrovie dello Stato a
stanziare in fretta quanto era necessario per il rifacimento della
linea, compresa quell'altra zona pericolosa, che è quella
sottostante Nus, dove l'alluvione picchiò in maniera molto
dura.
Rispetto alla questione delle ferrovie, vorrei dire che, avendo
avuto la fortuna, o la sfortuna di seguirla per molti anni,
compresa questa telenovela della presenza del Genio ferrovieri, che
con il passare degli anni diventa una cosa quasi
nostalgica...quando uno guarda le foto in bianco e nero, dice: "che
bello, una volta c'era il Genio, le stazioni erano belle e pulite,
a Verrès c'era una fontana che zampillava...". Devo dire che una
delle ragioni della mancata modernizzazione della linea è perché
andava bene la linea come era per l'istruzione del Genio
ferrovieri, quindi a chi proveniente dal Genio ferrovieri - si è
poi sposato in Valle d'Aosta ed oggi vive questa nostalgia,
talvolta facendo parte anche di comitati - diciamo che il "bel
tempo antico" in quel caso lì non c'era. Ricordo con divertimento
che ad un certo punto si scoprì che c'erano solo ciociari che
venivano al Genio ferrovieri e un giorno, giovane Deputato, chiesi:
"ma come mai arrivano tutti dalla Ciociaria?", mi fu risposto che
era il collegio elettorale di Andreotti! All'epoca quindi il
meccanismo era che chi entrava nel Genio alla fine della leva
veniva assunto dalle Ferrovie dello Stato.
A parte queste digressioni, chi ha seguito la ferrovia sa bene
che ci sono sempre stati dei problemi. Prima ho guardato il nome
dei Ministri che si sono succeduti negli ultimi 25 anni: si va da
Bernini a Tesini, da Costa a Burlando, da Treu a Bersani, da
Lunardi a Di Pietro, Matteoli, insomma la disattenzione nei
confronti di questa linea ferroviaria c'è sempre stata, direi in
generale per quello che viene considerato il trasporto regionale.
La strategia delle Ferrovie negli ultimi 20 anni cioè è stata
concentrata soprattutto sulle linee redditizie e quella parte di
servizio pubblico locale è stata nel tempo sempre più
marginalizzata, per cui uno potrebbe passare il tempo a fare
l'elenco dei buoni e dei cattivi, ma sarebbe totalmente inutile. Ci
sono state negli anni molte finanziarie in cui qualche soldo è
stato stanziato, poi questi soldi finivano nel
mare magnum
dei fondi CIPE, poi sparivano, riapparivano, insomma non è mai
stato semplice. Credo che un metodo di lavoro ci sia stato però nel
tempo e il lavoro in fondo poteva dirsi parzialmente concluso con
l'emanazione della norma di attuazione: la n. 194/2010, dove in
quattro articoletti si riassume la problematica del futuro, ovvero,
da un lato, quella dell'esercizio, però abbiamo il precedente delle
Regioni a statuto ordinario che non è particolarmente brillante,
nel senso che, come è avvenuto per la sanità, la tendenza dello
Stato è quello di fare il buono e di dire: "il trasporto e la
sanità le cediamo alle Regioni", poi le risorse spariscono e le
Regioni si trovano con il cerino in mano e, dall'altro lato, la
questione - che dovremo decidere - dell'acquisizione eventuale,
articolo 3, trasferimento delle infrastrutture. Per capirci, come
ha ricordato il Presidente della commissione, la parte gestita da
Trenitalia potrebbe essere oggetto di un bando di gara, come è
stato fatto da altre Regioni, o come prevede la direttiva europea
di un affidamento diretto, poi c'è la parte di proprietà, quindi
RFI e l'infrastruttura. È chiaro che qui siamo di fronte a delle
norme di attuazione che erano state impostate in una logica di
leale collaborazione con lo Stato. La norma di attuazione è una
norma di rango sub-costituzionale immediatamente al di sotto delle
norme costituzionali, ma al di sopra delle leggi ordinarie, per
cui, nella logica della leale collaborazione, si immaginava che ci
fossero gli accordi successivi e i finanziamenti necessari. Ora ci
dobbiamo rendere conto che questo meccanismo, in cui si potrebbe
dire che
pacta sunt servanda
, non viene seguito e ci
troviamo di fronte da parte dello Stato ad un'omissione di atti di
ufficio, cioè il fatto che questa norma non sia stata applicata è
meritevole di presentarsi alla Procura della Repubblica - non so se
di Roma o di Aosta - e chiedere come è possibile che sia stato
fatto un decreto legislativo che prevede dei passaggi precisi e a
questi passaggi non si sia adempiuto. Forse questo bisognerà
cominciare a farlo, perché non è possibile immaginare un'autonomia
speciale, che vede, dopo moltissimi anni di fatica, una norma di
attuazione che prevede un certo numero di passaggi e questi
passaggi non vengono fatti! Credo sia una cosa inaccettabile, è un
modo per svuotare l'autonomia gravissimo, cioè tu ottieni uno
strumento giuridico che ti fissa un percorso, poi su cosa fare si
può a lungo disputare, ma siamo oggi fermi dall'ottobre 2010 al
palo e questo non è accettabile!
Si può riflettere a lungo sul fatto se le consulenze che abbiamo
dato nel tempo siano utili o inutili; penso che la massa di
documenti che abbiamo accumulato derivava da una necessità:
studiare per capire senza che qualcuno ce la raccontasse. Quando
sono diventato Assessore, alcuni approfondimenti erano stati fatti
dal compianto collega Cerise ai trasporti, ma ho voluto dare delle
consulenze non perché volessi far lavorare qualcuno, ma perché tu
ti presentavi al tavolo con questi tecnici delle Ferrovie che ti
raccontavano una storia che non sempre era la storia giusta. Nel
momento in cui abbiamo cominciato a studiare le diverse
problematiche che prevedono delle tecniche molto sofisticate,
perché il trasporto ferroviario non è banale, siamo stati in grado
di dare delle soluzioni: ricordo la questione del fatto di togliere
alcuni passaggi a livello che rendevano più lenta la movimentazione
dei treni; penso alla questione dei treni Minuetto che abbiamo
finanziato per poi scoprire che in Alta Valle non potevano
circolare e poi per vederli ogni tanto sparire, ci arrivano i
Minuetto del Piemonte e i nostri non si sa dove sono e ancora
questo problema di fondo, che credo sarà in prospettiva uno dei
temi da risolvere all'atto della gestione e all'atto eventuale di
un trasferimento della linea Aosta-Chivasso, cioè esiste una parte
di questa ferrovia su cui noi possiamo scrivere:
"hic sunt
leones"
, perché fra Ivrea e Pont-Saint-Martin c'è un totale
disinteresse di tutti! Quando smantellavamo i passaggi a livello
qui, in Piemonte quei passaggi a livello sono sempre rimasti;
quando ci baloccavamo sull'elettrificazione, ogni tanto si diceva:
"sì, ma poi chi elettrifica da Pont-Saint-Martin ad Ivrea, qual
è l'interesse del Canavese visto che non c'è più nessuna stazione
ferroviaria aperta fra Ivrea e Pont-Saint-Martin?"
. Sembrano
elementi banali, ma non lo sono affatto, così come ci troviamo
nella difficoltà di avere una linea ha la particolarità di una
Regione che fissa degli elementi di esercizio che vanno al di là
della regione stessa, cioè devono essere allungati fino a Torino.
Da quel punto di vista, fatemi dire che la netta opposizione di
Chivasso e di parte del Piemonte al famoso baffetto ferroviario di
Chivasso è stata una logica di difesa dell'esistenza stessa di
questa stazione ferroviaria! Quando l'eventuale elettrificazione fa
guadagnare 20 secondi, il baffetto di Chivasso faceva guadagnare
10-12 minuti, che non è di poco conto, con questa inversione
ferroviaria che tutti abbiamo vissuto da studenti universitari.
È chiaro che tutte tali questioni sono importanti, su queste ho
visto nel tempo crescere più degli aspetti ideologici; non si
tratta di essere a favore o contro l'elettrificazione, ricordo di
aver incontrato l'Amministratore delegato delle Ferrovie, Moretti,
che non è uno tanto simpatico, ma è un uomo pragmatico, che mi ha
detto:
"ma voi avete un'idea di cosa vuol dire elettrificare?
Vuole dire intanto chiudere la linea per parecchi anni per poter
realizzare le opere"
. Ha poi detto:
"ma avete idea che ci
devono essere le cabine di trasformazione ogni tanti chilometri che
vanno a gravare sul vostro territorio e vi lamentate sempre che
avete poco territorio? Poi avete idea delle pause per la
manutenzione di un'eventuale elettrificazione, che nel corso della
giornata un certo numero di ore deve essere dedicato alla
manutenzione?"
e avanti di questo passo. Non so allora se la
soluzione migliore sia quella dei treni
bifuel
, ma
l'Assessore sa che io l'ho sempre sposata, perché nel breve è una
soluzione che evita la rottura di carico e di poter continuare,
perché qui non hai un interlocutore di cui fidarsi sempre
dall'altra parte. Perché nel primo acquisto dei Minuetto c'era un
codicillo che diceva che si poteva immaginare una trasformazione di
questo materiale in materiale rotabile
bifuel
? Per la
semplice ragione che all'epoca le Ferrovie dello Stato dicevano che
mai si sarebbe creato un problema concreto per entrare nel sistema
urbano ferroviario di Torino al passante ferroviario con i Diesel.
All'indomani dell'apertura di parte di questo sistema poi ci è
stato detto:
"il Procuratore Guariniello ha visto che ci sono i
treni accesi Diesel, questo fa puzzare le parti sotterranee quindi
è chiaro che il Diesel..."
, tu dici:
"ma ci avevate
scritto..."
,
"sì, ma lì aveva risposto l'ingegner Tizio,
adesso c'è il geometra Caio e quindi..."
. Sono sfuggenti,
quando incontri i vertici, sono meravigliosi, ci danno ragione;
pensate che noi agivamo con strumenti giuridici, gli accordi di
programma quadro sono accordi giuridici firmati poi dai diversi
soggetti, quindi uno poteva avere anche un elemento di
tranquillità, ma così non è stato.
Sull'Aosta-Pré-Saint-Didier non mi esprimo, perché ho potuto
nelle riunioni che abbiamo fatto dare la mia opinione. Trovo che
sia una discussione per il momento un po' stucchevole, visto che
quella ferrovia resta di proprietà dello Stato, fino a quando non
ci sarà la cessione - cosa che non dovrebbe avvenire in tempi
rapidi - chissà da qui ad allora cosa potrà capitare. Trovo che ad
azione reazione, non so chi ha fatto bene o ha fatto male, ma trovo
che per il momento l'attenzione dovrebbe essere dedicata alla
Chivasso-Aosta, sapendo che uno degli elementi importanti
dell'Aosta-Pré-Saint-Didier è la ferrovia che oggi divide la città
di Aosta da quella che potrebbe essere in futuro l'area di
espansione più importante della città: l'area Cogne. Questo è stato
oggetto di studi molto attenti e gli studi migliori erano quelli
che prevedevano l'interramento, ma l'interramento della linea
ferroviaria aveva dei costi folli, che oggi la finanza pubblica non
è in grado di reggere.
Due parole conclusive sulla questione dell'aeroporto. Mi fa
soffrire quando l'aeroporto viene accreditato come una delle
cattedrali nel deserto, perché, quando sono andato a Roma, la prima
volta il rischio era che l'aeroporto chiudesse interamente, perché
lo stato del dossier era piuttosto difficile. I rapporti con le
autorità che si occupano del volo in Italia, in particolare l'ENAC,
erano giunti ad un livello molto problematico e la logica del
master plan
è stata una logica trasparente, cioè è stato
portato un piano complessivo all'attenzione del Consiglio, questo
Consiglio lo ha votato e i capisaldi erano tre: l'allungamento
della pista, perché senza questo intervento i voli commerciali ce
li sognavamo, oggi la pista è di 1.499 metri; la seconda questione
è che ha elementi di sicurezza, il Presidente ricordava stamani la
questione degli elicotteri notturni e questo si può fare perché c'è
la radioassistenza, c'è un filo ideale che consente ai velivoli di
volare in Valle d'Aosta soprattutto dopo le efemeridi, cioè di
notte; la terza questione che sembra, come ho già detto, la
piramide egizia, dove verrò seppellito, ma la questione
dell'aerostazione è molto semplice, nel senso che l'aeroporto può
avere il riconoscimento di aeroporto commerciale di terzo livello a
condizione che ci sia un'aerostazione. Quando si dice: "siamo
d'accordo sull'allungamento della pista e sulla radioassistenza",
uno automaticamente è d'accordo anche sull'aerostazione, perché non
si può immaginare di avere un aeroporto senza un'aerostazione.
Ricorderò sempre che la tragedia del 2000 ha reso manifesta
l'importanza essenziale, a fronte di grandi sciagure, di avere un
aeroporto che l'indomani ha consentito l'atterraggio di mezzi aerei
e la movimentazione di tutti gli elicotteri e l'idea di investire
lì non deve sembrare che provenga da gente matta, ogni tanto leggo
sui
blog
delle cose in cui io sembro Ramsete II ad aver
presentato in Consiglio il
master plan
, cioè un pazzo che ha
deciso di costruire una cosa! Può darsi che io un po' matto sia, ma
il ragionamento declinato nel
master plan
era un intero
volume che spiegava le ragioni comprese le prospettive di sviluppo!
È vero poi che dobbiamo comprare all'Assessore Marguerettaz un
cornino di quelli napoletani, perché aver a che fare con Air Vallée
in questi anni con i contenziosi, non è stato facile. Penso che
chiunque di noi quando deve andare a Roma, pensa ai bei tempi
passati quando poteva partire da Aosta con quei voli a beneficio
del turismo, quante volte abbiamo pensato anche ai voli per la
Calabria per il numero di immigrati che abbiamo in Valle, o cose
del genere. Ricordo che sono andato ad Eurodisney a Parigi con
l'Air Vallée ed era un volo pieno, perché c'erano delle persone che
erano contente di partire da Aosta, perché oggi ci sono anche gli
aeroporti di terzo livello come ho detto già l'altra volta.
Qui chiudo perché non voglio essere preso da reducismi, ma credo
che la questione della ferrovia e la questione dell'aeroporto siano
due temi molto importanti per lo sviluppo, non immaginando, come
fanno alcuni dei nostri cittadini, delle semplificazioni, dicendo:
"se non spendevamo i soldi per l'aeroporto, li potevamo spendere
per i treni, se non li spendiamo per l'ospedale, li possiamo
spendere per l'università", come se ci fosse una specie di giochino
in cui tu sposti le cifre. Credo che negli anni le discussioni che
hanno portato a queste scelte siano sempre state democratiche,
maggioranza ed opposizione, e in linea di principio su alcune
scelte sulle infrastrutture c'è sempre stata una relativa
condivisione. Ritengo quindi che ci siano tutti gli elementi oggi
per riflettere sul futuro della ferrovia. Devo dire che ho ricevuto
in queste ore una trentina di
mail
a nome credo dei 3.200
firmatari, i quali con una lettera standard - che poi ognuno
infarciva secondo le proprie sensibilità - ci dicevano cose
interessanti e condivisibili ed altre non condivisibili. Quando si
dice:
"trovare i soldi è facile"
...credo che oggi trovare i
soldi non sia facile; penso che tutti condividiamo la necessità di
avere una ferrovia efficace ed un aeroporto efficiente, ma non
bisogna cercare di convincere i cittadini che è tutta una questione
semplice! Già solo dal punto di vista della nostra infrastruttura,
anch'io preferirei che non ci fosse un binario unico, ma, se voi
parlate con i tecnici e guardate gli studi, verificate che ci sono
delle parti della regione dove il binario resterà sempre unico,
perché è impossibile poterlo raddoppiare! Infatti non a caso si
parlava di raddoppi selettivi che consentivano in rari casi di
avere il doppio binario, ma non su tutto l'itinerario. Sono temi
complessi e credo che bene abbia fatto il Consiglio a dedicare
questa seduta ai problemi dei trasporti, così complicati
soprattutto per questi rapporti in cui il potere non è interamente
in capo alla Regione, ma c'è ancora un ruolo eminente di uno Stato,
che su questi temi non è mai stato particolarmente
collaborativo.
Si dà atto che dalle ore 17,28 riassume la presidenza il
Presidente Emily Rini.
Président -
La parole au Conseiller Donzel.
Donzel (PD)
- Grazie Presidente.
Anch'io, come il collega Caveri, ritengo sia opportuno dare una
risposta a quei tanti pendolari che ci hanno sollecitato con delle
mail
affinché ci esprimessimo in modo chiaro in questo
Consiglio rispetto al problema dell'Aosta-Pré-Saint-Didier. Intanto
il dibattito oggi che si articola in una sezione a due soggetti che
sono tra loro vicini, ma anche diversi, nel senso che una parte
deve rispondere ad una petizione di cittadini, che, in base ad un
regolamento regionale, sollecitano una presa di posizione del
Consiglio su una tratta ferroviaria, quindi merita una risposta
specifica...e poi si sono abbinate le cose, trova finalmente spazio
in questo Consiglio un impegno preso due anni fa di fare un
dibattito sulla situazione dei trasporti in Valle d'Aosta. Una
situazione di emergenza, non solo di queste ultime ore in cui per
l'ennesima volta Trenitalia dà prova di una certa confusione
organizzativa, ma ricordo un manifesto del nostro partito di circa
due anni fa, il cui titolo era "Caos trasporti", quindi vuol dire
che la situazione che viviamo non si è generata nell'ultima
ora.
Inizierò con una riflessione generale per venire a dire con
chiarezza le cose sia sul tema generale, sia sulla petizione.
Intanto questa legislatura si apre con tre grosse novità, che sono
tre grosse grane che sarebbero capitate a chiunque si fosse trovato
a governare la Regione nel 2008. Si tratta di una crisi economica
senza precedenti, che incide profondamente sulla realtà produttiva
di questa Regione e anche sui trasporti, oltre che sul
modus
vivendi
delle persone; in secondo luogo, proprio nel 2008
vengono meno i buoni benzina che avevano indirizzato un
ragionamento intorno al mondo dei trasporti, che non prescindeva
dal fatto che questa era la Regione con il maggior numero di
veicoli per abitante, dove la mobilità individuale - se vogliamo,
"all'americana" - si era manifestata in una regione di montagna che
dava certe risposte; il terzo elemento, che entra più nello
specifico del tema principale, quello ferroviario, è che arriva una
tegola sul nostro sistema di trasporto ferroviario consistente nel
divieto per i locomotori Diesel di transitare nella stazione di
Porta Susa. Questi tre elementi hanno profondamente messo in crisi
un sistema che già aveva dei deficit di funzionamento, ma lo hanno
davvero reso insostenibile e naturalmente a chi amministra si
chiede di intervenire in questa difficile realtà e di dare delle
risposte.
Noi abbiamo tentato di dare delle risposte facendo un
ragionamento più complessivo, abbiamo provato ad immaginare cosa
avremmo fatto noi se fossimo stati al governo della Regione,
dicendo che per noi in un sistema integrato di trasporti l'asse
ferroviario del fondovalle, da Pré-Saint-Didier fino a Chivasso, è
un punto nevralgico del sistema dei trasporti valdostano. Questa è
la nostra opinione, non pretendiamo di essere quelli che hanno la
verità assoluta, ma intorno a questa idea forte abbiamo condotto
delle battaglie, pur con tutti i limiti che si fanno quando si
conducono delle battaglie. Abbiamo accantonato l'idea di raddoppi
di tunnel ragionando sempre che abbiamo un asse autostradale, ma
abbiamo detto che se dovesse servire una galleria di sicurezza nel
Tunnel del Monte Bianco...si tratta di non puntare su investimenti
folli di raddoppi del trasporto su gomma, ma di decidere di
lavorare in questa direzione.
Cosa è avvenuto su questo fronte? Intanto una serie di problemi
che ci siamo trovati davanti: in primo luogo è stata bloccata la
lunetta di Chivasso e anche qui in questo blocco della lunetta di
Chivasso non causato da volontà regionali...ma, quando la scelta è
stata chiara, sono passati anni da questa scelta e ancora quell'APQ
è lì e deve essere riveduto, bisogna dare un'accelerazione! So che
il Consiglio regionale del Piemonte si è già espresso in questa
direzione e oggi in una risoluzione di maggioranza, dopo un'idea di
andare a prelevare dei fondi per l'acquisto di treni bimodali lì,
vedo che i treni bimodali verrebbero finanziati dai PAR FAS, cioè
pescando un po' da qui, però non è citato l'APQ che era citato in
altre situazioni; è tanto per dire di questo atteggiamento ondivago
rispetto alle situazioni. C'è lì una partita di fondi, perché ha
ragione qualcuno a dire che la gente alle volte pretende troppo dai
soldi dei politici, però è anche vero che lì giacciono milioni di
euro non spesi...
(interruzione del Presidente della Regione, fuori
microfono)
...non ci sono più, benissimo, abbiamo anche la responsabilità
di averli lasciati andare perché non siamo intervenuti con scelte
tempestive, se è così.
Andando a vedere le scelte fatte, ricordo degli episodi: ad
esempio, quando fu prospettato il problema di Porta Susa, divenne
evidente per noi che dovevamo avere una rottura di carico su questa
tratta ed era un problema gravissimo, la lunetta di Chivasso non
avrebbe risolto il problema della rottura di carico. Rispetto alla
rottura di carico, la prima soluzione prospettata fu il cambio di
locomotore, qualcuno forse ha dimenticato - io no - che lo stesso
Assessore partecipò alla prima esperienza del cambio di locomotore,
dicendo che era una cosa di pochi minuti; si rivelò una frana
pazzesca, ma solo per dire che altri avevano - per dire che c'è
gente fuori di qui che viene sempre definita come gente non
competente - affrontato questo problema e avevano parlato della
necessità di una rottura di carico vera e propria e che questa
sarebbe avvenuta ad Ivrea, come infatti avvenne; insomma, siamo
andati dietro a delle soluzioni estemporanee che non hanno risolto
il problema. Quando noi anni fa accennammo ai treni bimodali, fummo
derisi, poi fu la stessa maggioranza in una risoluzione a proporre
treni bimodali senza che fosse chiaro quanti sarebbero stati, né
come sarebbero stati finanziati. Altra scoperta che facciamo nel
frattempo è che questa soluzione è una soluzione Aosta-Torino, non
è la soluzione di quella che noi immaginiamo l'asse centrale
Pré-Saint-Didier-Chivasso, per cui in quel caso sono necessarie
risorse ed accordi con il livello nazionale.
A mio sapere, non esiste un'interlocuzione proficua con la
Regione Piemonte per risolvere tali problemi e questo è causa di
enormi disguidi per noi, perché, come noi abbiamo le nostre
associazioni di pendolari, anche in Piemonte esistono associazioni
di pendolari che fanno la battaglia del loro trasporto pubblico
locale. Se non esiste una sinergia fra le due Regioni e lo Stato,
abbiamo le logiche di piccolo cabotaggio politico, per cui il
sindaco di un paesino che può avere tanti abitanti che influenzano
per l'elezione in Consiglio regionale ottiene la fermata nel suo
paesino; alle volte ottenere la fermata in un paesino significa
creare problemi su tutta la linea. Ci vuole in una situazione di
questo tipo una visione coraggiosa, anche da spiegare ai cittadini,
ma che vede l'importanza di tale asse ferroviario per il
collegamento di questa regione con il resto del Paese. Bisogna
crederci fino in fondo, magari coltivando dei sogni come
l'Aosta-Martigny, ma sapendo bene che sono dei sogni che in questo
momento non sono la risposta concreta a tale problema.
In questi quattro anni quindi noi abbiamo assistito ad una
legislatura che è stata soprattutto una legislatura in cui sono
stati presentati dei
cahier de doléances
, non solo da parte
della minoranza, qualche volta era lo stesso Assessore che vestiva
i panni del pendolare e si scagliava contro Trenitalia, come dire:
"sono in mezzo a voi, sono nel popolo", quindi a questo punto il
problema chi lo risolve? Il Padreterno! Il cittadino cioè affida
all'Amministrazione la soluzione del problema, che può essere
parziale, che può richiedere tempo e delle strategie particolari,
ma questa soluzione non arriva e adesso puntualmente - lo dicemmo
due anni fa - vedrete che la soluzione è rinviata a dopo il 2013,
tant'è che la soluzione è un disegno che muoverà i primi passi dopo
il 2013.
A scatenare una reazione, secondo me giustificata e valida,
della popolazione valdostana è stata la presentazione di un dossier
- qualcuno dalle file della maggioranza ha accennato che forse è
stata accesa qualche miccia di troppo - in cui si è in modo forse
troppo affrettato...o forse - vi vengo incontro - per difetto
comunicativo ci si è affrettati a dire: "ma sì,
l'Aosta-Pré-Saint-Didier diventa una pista ciclabile". Miglioriamo
allora la comunicazione, ma questa cosa ha sicuramente allarmato i
pendolari di quella tratta, personalmente a noi ci ha allarmati,
perché dice di un modo estemporaneo, casuale, non chiaro e non
organizzato di procedere a ragionare sul trasporto in Valle
d'Aosta. Non si lanciano dei messaggi di questo tipo, messaggi che
qualche consigliere regionale qui ha ripreso dicendo: "ma che bella
la pista ciclabile" e cose di questo tipo. È normale quindi che la
popolazione abbia una reazione e che raccolga le firme, è normale
che dica: "ma cosa sta succedendo, come immaginate di farci muovere
nel territorio della Valle d'Aosta?".
In queste situazioni, quando si aprono delle difficoltà, poi la
risposta è sempre che è più facile mettere un pullman sostitutivo
che fa un piccolo tragitto che ragionare in termini complessivi di
trasporto, poi la soluzione è sempre quella di prospettare qualche
pullman in più. Stiamo vedendo invece che questo sistema dei
pullman in più non sono dei sistemi che rispondono, a parte che
abbiamo dovuto anche tagliare nel trasporto dei pullman e in Bassa
Valle ne hanno subito duramente le conseguenze per i collegamenti
fuori regione, quindi non è così facile dire: "elimino uno
strumento fondamentale di trasporto nel fondovalle per sostituirlo
con un trasporto su gomma".
"I costi oggettivamente - questo è se vogliamo nei confronti
della politica l'asso nella manica che gioca sempre l'Assessore -
sono altissimi, sono insostenibili", però dobbiamo fare attenzione
a fare questo tipo di ragionamento, perché alcune volte ad alzare
troppo l'asticella dei costi qualcuno va a vedere dentro questi
costi e ci trova che alle volte sono un po' costruiti verso l'alto.
Sono stati costruiti verso l'alto i 140.000.000 di euro per
rimettere in sesto l'Aosta-Pré-Saint-Didier, perché effettivamente
è una cifra che non corrisponde agli interventi da fare e non
corrisponde alla realtà, così come i famosi 900.000.000 di euro,
poi diventati 1.000.000.000 di euro quelli necessari per la tratta
Ivrea-Aosta. Anche lì se si fanno sommatorie e contro sommatorie e
rifacimenti totali della linea, le cifre salgono. Si riducono di un
terzo quando si considera solo l'intervento più importante: quello
della famosa variante necessaria per risolvere il problema della
galleria sopra Montjovet e si riducono ulteriormente se si fanno
altri tipi di ragionamento.
Certo è che, mentre noi pensiamo e ripensiamo, il mondo intorno
a noi si muove, si sta riorganizzando in modo completamente diverso
da quelle che sono le nostre aspettative la tratta da Ivrea verso
Torino e questo ci creerà non pochi problemi. Vi è quindi dal
nostro punto di vista l'importanza, l'urgenza di un accordo anche
politico con la Regione Piemonte e con lo Stato rispetto a questa
evoluzione, altrimenti la Valle d'Aosta rischia di essere
penalizzata se gioca per conto suo tale partita.
Oggi è chiaro che la maggioranza non è che, come ci è stato
detto, dice qualcosa di preciso sull'Aosta-Pré-Saint-Didier: dice
che la gestisce un soggetto che non siamo noi...la gestirà finché
la barca va, ma se ragioniamo così, la barca non andrà, perché, se
carico sul pullman gli utenti, nessuno sale neanche più su quella
scialuppa. Se aumento i pullman e, invece di fare in modo che i
pullman portino la gente in stazione, la portano via dalla
stazione, è chiaro che la barca è destinata al naufragio.
Una delle esperienze interessanti citata spesso in Valle d'Aosta
è quella di una tratta come la Merano-Malles, che era una tratta
dismessa, cioè non era una tratta funzionante come la nostra con
pochi utenti, ma non c'era neanche più. Figuratevi i problemi dei
passaggi a livello, figuratevi tutti i problemi delle stazioni,
hanno avuto dei problemi dieci volte i nostri, ma c'è stata un'idea
e una volontà politica di perseguire quell'obiettivo. Quello che
chiediamo alla maggioranza è di dirci qual è l'obiettivo politico;
l'obiettivo politico è fare l'aeroporto e farlo funzionare? È far
funzionare la ferrovia? È ridurre i costi dell'autostrada? Cioè
dite tutto e non avete i soldi per fare nulla. Diteci con chiarezza
qual è la vostra idea di servizio integrato, se veramente volete
puntare sui pullman e andare in quella direzione o se avete una
volontà precisa di lavorare nella direzione della ferrovia come
asse fondamentale del trasporto pubblico integrato. Questa è la
risposta che mi sento di dare, non solo Aosta-Pré-Saint-Didier, ma
noi pensiamo che la tratta ferroviaria debba diventare il
principale strumento per il trasporto pubblico integrato in Valle
d'Aosta, poi utilizzeremo il trasporto su gomma per quella che è
l'integrazione di questo trasporto, ma dobbiamo avere un'idea guida
per guidare la politica. Se invece è: dobbiamo convivere con
l'esistente, aspettare chissà quale evento, secondo me, non ne
veniamo fuori.
Magari dopo verranno illustrate meglio le risoluzioni che sono
presentate, ma la sostanza della risoluzione - che poi altri
colleghi illustreranno anche meglio - che abbiamo sottoscritto con
ALPE è questa: quattro anni di esitazioni, di dubbi e di incertezze
che hanno peggiorato ulteriormente la condizione del trasporto in
Valle d'Aosta, il bilancio di questa legislatura è che oggi ci
muoviamo peggio di come ci muovevamo quattro anni fa. Sono
intervenuti tanti fattori negativi, sono le prime cose che ho detto
che non sono imputabili a tale maggioranza, ma oggi il bilancio
finale di questi quattro anni è ci muoviamo peggio di quattro anni
fa, con molta più difficoltà. Il bilancio allora è negativo e noi
diciamo che serve un ripensamento generale, una strategia per
venire fuori da questa cosa ed ecco che certe uscite che hanno
scatenato le petizioni sono uscite sbagliate, perché non rispondono
ad una logica chiara di evoluzione del trasporto in Valle d'Aosta.
Non siamo andati noi a raccontare che avremmo messo degli autobus
elettrici, o cose di tale tipo; queste cose non sono fantasie
nostre, le fantasie sono venute dalla maggioranza e qualche
cittadino ha cominciato a dire: "ma che sogni stanno facendo?".
Allora queste sono le idee fondamentali che vogliamo
rappresentare noi ed è per questo che c'è un appello a chiarirci
tutti insieme su quale deve essere la strategia del trasporto
pubblico in Valle d'Aosta, che noi vediamo frammentaria, non chiara
e piena di incertezze. Come dire...vivere alla giornata non è più
possibile, perché si rischia di far chiudere pezzi importanti del
nostro trasporto e un domani sarà difficile mantenere i
collegamenti su gomma.
La differenza è che francamente io dentro l'impegno che ho
provato a leggere con attenzione...la risoluzione dei colleghi di
maggioranza contiene tante cose positive, ma alcune sono
assolutamente sospette ed incomprensibili. Quando si accenna alla
necessità di
"sensibilizzare i vari attori coinvolti (scuole,
pubbliche amministrazioni, eccetera) nel definire programmazioni
funzionali..."
mi chiedo: ma in questi quattro anni vi siete
accorti che i ragazzi arrivano tutti in ritardo a scuola, lo dico e
lo sottoscrivo, che ci sono sempre più problemi per raggiungere i
posti di lavoro? E cosa significano frasi misteriose come:
"anche ipotizzando la compartecipazione economica dei
richiedenti"
? È normale che un utente paghi il biglietto, spero
che non alluda a chissà quali soluzioni! Non mi risultava che ci
fossero tutti questi viaggiatori gratuiti, certamente il principio
di equità ci sentiamo di rivendicarlo. Così come ipotizzare oggi, a
fine legislatura, senza chiarire, dopo quattro anni
"ipotizzare
soluzioni innovative per garantire collegamenti ad hoc..."
, voi
dovevate venire qui e dirci quali erano le soluzioni innovative,
invece dopo quattro anni le dovete ipotizzare. Ben venga che
quattro anni vi fanno meditare sul fatto che dovete ipotizzare! Un
albero di Natale quindi questo della risoluzione di maggioranza
pieno di specchietti per le allodole, con tante lucine che brillano
il tempo di una notte - "oggi facciamo questo, domani se ne accende
un'altra" -, ma se non ci saranno i fondi per pagare l'energia
elettrica di questo alberello di Natale, diventeranno dei tristi
buchi neri. Questa è la nostra opinione, siamo disponibili
attraverso la nostra risoluzione a parlare seriamente del problema
del trasporto in Valle, di come integrarlo e non ci tiriamo
indietro, ma non condividiamo questo approccio alla fine di quattro
anni, dove leggiamo che ancora bisogna ipotizzare soluzioni
innovative che qui non vengono enunciate con chiarezza. Siamo ad un
bilancio che ci dice in quattro anni di questa intensa attività che
noi ci muoviamo in Valle d'Aosta molto peggio di quattro anni fa,
con una prospettiva molto negativa per i prossimi anni. Serve
davvero fare chiarezza su tale punto.
Président -
La parole au Conseiller Lattanzi.
Lattanzi (PdL)
- Grazie Presidente.
Non so se questo Consiglio tematico sui trasporti contribuirà a
rendere più chiaro ai cittadini lo stato dell'arte dei trasporti,
che credo già sia conosciuto, ma, come invocava il collega Donzel,
se saranno più chiare ai cittadini quali sono le prospettive del
trasporto regionale di cui stiamo parlando. Convivo con due
pendolari stufe: mia figlia, che usa la tratta
Aosta-Pré-Saint-Didier per andare a scuola; l'altra che usa la
tratta Aosta-Torino per andare all'università e adesso a lavorare,
e alla domanda precisa sul perché le ferrovie non funzionano, la
risposta che ho dato da buon padre di famiglia è stata:
"perché
non riusciamo a mettere le mani sulla ferrovia, perché, se fosse
nostra, faremmo gli interventi che servono a farla funzionare
meglio
.
E questo senza illusioni di doppi binari
elettrificati ad alta velocità, senza le illusioni di un servizio
che in 45 minuti ci porta da Aosta a Torino, perché ci
accontenteremmo di mettere le mani su quella tratta e di renderla
almeno efficiente per non metterci due ore e venticinque, perché il
locomotore deve andare a 50 all'ora ai passaggi a livello, perché i
servizi di sicurezza automatizzati impongono al macchinista di
accelerare quando è in ritardo...perché non lo può fare per ragioni
di sicurezza, perché la tratta ha 126 anni di età e non è mai stato
cambiato un bullone di quel binario"
. Questo ho risposto perché
almeno ai miei figli è dovuta l'onestà intellettuale nella
risposta, cioè che non è che la Regione e questa comunità non
credano sia opportuno avere una ferrovia efficiente, ma bisogna far
fronte ai temi che abbiamo sul tavolo e non ai sogni.
Quello che abbiamo sul tavolo è che la Regione ha assoluta
necessità di essere collegata con il mondo sia per motivi di
studio, per motivi di lavoro, sia soprattutto per evidenti e
convincenti motivi economici: sappiamo quanto sia importante che la
nostra regione per motivi turistici ed economici possa essere
collegata al resto del mondo. Su questo una riflessione sorge
spontanea: meno male che abbiamo l'autostrada, che negli anni
passati non tutti i valdostani lottavano per avere e che oggi, pur
riconoscendo che è una delle autostrade più care d'Italia, è uno
dei servizi più indispensabili che ci permette di ragionare sul
fatto che la Valle d'Aosta abbia un
appeal
turistico e per
noi un risvolto fortemente economico.
Per quanto riguarda la chiarezza che è dovuta ai cittadini, il
collega Donzel ha esordito nel suo intervento attraversando due
verità oggettive: da quattro anni e mezzo i servizi di trasporto
per quanto riguarda il treno e l'aeroporto, in un caso non sono
migliorati, nell'altro sono peggiorati, in entrambi casi ha
riconosciuto con grande onestà intellettuale, forse non usata
altrettanto chiaramente in mesi passati, quando si cavalcava la
protesta e, invece di dire che la colpa era dello Stato, si faceva
balenare che la colpa era di qualche consigliere regionale che
aveva altri interessi...che c'era la gomma da sponsorizzare, perché
c'erano i testimoni, anche quelli nostri, che ascoltavano queste
cose...che adesso noi ci batteremo affinché il treno arrivi in
un'ora e quindici a Torino, perché è indegno che la Regione non si
occupi dei contenziosi, non si appropri della linea, banalizzando e
superficializzando, cose che oggi dal collega Donzel non ho sentito
dire. Ho sentito dire cose vere: in primo luogo che in questi
quattro anni quei servizi non sono migliorati, alcuni fatti
oggettivi sono determinanti alla luce di questo risultato di non
efficienza, fra cui certamente la crisi, certamente i contenziosi e
la non possibilità di intervenire su beni altrui, e addirittura con
l'impossibilità di spendere risorse che avevamo messo a bilancio e
che tutti insieme, almeno la maggioranza aveva approvato per
migliorare quella tratta qualora fosse diventata di nostra
competenza, cosa che ancora non è avvenuta.
Devo dire che il collega Caveri ha ricordato, generalizzando,
che si sono succeduti 25 ministri dei trasporti negli ultimi 20
anni e che tutti si sono impegnati ugualmente nel disinteresse
totale; questo non va ad onore del Ministro Matteoli, che riteniamo
sia stato determinante nel 2010 per l'approvazione del decreto n.
194/2010 e per quella norma di attuazione che nel 2010 ha dato
l'innesco alla possibilità che la Regione potesse avere le
competenze delle linee ferroviarie. Cosa che non è accaduta perché
è caduto il "Governo Berlusconi", è subentrato quello tecnico, che
ha fatto riappropriare i gangli del Ministero dei trasporti e
soprattutto Trenitalia del proprio disinteresse e della propria
gestione di potere di quella tratta. Oggi non riusciamo a metterci
le mani sopra perché c'è un chiaro ostruzionismo dai ministeri che
nel totale disinteresse, senza voler mettere neanche un euro...però
non mollano nulla! Questo va detto ai nostri pendolari stanchi e
arrabbiati, va detto quindi con chiarezza che, come Regione, stiamo
facendo non il possibile, ma l'impossibile per parlare con i
ministeri, con i sottosegretari di oggi, di ieri, dell'altro ieri
per fare in modo che questo possa accadere, ma se questo non
accade, non possiamo mettere un euro sulla proprietà altrui e siamo
anche impediti ad avere un dialogo istituzionalmente corretto.
Quello che possiamo fare è che sull'utilizzazione di quell'antica
tratta non strutturalmente modificabile si possa limitare i disagi
senza farci illusioni: questo non significa che la Regione abdica
alla voglia di avere un trasporto ferroviario efficiente, significa
solo dire le cose come stanno.
Noi abbiamo tre linee di collegamento con il resto del mondo,
che sono: per l'Italia il treno, l'autostrada e l'aeroporto e, per
il resto del mondo, l'aeroporto e l'autostrada. Sull'aeroporto ha
già detto il collega Caveri tutto quello che si può dire e cioè che
era volontà di tutti avere un aeroporto e fare gli investimenti,
ricordo che, anche quando il nostro gruppo era all'opposizione con
un Assessore del Partito Democratico, allora PDS, noi sugli
investimenti infrastrutturali dei trasporti abbiamo sempre votato a
favore, perché lo ritenevamo e lo riteniamo un impegno doveroso
dotare la nostra comunità di collegamenti nazionali ed
internazionali efficienti.
Sull'aeroporto vediamo lampi di luce nel buio solo perché,
grazie alle decisioni passate, come diceva il collega Caveri di
avere una pista di lunghezza necessaria per avere un'abilitazione
ENAC e l'illuminazione con l'annessa stazione aeroportuale,
possiamo immaginare che da qui a qualche mese, o ad un anno si
possa utilizzare quel canale di comunicazione per dare prodotto
interno lordo alla nostra comunità, perché quella era la finalità
prioritaria di un aeroporto, che ricordo prima di questa idea era
una tratta che collegava i burocrati della Valle d'Aosta a Roma,
oltre a qualche parlamentare, perché oggi solo con questo aeroporto
nuovo si può immaginare che la regione si possa collegare ai
tour operator
e al trasporto turistico internazionale, alla
luce del fatto che stanno aumentando i loro traffici proprio gli
aeroporti secondari a discapito di quelli primari. Su questo noi,
ma credo tutto il Consiglio non possiamo che auspicare una
soluzione virtuosa in tempi brevi per la comunità valdostana.
Per quanto riguarda l'autostrada, abbiamo sentito notizie che
sono positive, non lenitive totali di un caro autostrada che ci
teniamo sulla gobba in quanto fruitori di un'autostrada di montagna
che costa tantissimo.
Per quanto concerne il treno, abbiamo capito tutti - e
bisognerebbe dirlo anche quando siamo fuori da qua - che l'impegno
su questo servizio è il massimo possibile. Per quanto riguarda
l'Aosta-Torino, abbiamo tutti l'interesse che si possa rendere
efficace tale servizio, senza aspettarci l'alta velocità, ma
immaginando che in un'ora e quaranta si possa andare a Torino,
quando saremo competenti su quella tratta.
Sulla Pré-Saint-Didier il collega Donzel ha fatto riferimento a
petizioni che nascono da dichiarazioni sui giornali da parte di
singoli Consiglieri della maggioranza, che farebbero una ciclabile
di quella tratta. Noi siamo tempestati dalla richiesta di ciclabili
in Valle d'Aosta, che ci portano da tutti i campi del mondo esempi
di chilometri ciclabili, quindi, quando sento parlare della
possibilità che la Regione aggiunga chilometri ciclabili alla
nostra offerta turistica, noi non siamo che favorevoli. Il che non
significa essere alternativi al fatto che l'Alta Valle meriti un
trasporto, oltre all'autostrada e alla statale, che possa far
funzionare meglio il trasporto interno locale. Che poi questo si
possa realizzare anche qui una volta avuta la competenza con una
metropolitana leggera, i trenini elettrici su gomma o su rotaia,
queste sono riflessioni che si possono fare, ma che trovano il
tempo che trovano fino a quando noi non sapremo cosa costa
puntualmente. Oggi si parla di 140.000.000, il collega Donzel
diceva che costa molto meno, costasse anche 100.000.000...non li
abbiamo! Orientarci quindi a soluzioni di traffico ferroviario di
carrozze elettriche leggere, abbinate ad una ciclabile vicino che
possa far sfruttare il turismo, magari anche ad una pedonabile che
possa essere utilizzata per il turismo equestre...cioè abbiamo
delle opzioni su cui possiamo ragionare, ma che non devono essere
utilizzate strumentalmente per dire: "ecco volete chiudere il
collegamento Aosta-Pré-Saint-Didier", perché non è quello che si
vuole fare.
Donzel chiedeva quali sono le volontà della maggioranza, credo
che l'Assessore in chiusura del dibattito le ricorderà, perché sono
atti di leggi che il Consiglio ha approvato, perché la direzione di
dotare la regione di collegamenti ferroviari, autostradali ed
aeroportuali efficienti compatibilmente con le risorse disponibili
è una volontà molto precisa, sulla quale noi abbiamo sempre dato,
anche dall'opposizione, a maggior ragione oggi che siamo in
maggioranza, il nostro contributo e continueremo a darlo.
Président
- La parole à la Conseillère Patrizia
Morelli.
Morelli (ALPE)
- Merci Madame la Présidente.
Il dibattito si fa molto interessante e i contributi sono
molteplici, ovviamente la mia opinione si discosta per molti punti
da quella espressa anche dal collega Lattanzi, tuttavia voglio dare
il mio contributo a questo dibattito facendo alcune
riflessioni.
L'Italia è un Paese che, rispetto alla media europea, sconta un
gap
di sviluppo nel settore del trasporto pubblico e la
Valle d'Aosta non fa eccezione. Anche in Valle d'Aosta si è mancato
di prospettiva, perché probabilmente si è stati condizionati forse
più che altrove dalle politiche che hanno favorito il mercato
automobilistico. I buoni benzina che, da una parte, sono stati
un'opportunità di sviluppo, dall'altra, hanno avuto come effetto di
inibire un disegno di sviluppo efficiente ed efficace del trasporto
in comune. Oggi dunque è del tutto naturale che fra i cittadini si
faccia strada la persistente sensazione che i loro governanti siano
lontani anni luce dalle loro necessità di ogni giorno, scontiamo
oggi un ritardo nei servizi di mobilità che è frutto anche di non
scelte del passato forse perché percepite all'epoca come qualcosa
di meno impellente, ma che oggi incidono pesantemente sulla qualità
della vita e sullo sviluppo economico della regione. Questo non
assolve i decisori attuali, che ci sembrano troppo legati agli
stessi schemi: "se lo Stato non mi dà, io non investo un euro",
senza rendersi conto che il bisogno di mobilità è in crescita
esponenziale e la Regione dovrà fare la sua parte anche dal punto
di vista finanziario, senza rinunciare a rivendicare il proprio
ruolo e le proprie competenze, ma dovrà metterci del suo per forza.
Gli esperti ci dicono che da qui al 2030 in Europa il traffico
passeggeri crescerà fra il 30 e il 50 percento e al 2050, in
mancanza di adeguati interventi, vi sarà un aumento delle emissioni
inquinanti del 300 percento rispetto ai valori attuali. Non so se
pensiamo che la Valle d'Aosta rimarrà al di fuori di questa
evoluzione, che i valdostani avranno la necessità di spostarsi di
meno per lavoro, per turismo, per studio. Pensiamo che gli studenti
che dall'esterno verranno a studiare nella nostra università - che
ci auguriamo numerosi, perché solo così si giustifica un importante
investimento finanziario quale quello che stiamo facendo (ieri ho
letto in un'ANSA che il primo lotto potrà ospitare 1.000 studenti)
- non avranno bisogno di collegamenti efficienti e regolari?
Pensiamo al contrario che questa sarà una delle discriminanti, che
porterà i giovani a scegliere o a snobbare il nostro ateneo, non
potremmo proporre loro il
car sharing
... Della necessità di
reti di comunicazione efficaci ed efficienti si parla molto e a
ragione, la Presidente dell'Associazione degli albergatori lo ha
ricordato con forza all'ultima assemblea.
A prescindere da tutte le decisioni del passato, che hanno delle
conseguenze oggi, vorremmo sentire quali sono le proposte concrete
per uscire da questa situazione di arretratezza della nostra
regione e la risposta non può essere: "se c'è bisogno, aggiungiamo
dei pullman", perché gli obiettivi che si pone il piano di bacino
di traffico che tale maggioranza ha approvato vanno ben oltre: il
primo è migliorare l'attuale quota di mobilità che utilizza il
mezzo pubblico, perché ottimizzare il carico sui mezzi riduce la
spesa regionale pro capite. Sappiamo che il nostro territorio è
frammentato, che è difficile servirlo in modo capillare, ma nella
valle centrale e nelle conurbazioni maggiori, dove i mezzi esistono
e sono sottoutilizzati, bisogna intensificare l'utilizzo facendo
campagne di informazione e di sensibilizzazione. Noi valdostani non
abbiamo la cultura del trasporto pubblico, non ce l'ha
l'Amministrazione, ma non ce l'abbiamo neanche noi a titolo
personale e, nonostante viaggiare con l'auto costi caro, non
riusciamo ancora ad abbandonare abitudini che si sono radicate per
tanto tempo. Tocca alle istituzioni fare opera di persuasione, fare
leva sul risparmio che ognuno di noi può realizzare, sul
miglioramento delle condizioni ambientali che la riduzione del
traffico produce e sulla necessità di ridurre le fonti di
inquinamento, abbiamo visto che questo è un tasto a cui la
popolazione è sensibile. Si potrebbero mettere in atto strategie
che premino chi dimostra di usufruire del trasporto pubblico, certo
bisogna che le condizioni di viaggio siano buone, non solo
accettabili, gli orari siano cadenzati regolarmente e soprattutto
rispettati. Non è tanto la riduzione dei tempi di percorrenza
quello che interessa ai pendolari, ma sono le condizioni di viaggio
e la puntualità. Per quanto riguarda gli spostamenti interni alla
regione, in autobus, in pullman e anche in treno, i presupposti ci
sono già, bisogna rinforzare l'azione.
Il secondo obiettivo importante del piano è l'integrazione
funzionale dei servizi su gomma con quelli su ferro: qui siamo
assolutamente in alto mare, perché i servizi non dialogano e,
invece di essere integrati, sono concorrenziali e sono percepiti in
quanto tali, sembra che utilizzare una modalità di trasporto faccia
escludere assolutamente l'altra. Non ho le competenze tecniche per
affermare che l'integrazione fra il treno nella Valle centrale e i
pullman nelle valli laterali possa essere la soluzione che soddisfa
tutte le esigenze, ma di certo dobbiamo constatare che
l'integrazione treno-gomma non è mai stata sperimentata.
Il terzo aspetto è l'integrazione tariffaria come elemento di
attrazione del servizio, di semplificazione, che favorirebbe
l'utilizzo di tutti i mezzi di trasporto. Adesso chi fa
l'abbonamento al treno esclude il pullman e viceversa, mentre con
orari diversificati e complementari gli utenti potrebbero trovare
corse in orari che fanno al caso loro e non dovrebbero preoccuparsi
di biglietti o abbonamenti diversi. Cosa è stato fatto e cosa si
pensa di fare in proposito? Se n'è parlato in commissione,
l'Assessore ci ha detto che il problema si pone per chi prosegue
oltre Ivrea, e possiamo anche capire, ma possiamo immaginare che si
possano fare delle convenzioni e poi questa non è una ragione per
non procedere almeno all'integrazione all'interno della
regione.
Una riflessione ancora sull'Aosta-Pré-Saint-Didier. A breve
avremo due appuntamenti elettorali importanti, come sappiamo,
quando ci sono le elezioni, bisogna redigere quegli strumenti che
si chiamano programmi. Sono strumenti che possono lasciare libero
corso alla fantasia e diventare libri dei sogni, ma in gran parte
sono strumenti caratterizzati da una buona dose di pragmaticità e
di realismo. Sono andata a rivedere il programma elettorale di
questa maggioranza, che sui trasporti presenta il capitolo più
lungo con un ampio paragrafo sulla ferrovia, e qui devo dire che
siamo a livello di libro dei sogni. Vi si parla di acquisizione di
strumenti necessari per interloquire con efficacia con Trenitalia e
migliorare la qualità del servizio, vi si parla di svecchiamento
del parco rotabile con l'acquisto di mezzi diversificati per le due
tratte Aosta-Pré-Saint-Didier e Aosta-Chivasso, vi si parla di
acquisire la proprietà della linea Aosta-Pré-Saint-Didier, in modo
da valorizzarla anche per un uso turistico sul modello niente meno
che della Merano-Malles, citato nel programma di legislatura.
Questa vituperata Merano-Malles - che sembra quanto meno attinente
con la nostra tratta ferroviaria, adesso la maggioranza ci dice che
la Merano-Malles è tutta un'altra cosa...e che sembra ormai
diventata esemplare solo per noi dell'opposizione, che ancora
facciamo riferimento a questo esempio - è citata quale modello nel
programma di legislatura di questa maggioranza; c'è da chiedersi
dov'è la coerenza, ma non solo.
Il piano di bacino di traffico approvato due anni fa contempla
nel dettaglio lo sviluppo della linea ferroviaria
Aosta-Pré-Saint-Didier, andando ad individuare interventi
strategici per il miglioramento del trasporto ferroviario in Alta
Valle e l'aumento del suo utilizzo. Il rapporto della IV
Commissione che, da come sta andando il dibattito sembra che
nessuno abbia più scritto...il rapporto sulla possibile chiusura
dell'Aosta-Pré-Saint-Didier, quel rapporto invece afferma con
nonchalance
che vi sono notevoli difficoltà a mantenere un
servizio che non ha un rapporto sostenibile costi-benefici che
l'offerta di trasporto su gomma oggi presente sarebbe in grado di
assorbire, eventualmente con un minimo potenziamento, tutta
l'utenza servita dal treno riducendo al minimo i disagi per i
viaggiatori, ma se questa non è una sentenza di morte, non so in
che altro modo interpretarla!
Dicevo, riducendo al minimo i disagi per i viaggiatori, ma
allora perché mai tanti viaggiatori (700 mi pare) nonostante tutto
continuano a prendere il treno se il pullman vedrebbe ridotti al
minimo i loro disagi? Perché, potendo scegliere fra il treno e il
pullman, il viaggiatore sceglie il treno, perché è più
confortevole, più sicuro e perché in zone di montagna come la
nostra dove nevica dà più garanzie...non in modo assoluto specie
con il materiale rotabile di cui disponiamo, ma questo è un altro
discorso... Sarebbe ragionevole il mantenimento di una linea
ferroviaria che percorre l'asse centrale della vallata integrata
con il trasporto su gomma per le vallate laterali e per le località
poste più in alto. È uno spreco la compresenza di corse parallele e
alla stessa ora su ferro e su gomma nella Valle centrale;
certamente la ferrovia necessita di essere migliorata con
interventi che, come ci è stato ricordato, possono essere previsti
a medio e a lungo termine. Nessuno immagina che con un tocco di
bacchetta magica la ferrovia si trasformi nella Merano-Malles, ma
pensare di chiudere, perché la risoluzione di maggioranza nemmeno
non lo esclude affatto, una linea ferroviaria storica bella come
l'Aosta-Pré-Saint-Didier, con le sue stazioni e i suoi caselli, per
la realizzazione dei quali è stata fatta una ricerca architettonica
che lascia affascinati, nonostante fosse una linea progettata per
servire la miniera di La Thuile e la Cogne... Il treno ha un
fascino che va oltre la necessità di spostarsi da un luogo
all'altro: dal punto di vista turistico, rappresenta il mezzo
ideale per esplorare il paesaggio da una prospettiva diversa e più
godibile; abbinato all'escursionismo, al
trekking
, al
cicloturismo, rappresenta un'opportunità di sviluppo per le
località che, pur non avendo le caratteristiche delle grandi
stazioni di grido, offrono però spunti di richiamo come i borghi, i
castelli, gli etnomusei, le particolarità enogastronomiche. Sono
tutte risorse che molti territori alpini analoghi al nostro hanno
saputo sfruttare con successo. In Valle d'Aosta evidentemente non
ci si crede, al di là della crisi e della riduzione della
disponibilità finanziaria...e palesemente non ci credeva neanche la
maggioranza quando ha scritto nel suo programma di legislatura di
voler valorizzare l'Aosta-Pré-Saint-Didier anche per un uso
turistico se oggi non risponde in modo chiaro alla petizione
prendendo impegni precisi: questo vale per
l'Aosta-Pré-Saint-Didier, ma vale anche per l'intero sistema di
trasporto valdostano.
Si dà atto che dalle ore 18,35 assume la presidenza il
Vicepresidente André Lanièce.
Presidente
- Se nessun altro chiede la parola, dichiaro
chiusa la discussione generale.
La parola all'Assessore al turismo, sport, commercio e
trasporti, Marguerettaz.
Marguerettaz (UV)
- Intanto voglio ringraziare tutti gli
intervenuti, perché mi pare che in un clima pacato, anche con le
opinioni diverse, si stia cercando di fare il punto della
situazione.
Una premessa, prima non l'ho fatta, ma abbiamo la possibilità di
verificare il trasporto pubblico in generale in Italia, perché
avete preso come
benchmark
l'Italia e l'Europa. Ieri su
La Repubblica
c'era un approfondimento: "Pendolari, una vita
in serie B", con sottotitolo "Regioni assenti, treni vecchi, pochi
soldi, così ogni giorno i pendolari al macello". Dire che in Valle
d'Aosta ci sono dei problemi è dire una cosa giusta, se si dice che
la Valle d'Aosta ha un
benchmark
inferiore a quello delle
altre Regioni, si fa un grande torto, perché non è così. E non è
così perché non è un merito di questo Governo, ma nel tempo
l'Amministrazione regionale ha cercato quasi la soluzione
individuale del problema. Voglio ricordare che tutti coloro che
hanno più di 65 anni viaggiano gratis sui pullman, sul treno, sul
trasporto a fune che ha funzione di trasporto pubblico locale.
Ricordo che l'Amministrazione regionale interviene in modo
importante su tutti gli abbonamenti per gli studenti, su tutti i
collegamenti universitari c'è un contributo neanche immaginabile
nelle altre regioni! Abbiamo un servizio di trasporto per i
disabili che va a prenderli a casa e li porta sul posto di lavoro!
Non so se voi avete coscienza di un servizio nell'ambito del
trasporto simile al nostro! Dopodiché concordo con voi che ci sono
dei problemi e che bisogna risolverli, ma immaginare che si
concluda la discussione dicendo che il problema dei trasporti non è
sentito da questa Amministrazione, non facciamo onore alle cose che
vengono fatte. A volte bisogna ricordarlo ai nostri cittadini,
perché posso capire che il singolo veda il suo problema, ma nel
complesso riconosciamo che questa Regione sta facendo degli sforzi
che non sono pochi. E cosa dire di Allô Nuit e di Allô Bus?
Ricordate tutti le trasmissioni dove viene criticata la Valle
d'Aosta, ricordo a tutti che una nota trasmissione su Allô Nuit ci
ha portato come esempio, noi tutti abbiamo considerato questo
servizio, ma quale altra Regione! E voi dite che ci si comporta
come matrigna o patrigno nei confronti dei nostri cittadini? Ma non
scherziamo! Credo che alla fine ci sono i problemi, ma mettiamo in
evidenza le cose che vengono fatte bene: abbiamo dei servizi
innovativi che nessuno ha! Nelle zone scarsamente popolate su Allô
Bus andiamo a prendere le persone quasi davanti a casa, abbiamo un
servizio puntuale in tutte le fermate. È un servizio straordinario,
ma non è un servizio che costa poco, perché la morfologia della
regione la conoscete meglio di me! Ecco perché questo cappello
amerei che qualcuno lo facesse, perché della discussione, fatto
cento, posso capire che c'è 10 o 20 di problema, ma l'80 di quello
che funziona non lo si menziona!
Cerco di dare qualche risposta. Sicuramente il Piano di bacino
di traffico va nella direzione di agevolare il trasporto pubblico.
Quando lo studio Russo ha preso i dati dell'Aosta-Pré-Saint-Didier,
ha preso dei dati che non sono attuali, c'era un'utenza di 230
persone al giorno, meno di 500 andata e ritorno. L'analisi più
recente non ne porta mille, ne dà 330, con un aumento di 100
persone; allora, quando qualcuno mi dice che l'utenza sta
aumentando, lo studio valuta come potenzialità massima una cifra
che è il doppio dell'attuale: dice 750 massimo. Lo studio ha voluto
mettere in evidenza quelle che possono essere le potenzialità.
Nessuno rinnega il fatto che nel programma ci sia la Merano-Malles,
ma vede, collega Morelli, nell'ambito del trasporto tutti sono
competenti, anche perché sono tutti utenti, quindi posso capire che
uno dica la sua, ma non è così scontato, né banale e ci avvaliamo
di esperti per fare questi ragionamenti. Lo studio ha detto:
"per raggiungere delle cifre significative, bisogna avere
un'utenza giornaliera, due sono i livelli: di 5.000 o 7.000
persone"
. Siccome abbiamo potuto approfondire la Merano-Malles,
fatemi questo calcolo; per la Merano-Malles danno dei dati di
2.000.000 di passaggi all'anno, questo vuol dire 7.000 al giorno e
voi siete nella condizione di paragonare i 7.000 con gli attuali
600? È uno a dieci, con una particolarità che lo studio ha fatto
emergere: la popolazione è tre volte la nostra e le presenze
turistiche sono decisamente superiori alle nostre, ma non sono
superiori, perché c'è la Merano-Malles, perché, se qualcuno si
prende la briga di andare a vedere le presenze, da quando è entrata
in funzione la Merano-Malles, le presenze sono stabili e, terminato
questo Consiglio, le darò tutte le elaborazioni che abbiamo fatto
prendendole dall'annuario statistico del Sud Tirolo. Sicuramente la
Merano-Malles è un'ottima soluzione, ma - ripeto - 2.000.000 di
passaggi con un territorio diverso, una popolazione diversa ed una
pista ciclabile vicino, ovvero parallela che alimenta un
interscambio.
Quando lo studio Russo ha fatto delle valutazioni, non entro nel
merito, ma posso essere d'accordo con voi che le valutazioni per
l'intervento sono importanti, alte, elevate per il rifacimento
della tratta, ma non è stato più prudente quando ha parlato della
riconversione, perché, se leggete lo studio Russo, i costi per
risistemare la linea a livello ferroviario, piuttosto che la
sistemazione per farne una pista dove c'è la coesistenza di una
pista ciclabile e di un trasporto alternativo elettrico sono
simili. Allora il risultato dello studio Russo è stato messo a
disposizione e, da questo punto di vista, abbiamo rappresentato le
due soluzioni. Non le abbiamo sposate in modo definitivo, non
abbiamo detto: "adesso partiamo nel fare la pista ciclabile", che
voglio precisare era una pista ciclabile con la coesistenza di un
trasporto alternativo, ma - ripeto - lo studio Russo non è il
Verbo, ma è un risultato. Qualcuno di voi potrebbe dire: "Russo se
l'è sognata di notte!", ma non è così, perché Russo ha preso delle
situazioni che stanno dando dei risultati interessanti: mi
riferisco a Sanremo, alla pista ciclabile, dove è vero che è tutto
diverso, ma la riconversione della ferrovia in pista ciclabile è
stato un elemento di sviluppo e ha dato dei risultati.
Sempre sull'analisi dell'Aosta-Pré-Saint-Didier noi abbiamo non
da oggi, da sempre, 12 andata e ritorno con la ferrovia e 15 andata
e ritorno con il pullman, l'utenza si concentra nelle prime ore del
mattino con gli studenti. Allora quando la collega Morelli mi
chiede:
"come mai prendono il treno e non prendono
l'autobus?"
, è per il semplice fatto che il biglietto del treno
costa il 40 percento in meno, perché il 40 percento viene messo
dalla Regione. Il costo della corsa singola è identico, per
l'abbonamento, quindi quelli che prendono il treno sono sempre
abbonati, perché i biglietti singoli sono risibili: il 40 percento
viene pagato dalla Regione e di questi tempi capisce che un
abbonamento di 50 euro se il 40 percento lo paga la Regione, sono
20 euro e 20 euro non fanno schifo a nessuno! Le ho spiegato quindi
il perché: perché i tempi di percorrenza sono identici, ci si mette
50 minuti! E anche lì se si dice: "se si fanno gli investimenti, si
riduce il tempo di percorrenza", non è vero, perché il tempo di
percorrenza è quello! Ecco perché nella nostra risoluzione
prendiamo atto che non abbiamo avuto il trasferimento, può darsi
che ci siano delle soluzioni che andranno a modificare la
situazione attuale, se cambieranno le condizioni sulla sicurezza
delle gallerie e quant'altro, quindi non siamo nella condizione di
fare degli investimenti in questo senso, ma, finché non avremo gli
strumenti per decidere, cerchiamo di mantenere un servizio
sostenibile. Vi avevo fatto vedere in commissione che Trenitalia
per le due fermate, Aosta Istituto e Viale Europa, ci aveva chiesto
all'anno 700.000 euro, perché sennò tutto sembra appiattito nel
dire: "se volete, potete". Ci sono delle situazioni dove il
bilancio non è una cosa da poco.
Cercando di dare delle risposte, il collega Chatrian dice che
non è solo il tempo, ma anche l'affidabilità di una linea: è quello
che è venuta a dirci Trenitalia. Trenitalia con la modifica degli
orari ha aumentato bellamente il tempo di percorrenza di 10-15
minuti sulla corsa a Torino e dice che lo fanno perché così sono
affidabili. Voi avete visto cosa è successo in queste ultime
settimane: un disastro! Ancora oggi un'ora e mezzo di ritardo, e
perché questo? Perché con la linea a binario unico, essendoci il
nodo di Chivasso, tutte le turbolenze che ci sono in Lombardia e in
Piemonte hanno dei riverberi sulla nostra linea, che non ha una
valvola di sfogo essendo un binario unico, quindi oggi, anche se
sulla nostra linea non è successo niente, i treni sono in ritardo
di un'ora e mezzo. Ci sono genitori di amici che mi mandano delle
mail
e dicono:
"è un disastro!"
, ma non è un disastro
perché c'è un Assessore incompetente, perché c'è una struttura che
non funziona. Per risolvere la situazione ci vogliono quegli
investimenti che avete detto che sono enormi, ma sono quelli che
possono permettere alla linea di avere quella elasticità! Fintanto
che ci sarà una linea così, non riusciremo a garantire un servizio
stabile. Quando abbiamo chiesto delle linee più veloci, ci hanno
detto:
"noi possiamo farlo, ma dovete togliere dei treni,
perché, essendoci tanti treni, c'è un ingombro e ci sono tutte le
fermate obbligatorie per fare i raddoppi"
:
ecco qual è
il discorso.
Anche sul ragionamento che è stato fatto, cambio dei locomotori,
non è che mi invento il cambio del locomotore, lei ha ragione, ma
il cambio dei locomotori è stato proposto da Trenitalia ed erano
d'accordo anche i sindacati; poi hanno fatto la sperimentazione e
hanno visto che non funzionava, ma non che uno fa delle proposte,
noi non siamo i gestori, noi siamo dalla parte dell'utenza! Ecco
perché io credo, a nome di tutti voi, mi schiero dalla parte
dell'utenza, perché chi ha le competenze è Trenitalia e ci
lamentiamo del fatto che il servizio non funziona! Non è per
demagogia o per delle scelte elettorali!
Così come il discorso dei bimodali, noi non abbiamo deriso
nessuno, ho solo detto quello che lei ribadisce: che i bimodali
hanno il problema che è rappresentato dal fatto che non sono
omologati. Il collega Caveri, che ringrazio per il suo intervento,
da sempre dice:
"guardate che in Francia ci sono i bimodali"
e anche a lui ho detto: guarda che però i bimodali, per un'attività
di protezionismo e di monopolio del gruppo Ferrovie dello Stato,
non sono omologati. Vi è quindi quel passaggio da fare attraverso
l'
Authority
, che sempre dipende dalle Ferrovie dello
Stato...e ti faranno trovare lungo per l'omologazione. Capito
allora che l'elettrificazione ha tutti i limiti che sono stati
detti, ecco la soluzione dei bimodali. Ma se voi avete avuto modo
di leggere la documentazione che vi ho dato, è addirittura
Trenitalia a dirlo:
"se non sarà possibile fare
un'elettrificazione velocemente, è verosimile che si possa andare
sui treni bifuel"
.
Ancora una cosa sul treno di Caselle e sul collegamento con
Caselle, il collegamento con Caselle aveva un costo annuo di
300.000 euro, mediamente c'erano tre persone ogni corsa. Voi capite
che un servizio del genere con le limitazioni subite probabilmente
è da ripensare. Allora quando il collega Donzel mi parla della
risoluzione e dice:
"ipotizzare soluzioni innovative per
garantire collegamenti ad hoc con i principali aeroporti prossimi
alla regione..."
, vuol dire che con dei fondi nazionali per tre
anni abbiamo a disposizione 200.000-300.000 euro per fare delle
convenzioni con tutti i noleggiatori e dare un servizio all'interno
di un processo informatizzato. Le procedure stanno partendo adesso,
quindi vengo qua per dirle che parte un processo dove con tutti
coloro che danno un servizio - andiamo nella direzione del turismo
- ci sarà una convenzione con dei soldi dello Stato per dare una
risposta a coloro che si recano a Caselle e a Malpensa e anche per
il
low cost
ad Orio al Serio. Era solo una precisazione, poi
avremo modo di confrontarci.
Presidente
- La parola al Presidente della Regione,
Rollandin.
Rollandin (UV)
- Grazie Presidente.
Solo due brevissime considerazioni finali. Ho ascoltato questo
dibattito, che è stato fortemente voluto da tutti per fare il punto
sui trasporti. Cominciando dalla ferrovia, stamani abbiamo iniziato
con le spiegazioni del collega Cerise su cosa succede nelle
ferrovie e abbiamo finito stasera dicendo che - da altre parti
guardano con aspettativa i trasporti merci - qui non si trasportano
nemmeno i passeggeri. Chi ha seguito questo dibattito all'esterno
credo che concluda nel modo seguente: oggi abbiamo un trasporto
difficile, non vediamo una soluzione prossima per la ferrovia, e
chi lo dice racconta qualcosa di impossibile: primo perché non c'è
un progetto alternativo di una ferrovia vera che possa avere delle
velocità ammissibili con i raccordi con Roma e Milano, c'è solo
Torino, ma questo è l'aspetto più delicato. Quando avevamo
previsto...e il documento aveva solo previsto il discorso
dell'Aosta-Martigny, il senso era che, se non c'è uno sbocco, il
discorso ferroviario fino ad Aosta non verrà mai preso in seria
considerazione e, essendo un periodo di crisi, l'investimento per
una tratta ferroviaria come quella interessata, tenendo conto delle
difficoltà della zona di Montjovet...non ci saranno a tempi brevi
soluzioni valide.
Quali sono le possibilità? Si è detto del bimodale, voglio
ricordare che per il bimodale abbiamo lottato fino ad ieri con un
emendamento presentato da Fosson per la legge di stabilità, che
prevedeva il riutilizzo di fondi che erano stati tolti, tenendo
conto che a livello di CIPE erano stati stralciati per
riutilizzarli e per il riutilizzo era stato fatto il 22 novembre un
emendamento, che purtroppo non è stato accolto. Questo aspetto
quindi fino ad ieri lo abbiamo seguito, per dire quanto doveva
essere importante, ma non è stato sostenuto, non so ancora da chi,
lo dico per correttezza, non accuso nessuno, dico solo che questo
non è stato...a parte l'impegno dei due relatori e di Fosson, non è
passato. Questa è la situazione ad oggi, quindi l'investimento che
a livello di bimodale poteva dare una soluzione trova una ulteriore
difficoltà.
Sulle soluzioni che qui sono state ricordate voglio sottolineare
un aspetto. A livello nazionale ci sono due cancrene aperte: la
sanità e i trasporti. La difficoltà di dialogo con questo Governo è
stata che né sulla sanità, né sul trasporto sono state date
risposte. Progressivamente quello che era il fondo per i trasporti
a livello nazionale è stato per le Regioni progressivamente tolto.
I servizi in Piemonte non sono ridotti, sono tolti, non ci sono più
servizi e quelli che ci sono non sono pagati, per cui a poco a poco
andranno ad eliminazione diretta. Altro che servizi! Servizi
locali, trasporto pubblico locale, praticamente andrà a morire non
solo in Piemonte, in tutte le regioni; per la Liguria è la stessa
cosa, non paga più, perché non ha soldi per il trasporto pubblico
locale! Abbiamo parlato qui del bilancio, ma se guardiamo quelli
che sono ancora i finanziamenti per il trasporto pubblico a livello
locale...abbiamo appena fatto un appalto per il trasporto pubblico
locale oltretutto, riorganizzando il sistema, rivedendo il servizio
per le valli, continua ad esserci e ad essere pagato, quindi, pur
con tutte le difficoltà, è un servizio che dovrà essere calibrato,
ma questo c'è per tutto il territorio.
Vi è poi la difficoltà...e chiudo sul discorso dell'aeroporto,
qui è stato detto molto e bene dai colleghi, quindi non aggiungo se
non un aspetto: nessuno immaginava...perché qui si è partiti con un
discorso: "qui non c'è un piano strategico che dica cosa succederà
per il prossimo periodo e non c'è stato in questi cinque anni in
cui non si è lavorato per...". Per l'aeroporto si è non solo
lavorato, ma si sono fatti i lavori per la pista, che è finita, la
stazione deve essere ultimata e probabilmente riprenderà a breve,
dopo interruzioni legate a fatti reali ed oggettivi. Per il resto
chiaramente l'aeroporto ha le finalità che sono state ricordate e
che hanno la possibilità di implementare un'offerta turistica che
ha uno spazio, perché ci sono richieste, c'è gente che vuole venire
all'aeroporto di Aosta anche da fuori per sostenere questo tipo di
presenza. Riteniamo quindi che sull'aeroporto, al di là di quello
che possiamo dire sul mancato funzionamento di alcuni aspetti,
abbiamo avuto la disgrazia di trovare una difficoltà fin
dall'inizio di avere un gestore che portasse avanti la procedura
richiesta, tant'è che siamo a pluricause contro il gestore. Ci
auguriamo che questo si chiuda in fretta, perché siamo ormai al
redde rationem
.
Vengo all'ultimo aspetto, che non si è accennato - e ringrazio
il collega Lattanzi di averlo detto -: il discorso dell'autostrada.
Prima o poi una piccola riflessione andrà fatta, perché non
dimentichiamo che l'autostrada da Aosta al Tunnel del Monte
Bianco...che voglio ricordarlo a qualcuno che in questa sede ogni
anno ricordava i morti a Morgex, da quel momento, per fortuna,
anche sotto il profilo sicurezza della circolazione sulla statale,
la sicurezza dei trasporti e l'effetto ambientale...se non c'erano
i finanziamenti allora possibili della Regione, l'autostrada non
sarebbe stata fatta. Ad oggi abbiamo il 49 percento di
partecipazione nella società, ma con le privilegiate abbiamo più
del 60 percento e, malgrado questo, abbiamo difficoltà ad ottenere
risultati di altra natura...e, se non ci fosse l'autostrada, vi
immaginate cosa sarebbe oggi il traffico? Anche i pullman se
dovessero passare sulle strade normali, altro che arrivare in
ritardo, non arriverebbero proprio! Stesso discorso per la tratta
fino ad Aosta. Gli interventi fatti finora sui trasporti e
migliorati anche ultimamente quindi si parla di utilizzarli al
meglio per il coordinamento del traffico, ma una riflessione su
come e perché abbiamo spinto affinché ci fosse l'autostrada, che è
l'unica arteria che, con gli svincoli ai due tunnel che si
completeranno, veramente funziona! Per il resto abbiamo delle
grosse difficoltà.
Ritengo che la discussione sia stata utile per far capire quali
sono le difficoltà anche all'esterno, perché spesso sembra che non
ci sia la volontà. Le difficoltà oggettive ci sono, quindi in
particolare per la ferrovia credo si faccia tutto affinché migliori
il servizio attuale, ma la vera soluzione sarà la nuova possibilità
di creare le premesse per un sistema di trasporto ferroviario che
sia una tratta nuova, altrimenti saremo sempre a discutere dei
problemi che oggi abbiamo ricordato, che avevamo ricordato anni fa.
Se qualcuno ha la pazienza di andare a leggere le discussioni sulla
ferrovia che ci sono state in quest'aula, sulla ferrovia come sullo
Statuto, si possono fare dei volumi - non dico di farli, perché non
li leggerebbe nessuno e costano - e riempiono scaffali! L'augurio
che possiamo fare è che - non certo per una questione di parte - ci
sia la buona volontà di dire la verità su quello che si può fare e
su quello che non si può fare, perché non ci sono oggi le capacità
e le possibilità di fare qualcosa che sia nella logica
auspicata.
Presidente
- Il Consiglio prende atto della relazione
della IV Commissione e della petizione.
Il Consiglio
Premesso che:
- in data 18 luglio 2012 è stata presentata alla Presidenza
del Consiglio, ai sensi dell'articolo 36 del Regolamento interno
per il funzionamento del Consiglio, una petizione popolare,
sottoscritta da 3.174 cittadini, per salvare la ferrovia Aosta -
Pré-Saint-Didier;
- a norma del suddetto articolo 36, l'Ufficio di Presidenza,
con deliberazione n. 97/2012 del 23 luglio 2012, nel decidere sulla
ricevibilità ed ammissibilità della petizione, ne ha avviato
l'istruttoria con richiesta di informazioni al Presidente della
Regione, in quanto legale rappresentante della Regione,
all'Assessore al turismo, sport, commercio e trasporti, in quanto
competente in materia di servizi pubblici di trasporto ferroviario,
e alla Commissione consiliare competente "Sviluppo
economico";
- l'Assessore al turismo, sport, commercio e trasporti, con
lettera in data 16 agosto 2012, prot. n. 13303/SAF, di cui si
allega copia, ha trasmesso un rapporto sull'argomento in
oggetto;
- il Presidente della IV Commissione consiliare permanente
"Sviluppo economico", con lettera in data 11 dicembre 2012, prot.
n. 9094, ha comunicato alla Presidenza del Consiglio le risultanze
degli approfondimenti svolti;
- ai sensi del quarto comma dell'articolo 36 del Regolamento
interno.
Considerato che:
- il Consiglio regionale, come comunicato nel corso
dell'adunanza consiliare del 26 luglio 2012, oggetto n. 2565/XIII,
ha ritenuto opportuno dedicare una delle sedute autunnali ad un
confronto politico sulla tematica dei trasporti in Valle d'Aosta,
affidando alla IV Commissione consiliare permanente l'incombenza di
approfondirne la tematica;
- la IV Commissione consiliare permanente, nella riunione in
data 10 dicembre 2012, ha ultimato l'approfondimento sulla tematica
dei trasporti in Valle d'Aosta, che si è svolto in tre diversi
momenti, nel corso dei quali sono stati affrontati i temi del
trasporto pubblico locale, dell'aeroporto regionale e dei trasporti
ferroviari, alla presenza dell'Assessore ai trasporti, delle sue
strutture e dei vari soggetti coinvolti;
- la Commissione, al termine dei lavori, ha predisposto ed
approvato una propria relazione;
- il Presidente della Commissione, con nota in data 10
dicembre 2012, prot. n. 9075, ha trasmesso alla Presidenza del
Consiglio la relazione di cui trattasi, con la richiesta, in
accordo con l'Assessore ai trasporti e in ottemperanza di quanto
convenuto nel corso dell'adunanza consiliare del 26 luglio 2012, di
iscrizione all'ordine del giorno dell'adunanza consiliare del 19 e
20 dicembre 2012;
Prende atto
della petizione e della documentazione ad essa relativa
nonché della sottoriportata relazione della IV Commissione sulla
tematica dei trasporti in Valle d'Aosta.
Allegati
(omissis)
Presidente
- Sulla relazione della IV Commissione sono
state presentate una risoluzione da parte dei Capigruppo di
maggioranza e una risoluzione da parte dei gruppi PD e ALPE. Per
accordo di entrambi, le due risoluzioni si intendono già
illustrate, quindi dichiaro aperta la discussione sulla risoluzione
presentata dalla maggioranza. Se nessuno chiede di parlare, pongo
in votazione la risoluzione della maggioranza, che recita:
Risoluzione
Il Consiglio regionale della Valle d'Aosta/Vallée
d'Aoste,
Tenuto conto del dibattito sviluppatosi in Consiglio
regionale sul terra dei trasporti;
Preso atto della Relazione della IV Commissione consiliare
permanente in merito alla petizione per salvare la ferrovia
Aosta-Pré-Saint Didier;
Preso atto della Relazione della IV Commissione consiliare
permanente sulla tematica dei trasporti in Valle d'Aosta;
Ribadito che il settore dei trasporti è strategico per il
territorio valdostano e che in tale ambito vengono erogati servizi
che gravano annualmente sul bilancio regionale per oltre 50 milioni
di euro;
Tenuto conto del costante e continuo confronto che la Regione
mette in atto con tutti gli attori coinvolti, quali gli utenti, le
associazioni dei consumatori, le 00.SS. e i gestori dei
servizi;
Preso atto che, nonostante l'impegno da sempre assicurato
dall'Amministrazione regionale, i trasporti sono influenzati anche
da fattori esterni al di fuori del controllo e delle competenze
della Valle d'Aosta;
Ricordato che la programmazione per quanto riguarda il
Trasporto Ferroviario e il Trasporto Aereo è stata nel tempo
oggetto di studi e approfondimenti che hanno comportato la
sottoscrizione di appositi Accordi di Programma con lo Stato, con
le Ferrovie dello Stato e con Enac;
Ricordato che i Governi regionali, da sempre nell'ambito
degli incontri con i Governi dello Stato Italiano, hanno richiesto
interventi strutturali specifici per assicurare alla nostra Regione
dei collegamenti efficienti con la rete dei trasporti nazionali e
internazionali;
Considerato che i tagli finanziari alle Regioni a Statuto
Speciale e in particolare alla Valle d'Aosta, impongono uno sforzo
per razionalizzare i servizi al fine di poter assicurare la
continuità dei collegamenti anche nelle zone di montagna, meno
popolate e a rischio di abbandono;
impegna
il Governo regionale sui seguenti argomenti:
Trasporto Pubblico Locale
- proseguire il lavoro di monitoraggio avviato con la fase
organizzativa sia con i gestori del servizio, sia in
contraddittorio con l'utenza servita, al fine di razionalizzare
ulteriormente i programmi di esercizio, sempre nell'ambito del
contenimento della spesa complessiva;
- sensibilizzare i vari attori coinvolti (scuole, pubbliche
amministrazioni, ecc.) nel definire programmazioni funzionali e
orari omogenei per giungere ad un uso del trasporto pubblico più
razionale ed efficace, anche ipotizzando la compartecipazione
economica dei richiedenti;
- ipotizzare soluzioni innovative per garantire collegamenti
ad hoc con i principali aeroporti prossimi alla Regione, mediante
convenzioni con gli operatori del trasporto finalizzate
all'abbattimento degli attuali ingenti costi di trasferimento in
capo agli utenti.
Trasporto Ferroviario
- proseguire le attività al fine di poter utilizzare i fondi
statali della legge finanziaria e dei PAR FAS per l'acquisto di
Treni bimodali che permetteranno sia di rinnovare il parco del
materiale rotabile, che oggi risulta obsoleto e incapace di
svolgere un adeguato servizio su una tratta di montagna
caratterizzata anche da basse temperature e precipitazioni nevose
oltre a importanti pendenze e raggi di curvatura ridotti, sia di
risolvere il problema della rottura di carico che penalizza
l'utenza valdostana; la proprietà dei treni in capo alla Regione
consentirebbe inoltre lo svolgimento di un vero appalto per
l'assegnazione del servizio;
- proseguire e intensificare l'azione per ottenere dallo
Stato la piena attuazione del D.Lgs. 194/2010, con la
sottoscrizione degli Accordi di Programma in cui vengano definiti,
partendo dagli studi e dalla programmazione già disponibili
(eventualmente da aggiornarsi), gli investimenti necessari per
l'adeguamento della linea, senza i quali sarebbe insostenibile e
non avrebbe alcun senso acquisire le competenze;
- definire, nelle more del trasferimento delle competenze,
con RFI e Trenitalia un protocollo per individuare gli interventi
urgenti e indifferibili e le migliori modalità di gestione, ivi
compresa la conciliazione con le Associazioni dei Consumatori. Per
quanto riguarda la revisione degli orari, si fa riferimento al
tavolo individuato in occasione dell'incontro dell'11 dicembre 2012
con sindacati, consumatori e Ferrovie dello Stato;
- in attesa del trasferimento della tratta
Aosta/Pré-Saint-Didier, interagire con le società del gruppo FS
affinché continuino ad erogare un servizio ferroviario accettabile,
in uno scenario che attualmente non consente alla Regione di
investire sulla tratta e nel quale non si possono escludere novità
sul fronte delle norme di sicurezza per le gallerie.
Aeroporto
- seguire l'iter degli OSP (oneri di servizio pubblico) del
volo Aosta Roma in modo da garantire la riattivazione del
collegamento nel 2013;
- attivare tutte le azioni necessarie per una pronta ripresa
dei lavori relativi al nuovo terminal aeroportuale, ultimamente
riconsegnati alla ditta aggiudicataria, dopo un lungo periodo di
sospensione anche a causa del rinvenimento di materiale inquinante
durante gli scavi;
- definire il contenzioso con AVDA al fine di poter
finalmente avviare, in presenza di un gestore affidabile, i
programmi e le azioni necessarie per conseguire i risultati
stabiliti nel Master plan;
- riavviare, chiarito il contenzioso sulla gestione, le
verifiche per ultimare l'infrastrutturazione dello scalo, con la
rilocalizzazione e la valorizzazione delle attività degli aeroclub,
attraverso l'individuazione di una nuova e idonea sede in località
La Maladière;
- una volta risolti i contenziosi giudiziari, riprendere i
contatti con i numerosi tour operator dei mercati stranieri che
oggi sono particolarmente presenti in Valle d'Aosta (Russia,
Inghilterra e Scandinavia) e ridare forza anche alle altre linee
strategiche del piano di marketing aeroportuale redatto dal prof.
Jarach dell'Università Bocconi di Milano.
F.to: Empereur - Lattanzi - Lavoyer - Salzone
Consiglieri presenti e votanti: 33
Favorevoli: 26
Contrari: 7
Il Consiglio approva.
Presidente
- Pongo in votazione la risoluzione presentata
dai gruppi PD e ALPE, che recita:
Risoluzione
Il Consiglio regionale della Valle d'Aosta/Vallée
d'Aoste
Premesso che nel corso di questa legislatura il tema dei
trasporti è stato costantemente all'ordine del giorno, attraverso
interrogazioni, interpellanze, mozioni, che hanno evidenziato
criticità in tutti i settori, rendendo palese l'inadeguatezza
sostanziale del sistema dei trasporti in Valle;
Constatato che in modo particolare il trasporto ferroviario
non correttamente integrato con le altre modalità rischia, per
carenza di investimenti e di programmazione, un declino
irreversibile con grave danno alle possibilità future di uno
sviluppo sostenibile della Regione;
Nel ricordare:
- che il trasporto ferroviario, a maggior ragione quello
riferito alle località periferiche, è un servizio collettivo
indispensabile per un numero crescente di cittadini, in particolare
per lavoratori e studenti,
- che è necessario sviluppare una rete organizzata e
complementare tra il trasporto collettivo su gomma e quello
ferroviario per collegare la vallata centrale e quelle laterali con
una programmazione di orari, percorsi e con una unitaria e coerente
tariffazione,
- che il turismo è un motore dell'economia valdostana e il
suo corretto sviluppo è strettamente legato alle possibilità per
gli ospiti di raggiungere facilmente le nostre località anche
grazie ai trasporti collettivi,
- che la recente assemblea dell'ADAVA ha espresso le
preoccupazioni della categoria verso il sistema valdostano dei
trasporti segnalandolo come una delle principali carenze
strutturali per lo sviluppo del settore turistico;
Sottolineato che la proprietà dell'infrastruttura della
tratta Aosta-Pré-Saint-Didier è di R.F.I., che il servizio è
esercitato da Trenitalia e che sul futuro di questa linea sono
stati fatti degli approfondimenti, ma come dice la relazione sulla
tematica dei trasporti in Valle d'Aosta "La discussione e il
confronto rimangono aperti"; e considerato che la XIII legislatura
di questa Assemblea avrà termine tra meno di quattro mesi e che
l'anno nuovo vedrà l'insediamento di un nuovo governo nazionale e
non è opportuno fare oggi scelte settoriali e unilaterali che
possono condizionare pesantemente l'attività politica ed
amministrativa della prossima legislatura;
Ritenendo però indispensabile ripensare il sistema di
trasporto collettivo pubblico in modo integrato, e che, in questo
contesto, va considerato il ruolo essenziale della tratta
ferroviaria Aosta-Pré-Saint-Didier;
Impegna
il Presidente della Regione:
- a salvaguardare la funzionalità della tratta ferroviaria
Aosta-Pré-Saint-Didier;
- a rilanciare con vigore la trattativa per il trasferimento
delle competenze sulla tratta regionale alla nostra Regione
prevedendo le risorse adeguate al suo funzionamento;
- ad istituire un tavolo di lavoro al fine di individuare
entro il 30 marzo 2013 un percorso programmatico per la prossima
legislatura al fine di realizzare un sistema di trasporto pubblico
integrato e non concorrenziale.
F.to:
Bertin - Chatrian - Cerise - Rigo - Patrizia
Morelli - Carmela Fontana - Donzel
Consiglieri presenti e votanti: 32
Favorevoli: 7
Contrari: 25
Il Consiglio non approva.
