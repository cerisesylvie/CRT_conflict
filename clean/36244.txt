Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.
Personale medico e paramedico



Oggetto del Consiglio n. 492 del 12 marzo 2014 - Resoconto
OGGETTO N. 492/XIV - Approvazione di mozione:
"Predisposizione di sistemi di rilevazione delle presenze/assenze
per tutti i dipendenti dell'Azienda USL della Valle
d'Aosta".
Président
- Pour l'illustration, la parole au collègue
Guichardaz.
Guichardaz (PD-SIN.VDA) -
Grazie Presidente.
Questa mozione non è un doppione dell'interpellanza presentata
nello scorso Consiglio...due Consigli fa, giusto...riprende due
argomenti, certo, ma ribadisce in chiave unitaria - è firmata
infatti da tutti e quattro i gruppi di minoranza - la necessità che
non vi siano lavoratori di serie A e lavoratori di serie B nel
pubblico impiego regionale.
Con questa mozione vogliamo che la Giunta regionale renda
obbligatoria la timbratura alla sola categoria di Dirigenti rimasta
esentata e cioè i Direttori di Struttura complessa dell'azienda USL
della Valle d'Aosta, sempre per semplificare i cosiddetti
"Primari". In più chiediamo che questi professionisti, posti al
vertice delle strutture apicali del nostro sistema sanitario
regionale si attengano alle norme contrattuali, quelle che
prevedono per loro, come per tutti, la pianificazione preventiva
delle attività istituzionali, delle assenze variamente motivate -
ferie, malattie, attività di aggiornamento, eccetera - e dei giorni
dedicati alla libera professione. Si potrà dire che lo prevede il
contratto - come sempre si possono fare questi ragionamenti, e
quindi lo devono fare per forza - ma direi che non è così
automatico.
Le procedure in uso nella nostra USL sono piuttosto rigide per
la truffa, tanto che vediamo fioccare procedimenti disciplinari per
chi non rispetta al minuto la pianificazione delle attività,
addirittura denunce penali per chi non segna la pausa mensa, mentre
vi sono dei Direttori di Struttura complessa che dichiarano una
volta all'anno che il proprio orario di lavoro è dalle ore...alle
ore...e che infilano pure un'oretta alla settimana per il
cosiddetto "braghetto", cioè per quell'attività aggiuntiva,
retribuita 60 euro l'ora, spettante ai colleghi non Direttori di
Struttura complessa. A questo proposito, lo abbiamo già segnalato
la volta scorsa, Signor Assessore, i Direttori di Struttura
Complessa non possono essere retribuiti per attività aggiuntive, in
quanto sono pagati a
forfait
sulla base di obiettivi e non
ad ore, a differenza di tutti gli altri dipendenti. E lei sa bene
che sono pagati a
forfait
anche per le eventuali ore fatte
in più, si chiamano "trattamento retributivo omnicomprensivo".
Ci faccia quindi la cortesia, Assessore, Presidente, prima che
intervenga la Corte dei Conti a risolvere con le modalità e con i
suoi sistemi il problema, di risolvere questa cosa delle attività
aggiuntive pagate ai Direttori di Struttura Complessa. Dicevo che i
Direttori di Struttura Complessa fanno un'autocertificazione
una
tantum
sia per l'orario di lavoro, sia per le attività
aggiuntive di cui ho detto, con la quale comunicano l'articolazione
"di massima" dell'orario di lavoro, ma poiché non sono obbligati a
timbrare, non è dato sapere se effettivamente quella fascia oraria
di presenza autodichiarata e autocertificata corrisponde
all'effettiva presenza presso il posto di lavoro di
assegnazione.
Ora, l'unico modo effettivamente oggettivo per determinare la
presenza o meno in servizio ai fini medico-legali, assicurativi,
infortunistici e previdenziali, che sono le varie fattispecie
indicate anche dall'ARAN e anche - come abbiamo già detto - ai fini
della maturazione del diritto al buono pasto, diritto che si matura
se si lavora per un certo numero di ore sia al mattino, sia al
pomeriggio, è quella adottata da molte ASL italiane e addirittura
consigliata, caldeggiata da alcune Regioni, cioè di disporre la
timbratura anche per i Primari, di imporre per regolamento, per
disposizione interna, la timbratura. Poiché i Direttori di
Struttura Complessa lavorano per obiettivi e non a ore come i
colleghi Dirigenti non Direttori di Struttura Complessa (i quali
hanno un orario minimo di 38 ore settimanali), nel caso fossero
tenuti a timbrare, voglio subito dire che la timbratura di un
Primario non avrebbe alcun valore fiscale, ma servirebbe
semplicemente a capire dove si trova e se si trova al lavoro in
quel momento. Dicevo, nel caso i Direttori di Struttura Complessa
fossero tenuti a timbrare, paradossalmente verrebbe meno il rischio
da parte loro di incappare in una contestazione per truffa
aggravata, falso ideologico, peculato...cito queste fattispecie
perché ho delle sentenze recenti che condannano (sentenza del 2012
che condanna un Primario, in particolare per queste fattispecie,
con le conseguenze anche di immagine che ben conosciamo). Mi
spiego: se il Direttore di Struttura Complessa fosse tenuto a
timbrare, credo che potrebbe venir meno la necessità a quel punto
di pianificare la sua presenza al lavoro, giorno per giorno, come
deve fare ora - diciamo come "dovrebbe" fare - in quanto il
rilevamento automatico delle presenze-assenze certificherebbe in
maniera più che adeguata la sua presenza in servizio; inoltre
servirebbe a collocarlo materialmente in un luogo, dovesse
succedere un incidente, o accadesse qualche fatto per cui è
necessario che l'azienda sappia se il Primario era presente o meno
in servizio.
Esiste un'articolata giurisprudenza e dottrina sul tema della
culpa in vigilando
del Primario che qui non sto ad
approfondire. Anche solo per un banale incidente
in itinere
o in servizio...quanti Primari si spostano con la macchina
dell'Ente o con la propria da una sede all'altra per fare riunioni
o per controllare le proprie Strutture, caso per il quale è
necessaria una testimonianza formale della presenza in
servizio...anche qui, la giurisprudenza è consolidata: la
timbratura fa fede e quindi esclude simulazione o la possibilità di
false dichiarazioni, semplificando notevolmente per l'azienda, per
l'INAIL, per la compagnia assicurativa la fase istruttoria e
probatoria. Insomma, prima che per l'azienda, la timbratura sarebbe
utile, anzi necessaria, per il dipendente, soprattutto per evitare
contenziosi dagli esiti imprevedibili. Peraltro, come già abbiamo
avuto modo di dire due Consigli fa, molti Direttori di Struttura
Complessa già timbrano - e dall'11 febbraio altri 21, a meno che
non tornino indietro sul loro proposito - per i motivi che ho
elencato, ma anche per dimostrare all'azienda e ai propri
sottoposti il carico di lavoro cui sono soggetti. Alcuni Primari
che ho avuto modo di sentire ci hanno incoraggiato - l'ho già detto
la volta scorsa - ad introdurre la timbratura obbligatoria, perché
l'assimilazione al Dirigente che non c'è mai o che fa la libera
professione quando invece dovrebbe essere altrove danneggia
irreversibilmente l'intera categoria dei Direttori di Struttura
Complessa...categoria che - posso testimoniare - spessissimo lavora
oltre il normale tempo di apertura dei servizi.
L'ho già detto, ma voglio ripeterlo, magari non tutti erano
attenti: la Regione autonoma Valle d'Aosta - e il collega Gerandin
mi diceva anche gli Enti locali - ha deliberato l'obbligatorietà
della timbratura per tutti i Dirigenti, quindi compresi anche i
Segretari comunali, con decorrenza, per i Dirigenti regionali, 1°
gennaio 2012, per i motivi che ho detto, ma anche ai fini della
semplificazione delle procedure di computo assenze-presenze. Sulla
delibera di Giunta 3215 del 30 dicembre 2011 si ribadisce che
l'Amministrazione regionale ha in corso un piano per la
semplificazione delle procedure e la relativa automazione ai fini
della riduzione della spesa corrente dei procedimenti di gestione e
liquidazione del trattamento economico del personale...come vedete,
la timbratura produrrebbe anche dei risparmi!
Non voglio farla troppo lunga, non vogliamo nemmeno ripetere ciò
che abbiamo già detto la volta scorsa, ma ci tengo a chiudere
questa fase di presentazione della nostra mozione con una
considerazione, che forse ho già detto, ma che mi sembra possa
essere utile ribadire: visto che un Primario, un Direttore di
Struttura Complessa ha un'articolazione dell'orario di lavoro
flessibile, e poiché non è tenuto contrattualmente ad assicurare un
orario minimo di servizio, per quale motivo dovrebbe mettersi di
traverso rispetto a una buona pratica che lo vedrebbe maggiormente
protetto e garantito e, al tempo stesso, eviterebbe all'azienda
delle grane e dei contenziosi con le assicurazioni e gli utenti?
Grazie.
Président -
Est-ce qu'il y a d'autres requêtes
d'intervention? A demandé la parole le collègue Fabbri.
Fabbri (UVP) -
Merci Madame. Grazie colleghi.
Sinceramente non si capisce perché questa nostra iniziativa
dell'utilizzo di sistemi di rilevamento del tempo di lavoro nella
sanità abbia fatto perdere la calma a persone che, nel loro
esercizio professionale, immagino che siano caratterizzate da
capacità di riflessione nei momenti più difficili e delicati.
Ricordo, a questo proposito, un passaggio di una lettera firmata
da una ventina di Primari dell'Ospedale Parini, in cui, in
sostanza, davano il loro assenso alla proposta che anche oggi
abbiamo riproposto, ma intingendo la penna in una polemica un po'
malevola; anzi, trattandosi di professioni sanitarie, direi
intingendola nel veleno. Leggo:
"Con questa decisione
-
dicono i Primari -
rendendo inutile la discussione di questo
falso problema in Consiglio regionale, liberiamo i Consiglieri, e
in particolare quelli di minoranza, interpellanti, da questo
impegno e li invitiamo ad adoperarsi con proposte costruttive e non
demagogiche per risolvere i reali problemi della sanità valdostana
resi ora particolarmente critici dalla riduzione dei
finanziamenti"
.
Mi spiace, al di là di un tono irrispettoso verso il Consiglio
Valle, che ci stupisce, rilevare come con questa alzata di scudi si
vogliano mescolare due aspetti diversi della questione. Ci pare che
in questo primo anno di legislatura l'opposizione abbia cercato di
occuparsi con serietà dei problemi della sanità su questioni grandi
e piccole a tutela del sistema sanitario, a tutela soprattutto dei
cittadini e anche di chi opera, Primari compresi. Per cui non solo
respingiamo questa provocazione degna di miglior causa per dei
professionisti, ma ribadiamo quanto i nostri intenti fossero
pacatamente espressi, e chi non ha nulla da temere non dovrebbe
certo alterarsi per questa nostra richiesta.
È giusto che ci sia attenzione verso i costi della politica, ma
se tacessimo nel timore di irritare qualche categoria, sia pure
meritevole e di tutto rispetto, questi costi sarebbero non solo
eccessivi, ma anche inutili e ingiustificati. Non è certo stata
finora la nostra strategia, la strategia di questa minoranza, e mi
pare che l'abbiamo sempre dimostrato anche a costo di pestare
qualche callo eccellente, ragione per cui penso che certe asprezze
siano davvero ingiustificate e, anzi, rimossa la polemica, siamo
lieti che i Primari abbiano voluto anticipare il Consiglio nella
decisione che oggi potremo assumere con piena tranquillità e al
solo fine della trasparenza. Circa le finalità di tutela e di
perequazione di questa nostra mozione ne ha già compiutamente e
molto approfonditamente parlato il collega Guichardaz. L'adeguarsi
ad un'ottemperanza non ha assolutamente l'intenzione di limitare la
giusta e indispensabile autonomia che i Responsabili di Struttura
devono avere nello svolgere la loro delicata e complessa funzione,
che è alla base naturalmente del buon funzionamento della sanità;
quindi nulla di limitativo, nulla di voler essere degli occhiuti
ispettori.
Chiediamo dunque di sostenere questa mozione a tutti i nostri
colleghi senza intenti inquisitori, bensì semplicemente per
tutelare queste figure sanitarie non solo nei loro diritti
assicurativi in senso lato nello svolgimento della loro attività
professionale, ma lo vorremmo fare...perché no? anche per fugare
tutti quei dubbi e sospetti e quelle voci che li dipingono alle
volte come una "casta privilegiata". Grazie.
Presidente -
Ci sono altre richieste d'intervento? Ha
chiesto la parola il collega Nogara.
Nogara (UVP) -
Ecco, solo un breve intervento, in
riferimento anche a quanto ha detto il mio collega Fabbri, proprio
perché la lettera dei Primari - che ci è stata inviata alla fine
dello scorso Consiglio - devo dire che mi ha fatto un po' specie,
ecco.
Una cosa che non si capisce è quale sia il problema per un
Direttore di Struttura che ha la possibilità di dimostrare,
timbrando, quanto sia impegnativa la sua funzione e la sua tutela
assicurativa per tutti quei motivi elencati dal Consigliere
Guichardaz nella sua presentazione. E dico questo perché anche la
mia esperienza lavorativa ha dimostrato...lavoravo in stazione
forestale, dove da non molto tempo si timbra...oppure quando
lavoravo qui, in Amministrazione regionale, dove si è cominciato a
timbrare nel 2012...proprio da queste situazioni si è capito quanto
tempo si passa sul posto di lavoro.
Un passaggio che comunque mi ha anche un po' stupito in questa
lettera è stato quello in cui si è riferito che i Direttori di
Struttura Complessa hanno responsabilità organizzativa, gestionale
e clinico-professionale propria e di tutto il personale operante
nella Struttura diretta, e rispondono alla Direzione strategica per
obiettivi e risultati, indipendentemente dal tempo di presenza in
servizio. Questo mi fa un po' strano, perché io penso che un
Direttore di Struttura, se non è presente sul servizio, un gran
lavoro o, diciamo, una grande organizzazione non riesce a
farla.
Io vorrei rassicurare questi Primari che hanno firmato, perché
noi abbiamo dimostrato, e l'abbiamo dimostrato proprio anche in
questo Consiglio regionale...perché ci consigliano di guardare le
criticità della sanità... Noi, sulle criticità della sanità - e
tutti questi che hanno firmato le conoscono benissimo - ci stiamo
adoperando per capire come mai si sono spesi più di 250 mila euro
per i Tablet dei veterinari, come mai si sono spesi più di 400 mila
euro per l'armadio dei farmaci informatizzato, come mai i
macchinari della Radiologia sono costati 9 più 3 milioni di euro
per 3 anni in leasing, sembra...adesso io forse il termine non lo
conosco bene...si è parlato di riorganizzazione dei primariati
proprio per vedere di tagliare un po' le spese...e, per ultimo, ma
forse il più importante, ci siamo informati e continueremo a
vigilare e a cercare di lavorare sull'ampliamento dell'Ospedale.
Grazie.
Presidente -
Ci sono altre richieste d'intervento?
Possiamo chiudere la discussione generale? La discussione generale
è chiusa. Per la replica, la parola all'Assessore Fosson.
Fosson (UV) -
Sì, grazie Presidente.
Questa mozione interviene sull'organizzazione dell'ASL
richiedendo una timbratura effettiva con badge per tutti i
dipendenti. Già in un incontro sindacale - che poi avevo citato in
occasione di un'interpellanza del Consigliere Guichardaz - avevo
affermato che era nostra intenzione, del Governo e della
maggioranza, richiedere a tutti, anche ai Dirigenti, di segnalare
oggettivamente la loro presenza. Già da mesi tutti timbrano quando
svolgono la libera professione a favore dell'azienda (cosa che non
succedeva prima). Ho riconfermato poi, sempre come rappresentante
del Governo, con una risposta a un'interpellanza del mese di
febbraio, che era nostra intenzione, quindi del Governo,
sollecitare l'ASL a introdurre questa modalità per tutti. Su questo
io non andrei a vedere i vantaggi dei Primari, ma mi soffermerei
sul fatto di una maggiore trasparenza, per tutto quello che avete
detto voi.
In seguito a questa interpellanza, l'azienda, a questa risposta,
che penso sia stata ferma e precisa pur con la difficoltà del
periodo, assume gli impegni che prendiamo e che cerchiamo di
portare a termine, e la stessa azienda ha provveduto, con lettera
del 27 gennaio, a confermare e ad avvertire tutti i Dirigenti che
l'intenzione era quella di intraprendere questa nuova modalità di
lavoro; tutti i 37 Primari hanno sottoscritto questo impegno di
rilevazione della presenza automatizzata.
Con un dialogo che per me è sempre importante, un dialogo fermo,
abbiamo espresso il nostro desiderio che tutti timbrassero e,
ottenuta la convinzione in questo, abbiamo avuto una risposta
positiva. Io credo che in questo momento si lavori molto perché ci
sia un clima sociale di lavoro corretto, e noi stiamo chiedendo ai
medici e a tutto il personale sanitario di lavorare meglio e
guadagnare meno, ecco, e questo è possibile proprio solo se non ci
sono differenze di classe. Forse la mozione, da una parte, ha
voluto spingere un po' l'acceleratore e, dall'altra parte, con
questa lettera i Primari possono dire quello che vogliono, non
possono però dire che cosa deve fare il Consiglio regionale e di
che cosa deve occuparsi! Comunque, come avevamo già detto, adesso è
una modalità, personalmente ero sicuro di arrivare a un risultato,
che avevamo convenuto insieme, con una modalità diversa.
Il contenuto è condiviso ampiamente da noi, e quindi confermo e
dico che il nostro voto su questa mozione sarà favorevole.
Presidente -
Ci sono altre richieste d'intervento? La
parola al collega Guichardaz, per la replica.
Guichardaz (PD-SIN.VDA) -
Era solo per esprimere la
soddisfazione per l'accoglimento di questa mozione e per ribadire
che quando si parla di tematiche attinenti la salute
in
primis
, ma anche l'organizzazione del lavoro, credo che non ci
siano differenze o posizionamenti diversi. Siamo contenti che
questo percorso abbia trovato un esito positivo. Adesso, come
accennava il collega Nogara, speriamo che si possa intraprendere
anche quell'azione di razionalizzazione delle dirigenze a tutti i
livelli, in modo tale che il percorso di riorganizzazione del
nostro sistema sanitario regionale possa andare avanti nella
maniera più utile per i cittadini, per i lavoratori e per gli
utenti. Grazie.
Presidente -
Non ci sono altre richieste d'intervento?
Possiamo mettere in votazione? La votazione è aperta. Votate,
colleghi. Possiamo chiudere la votazione? La votazione è
chiusa.
Presenti: 32
Votanti: 32
Favorevoli: 32
Il Consiglio approva all'unanimità.
