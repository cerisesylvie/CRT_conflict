Classificazione
AMMINISTRAZIONE REGIONALE
Ordinamento degli uffici e del personale
FORESTE E TERRITORI MONTANI



Oggetto del Consiglio n. 1746 del 7 aprile 2011 - Resoconto
OGGETTO N. 1746/XIII - Reiezione di risoluzione:
"Presentazione di un piano dettagliato sull'utilizzo dei lavoratori
nei cantieri forestali".
Risoluzione
Il Consiglio regionale della Valle d'Aosta/Vallée
d'Aoste
Preso atto della manifestazione degli operai e degli
impiegati dei cantieri forestali regionali che lamentano incertezze
sui tagli occupazionali e problemi economici per la maggior parte
dei lavoratori che saranno assunti con forti ritardi e che già
hanno un reddito molto basso;
Constatato che il loro reddito sarà decurtato ulteriormente,
a causa della decisione unilaterale, ed errata,
dell'Amministrazione di tagliare i rimborsi spese per i chilometri
percorsi per lavoro così come previsto dal Contratto Nazionale,
rinnovato il 7 dicembre 2010 e dal Contratto integrativo regionale,
in attesa di rinnovo;
Rilevato che, per quanto riguarda gli impiegati, non si
riesce a capire perché in presenza di una specifica norma
legislativa che prevede la trasformazione dei contratti decorsi 36
mesi, la Regione si ostini a negare l'evidenza e a non considerare
l'ipotesi di fare uscire dal precariato quei lavoratori che ne
hanno diritto;
Impegna
Il Governo regionale
- a presentare nelle Commissioni consiliari competenti un
piano chiaro e dettagliato sull'utilizzo dei lavoratori nei
cantieri forestali;
- ad attivare le procedure che consentano di assumere tutti i
lavoratori dei cantieri forestali occupati nel 2010, con la sola
eccezione per coloro che abbiamo avuto gravi richiami
disciplinari;
- ad applicare le norme del CCNL, e CIR;
- ad avviare il riesame della questione degli impiegati
forestali.
F.to: Donzel - Rigo - Carmela Fontana - Giuseppe Cerise -
Bertin - Chatrian - Morelli Patrizia - Louvin
Presidente
- La parola al Consigliere Donzel.
Donzel (PD)
- Questa risoluzione naturalmente prende le
mosse dall'incontro che c'è stato ieri con gli operai e gli
impiegati dei cantieri forestali, che hanno manifestato una serie
di preoccupazioni che poi sono state riprese dalle organizzazioni
sindacali e tradotte in alcuni comunicati. Siccome stamattina ho
guardato le agenzie, ho visto: "Grande divisione dei sindacati",
perché sembra che abbiano firmato due comunicati diversi; sono
andato a cercare dentro per capire quali erano queste diversità, e
francamente non le ho riscontrate, salvo in un punto, ovvero: il
SAVT tende a dire che è tutta colpa del Governo Berlusconi e della
legge n. 122. In qualche modo tende a dire che noi vivremmo nel
migliore dei mondi possibili se non esistesse Berlusconi,
probabilmente il SAVT ha mal digerito l'allargamento della
maggioranza al PdL e ce lo fa sapere con un comunicato ad hoc che
dice che tutto quello che succede è tutta colpa...
(interruzione del Presidente della Regione, fuori
microfono)
...non ho mica fatto paragoni, Presidente, sto raccontando dei
fatti, mi consenta, lo ha scritto il SAVT che è colpa della legge
n. 122...
Presidente
- ...non facciamo dialogo, il Presidente può
intervenire dopo...
Donzel (PD)
- ...vorrei sapere qual è il Governo che ha
fatto la "122"...l'ha fatta il Governo Berlusconi, mi risulta, cioè
quello è il Governo che l'ha fatta, e il SAVT registra che la legge
fatta dal "Governo Berlusconi" è la legge che mette in difficoltà i
lavoratori della Valle d'Aosta.
Mi piace poi peraltro partire dal comunicato del SAVT per far
capire che la risoluzione che proponiamo noi raccoglie esattamente
quelle che sono le preoccupazioni di tutti, perché poi lamenta fra
le sofferenze il numero proposto degli occupati da avviare per il
2011, parlando di sofferenze, quindi non va bene il numero degli
occupati. E poi il SAVT scrive: rimangono ancora in sospeso alcuni
importanti aspetti contrattuali come la sospensione dei rimborsi
chilometrici previsti espressamente dall'ultimo contratto, e questo
si ritrova pari pari nel comunicato CGIL, nel comunicato CISL e
UIL, quello congiunto CGIL, che lamentano la questione della non
applicazione del contratto nazionale di lavoro sui rimborsi
chilometrici, quindi esattamente la stessa cosa scritta in due
comunicati diversi, ma lo stesso problema.
Dulcis in fundo,
il SAVT dice: non è stata fatta la stabilizzazione prevista per
legge di circa 50 impiegati forestali, ed è esattamente quello che
dicono nel comunicato CGIL, CISL e UIL. Quindi, al di là che siano
scritti su due fogli diversi, si lamenta la non occupazione di
tutti i lavoratori forestali nell'anno precedente; si lamenta la
questione della non applicazione del contratto nazionale rinnovato
il 7 dicembre; si lamenta che non sia stato dato atto alla
stabilizzazione di questi impiegati forestali, addirittura il SAVT
indica proprio il numero, dice 50, gli altri non esprimono un
numero, ma parlano della trasformazione di tutti i contratti per
cui sono decorsi 36 mesi, cioè dicono che ci sono dei lavoratori
che hanno lavorato oltre 36 mesi per l'Amministrazione regionale, a
cui, per una vecchia legge, spetterebbe un percorso di
stabilizzazione.
Quindi, a nostro avviso, proprio per dare rispetto...adesso il
balletto dei numeri: 300, 400 persone che c'erano ieri, constatato
che esistono questi problemi rimarcati, ripeto, da tutti e quattro
i sindacati: il problema delle non assunzioni, il problema del
rimborso chilometrico, il problema della stabilizzazione del
personale...riteniamo sia giunto il momento che il Governo
regionale questi problemi li affronti, li chiuda attraverso il
sostegno del Consiglio regionale che dice con chiarezza che bisogna
assolutamente procedere in quella direzione indicata da tutte le
forze sindacali, quelle che anche hanno firmato dei precisi accordi
con l'Amministrazione regionale. Non è pertanto un'invenzione
nostra, sono le forze sindacali che hanno partecipato ai tavoli
tecnici, che hanno firmato accordi con le amministrazioni, tutte e
quattro chiedono ancora queste cose.
Allora...sono delle richieste esagerate, spropositate o sono
richieste, quelle di applicare i contratti, applicare delle norme,
cose più che legittime che si possono chiedere? Noi riteniamo di
sì, e riteniamo che questa cosa vada formulata con un preciso
impegno da dare al Governo regionale. Ancora oggi abbiamo visto
che, fino all'ultimo momento, ci sono delle diverse interpretazioni
sui numeri e quindi su questa cosa non si può più tergiversare,
sono quattro mesi che aspettiamo e ci preoccupa che questa cosa non
si chiuda nel più breve tempo possibile; il tempo per far partire i
lavori dei cantieri forestali si sta dilatando ed effettivamente si
crea un problema di giornate di lavoro che vanno perse.
In questo momento, rinviando ulteriormente decisioni nel merito,
si rischia davvero di penalizzare tutti questi lavoratori in modo
eccessivo e in un modo che non rientra nel discorso della "122"
nazionale, perché qui stiamo andando davvero oltre nei confronti di
questi lavoratori, che non sono assolutamente l'ultima ruota del
carro. In altri settori sono stati fatti dei provvedimenti...penso
agli addetti ai castelli che hanno visto prolungato fino a
settembre il loro contratto di lavoro, quindi c'era un'emergenza,
la si è risolta; perché per i forestali non si interviene e si
continua a rinviare, salvo quei famosi 50 pescati non si sa come,
visto che non c'era alcuna graduatoria? Grazie.
Presidente
- Dichiaro aperta la discussione generale. Se
non ci sono interventi, dichiaro chiusa la discussione
generale.
La parola al Presidente della Regione, Rollandin.
Rollandin (UV)
- È vero che ripetere le cose non è reato,
ma è anche vero che ripetute nello stesso modo, nella stessa
giornata, rischiano di essere ridondanti! Abbiamo detto stamattina,
abbiamo detto ieri, abbiamo detto in tutte le salse e in tutte le
lingue quello che è stato fatto, che è stato fatto con una legge
sui servizi che è stata voluta da questa maggioranza, votata anche
dal PD, non da altri, e che ha risolto la gran parte dei problemi!
Tutto quello che si è potuto fare è stato fatto, quello che si è
potuto fare in base al Patto di stabilità e alle leggi che non sono
solo leggi nazionali, ma volute a livello europeo. Non si può
invocare l'Europa solo quando serve e quando detta delle leggi si
dice che non importa, facciamo noi, siamo autodidatti...questo non
si può fare!
Respingiamo quindi la risoluzione.
Presidente
- La parola al Consigliere Louvin.
Louvin (ALPE)
- Con la stessa brutalità e con la stessa
immediatezza le rispondiamo, Presidente, che siamo totalmente
delusi da questo suo modo di condurre la vicenda relativa ai
forestali. Saranno cantieri d'inverno, perché partiranno con
estremo ritardo - come lei ben sa -, non ci sarà soddisfazione su
tutta la linea, soprattutto se continua a navigare in acque
particolarmente torbide!
Manteniamo con assoluta fermezza la risoluzione che è
richiesta.
Presidente
- La parola al Consigliere Donzel.
Donzel (PD)
- Davvero rammaricato, perché c'è una
distinzione di merito fra un'interpellanza, presentata fra l'altro
15 giorni fa, che si rivolge fra un Consigliere che è l'unico che
ha diritto a parlare - precisiamolo! - e chiede un chiarimento alla
Presidenza. Una risoluzione ha un carattere completamente diverso,
perché è una cosa che riguarda le forze politiche.
Ci sarebbe piaciuto sentire cosa ne pensavano, visto che i
sindacati hanno fatto i loro comunicati a fine giornata, i colleghi
della Stella Alpina, cosa ne pensava la Fédération, che si
distingue sempre nella maggioranza, l'abbiamo vista prima sui
migranti votare contro la nostra risoluzione, quindi magari su
questo punto aveva qualcosa di diverso da dire; avremmo voluto
sentire replicare in aula il PdL che ritiene opportuna la riduzione
- lo abbiamo sentito il Capogruppo davanti ai lavoratori - del
numero dei lavoratori, avremmo voluto sentire in aula l'opinione
dell'Union Valdôtaine. Quindi una risoluzione non è
un'interpellanza, non è ridondante, è assolutamente opportuna per
conoscere cosa pensano le forze politiche su un determinato
tema!
Le forze politiche pensano quello che pensano i sindacati o
hanno un'opinione diversa, distinta da quella che è comunicata dai
sindacati? Noi ci sentiamo in questo frangente vicini ai sindacati
e ho detto anche tutti, perché ho rilevato come i comunicati non
siano in contrasto fra di loro, ci sono delle sensibilità diverse
ed è giusto che si manifestino...siamo in democrazia! Ma non
ritengo che sia ridondante valutare, in sede di Consiglio
regionale, dando la possibilità a tutti di parlare...io non voglio
assolutamente che il PD sia da solo a fare questa battaglia, voglio
che ci siano tutte le forze politiche a fare questa battaglia a
favore dei cantieri forestali!
Presidente
- Pongo in votazione la risoluzione in
oggetto:
Consiglieri presenti e votanti: 28
Favorevoli: 8
Contrari: 20
Il Consiglio non approva.
Presidente
- Prima di concludere, volevo invitare i
Consiglieri a conservare gli allegati previsti al punto n. 20
dell'ordine del giorno - quello sull'edilizia scolastica - che è
stato rinviato al prossimo Consiglio, per evitare di fare ulteriori
copie. Vi ringrazio.
La seduta è tolta.
---
L'adunanza termina alle ore 13,50.
