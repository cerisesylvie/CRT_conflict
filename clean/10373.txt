Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1366 del 12 luglio 1990 - Resoconto
OGGETTO N. 1366/IX - ISCRIZIONE ALL'ORDINE DEL GIORNO DEL
DISEGNO Dl LEGGE N. 202, PRESENTATO DALLA GIUNTA REGIONALE IL 4
GIUGNO 1990: "INTERVENTO REGIONALE PER IL SOSTEGNO DELLA
CANDIDATURA PER L'ORGANIZZAZIONE DEI GIOCHI OLIMPICI INVERNALI
1998"
PRESIDENTE:
Il Presidente della Giunta, Bondaz, ha chiesto
la parola per proporre una mozione d'ordine: ne ha facoltà.
BONDAZ (DC):
Signor Presidente, la pregherei di mettere in
votazione, sempreché sia possibile, la richiesta di immediate
iscrizione all'ordine del giorno del disegno di legge n 202, con
cernente: "Intervento regionale per il sostegno della candidatura
per l'organizzazione dei Giochi Olimpici invernali 1998".
PRESIDENTE:
Colleghi Consiglieri, il documento vi è già
stato distribuito, ma vi ricordo che in questo momento il Consiglio
è chiamato solamente a pronunciarsi sull'iscrizione d'urgenza.
Ha chiesto la parola il Consigliere Riccarand; ne ha
facoltà.
RICCARAND (VA):
Il disegno di legge n. 202 era stato
presentato dalla vecchia Giunta regionale ed era stato anche
oggetto di una critica precisa nel momento in cui c'era stato il
cambio di maggioranza. Ricordo in particolare che il Capogruppo del
Partito comunista aveva indicato questo disegno di legge come un
esempio di un modo di procedere scorretto per l'urgenza con cui lo
si voleva presentare all'esame del Consiglio regionale.
Adesso, invece, cambiata la Giunta e cambiata la maggioranza,
non solo la sostanza del problema rimane la stessa, ma anche i
metodi rimangono gli stessi, perché procedura d'urgenza si voleva
proporre allora e procedura d'urgenza si propone adesso, mentre il
testo del disegno di legge è rimasto tale e quale.
Io ritengo, quindi, che se una critica a quel metodo andava
fatta il 6 giugno, quella stessa critica va fatta oggi, perché non
c'è nessun motivo valido che giustifichi l'iscrizione d'urgenza di
questo provvedimento, dietro il quale ci sono poi delle scelte e
degli orientamenti che non sono assolutamente condivisibili; ma in
particolare noi contestiamo il fatto che si voglia affidare ad una
procedura d'urgenza...
PRESIDENTE:
Consigliere Riccarand, questo rientra nel
merito, mentre io la pregherei di rimanere sul problema
dell'iscrizione in via d'urgenza.
RICCARAND (VA):
Stavo appunto parlando della procedura
d'urgenza, che non si giustifica rispetto all'esigenza espressa,
che è quella di finanziare un comitato che non esiste ancora e che
nel disegno di legge viene definito costituito, ma che in realtà
non è costituito. Non si riesce a capire, quindi, quale sia
l'urgenza di dare un finanziamento ad un comitato che non esiste,
perché non è ancora costituito.
Si dirà: "Ma ci sono degli adempimenti, dossier da presentare,
relazioni da fare e campagne pubblicitarie da promuovere
relativamente alla presentazione della candidatura per i giochi
olimpici"; ma noi sappiamo che tutta una serie di adempimenti, di
dossier, di preparazione di documenti e di iniziative
pubblicitarie, può essere realizzata tramite l'affidamento di
incarichi professionali da parte della Giunta, senza dover
ricorrere ad un apposito comitato, che viene finanziato con quattro
miliardi.
Noi, quindi, contestiamo il merito, ma in questo caso
contestiamo soprattutto il metodo seguito nell'adozione del
provvedimento, per cui siamo contrari alla sua iscrizione in via
d'urgenza.
PRESIDENTE:
Ha chiesto la parola il Consigliere Andrione;
ne ha facoltà.
ANDRIONE (UV):
En considérant que l'urgence cette fois
existe, nous voterons en faveur de l'inscription immédiate à
l'ordre du jour, comme proposé par le Président de la Junte.
PRESIDENTE:
Ha chiesto la parola l'Assessore al Turismo,
Urbanistica e Beni Culturali, Pascale; ne ha facoltà.
PASCALE (PSI):
Vorrei rispondere alle osservazioni fatte
dal Consigliere Riccarand sui metodi seguiti da questa Giunta nella
presentazione d'urgenza di questo disegno di legge.
Mi pare che la situazione sia molto differente rispetto a quella
del 6 giugno, perché allora era stato presentato, o credo che si
volesse presentare, al Consiglio regionale il disegno di legge
convocando in via d'urgenza anche le Commissioni, mentre in questo
caso il disegno di legge era già pervenuto ai Consiglieri un mese
fa, a seguito del normale iter delle Commissioni; solo che, per
effetto della crisi politica e della necessità di ricomporre le
Commissioni, queste ultime hanno potuto esprimere il loro parere
definitivo soltanto ieri, per cui non lo si è potuto iscrivere
all'ordine del giorno in via normale, ma si è dovuta seguire la
procedura dell'iscrizione in via d'urgenza.
Direi che, se l'urgenza era motivata allora, lo è ancor più
oggi. Se il disegno di legge era già stato ritenuto urgente dalla
Giunta precedente, si può dire che oggi esso sia diventato
urgentissimo, ma spiegherò poi, entrando nel merito, il perché di
questa urgenza.
PRESIDENTE:
Ha chiesto la parola il Consigliere Riccarand;
ne ha facoltà.
RICCARAND (VA):
Vorrei ricordare all'Assessore Pascale che
la procedura seguita è stata esattamente la stessa, tanto è vero
che tutte le Commissioni sono state convocate con procedura
d'urgenza e c'è stato anche un tentativo, sostenuto in particolare
dal Consigliere Capogruppo del PSI, di scavalcare ad dirittura la
nuova procedura regolamentare, che prevede la figura del relatore.
Quest'ultima è stata poi comunque recuperata attraverso un
escamotage, riconvocando la Commissione il giorno dopo ed
assegnando pochissime ore di tempo al relatore per fare la sua
relazione. Credo che si tratti di un modo sicuramente non
edificante per introdurre la figura del relatore, che invece
avrebbe dovuto caratterizzare la centralità del Consiglio ed
indicare il maggior spazio e tempo assegnato alle Commissioni per
fare il loro lavoro.
Si è scelta, invece, la strada della procedura d'urgenza, che ha
visto le Commissioni convocate con telegramma, senza neanche
allegati gli oggetti da discutere, con Consiglieri della stessa
maggioranza che dicevano: "Ma io mi trovo ad esaminare un disegno
di legge che non ho mai visto", con richieste di saltare fasi
procedurali e con affannosi tentativi per cercare di recuperare in
qualche modo la situazione attraverso riconvocazioni straordinarie
ed urgenti, per mezzo di telegrammi, delle Commissioni.
Le procedure sono state rispettate nella forma ma non nella
sostanza ed ancora oggi si viene a riproporre l'iscrizione con
procedura d'urgenza di un provvedimento che, a mio avviso, non la
giustifica e non l'esige, anche perché il provvedimento è molto
discutibile nel merito.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (PCI):
Il passaggio da un metodo di lavoro ad un
altro richiede dei tempi di transizione e, ovviamente, le cose non
possono essere cambiate tutte assieme, da un giorno all'altro.
Io credo che l'intendimento della maggioranza, di evitare le
procedure d'urgenza, sia di carattere politico e debba essere
rispettato. Mi pare, inoltre, che in questa situazione non si sia
abusato del Regolamento: si è tenuto conto di fatti che sono stati
portati a conoscenza delle Commissioni, tant'è che sono contenuti
nella relazione presentata dal relatore Consigliere Trione.
Pertanto, pur riconoscendo che in questo caso la situazione ha
provocato la necessità di procedere con tempi ravvicinati, non ci
pare che la critica sia fondata.
In ogni caso, per quello che riguarda il nostro Gruppo, noi
diciamo che la procedura d'urgenza deve essere limitata a pochi
casi, quando l'urgenza sia effettivamente dimostrabile. Riteniamo
che questo sia un principio generale, da applicare in questo
Consiglio, mentre riteniamo che fino a qualche tempo fa l'urgenza,
in realtà, era divenuta la norma. Si tratta quindi di verificare le
urgenze reali, per distinguerle da quelle che diventano
tradizione.
PRESIDENTE:
Se nessuno chiede la parola, pongo in
votazione la richiesta di procedere all'immediata discussione e
alla decisione sul disegno di legge n. 202, che riveste carattere
d'urgenza, come proposto dal Presidente della Giunta regionale.
ESITO DELLA VOTAZIONE
Presenti: 33
Votanti: 33
Favorevoli: 32
Contrari: 1
Il Consiglio approva
IL CONSIGLIO
- ai sensi del secondo comma dell'articolo 53 del Regolamento
interno del Consiglio;
DELIBERA
di procedere nell'adunanza in corso alla discussione e alla
decisione sull'oggetto: Disegno di legge n. 202, presentato dalla
Giunta regionale il 4 giugno 1990: "Intervento regionale per il
sostegno della candidature per l'organizzazione dei Giochi Olimpici
invernali 1998".
PRESIDENTE:
Il disegno di legge n. 202, che ha come
relatore il Consigliere Trione, verrà iscritto al punto 40 ter
dell'ordine del giorno.
Colleghi Consiglieri, la seduta è tolta ed i lavori
riprenderanno alle ore 16.
