Classificazione
TRASPORTI E VIABILITÀ
Trasporti



Oggetto del Consiglio n. 154 del 23 ottobre 2008 - Resoconto
OGGETTO N. 154/XIII - Interpellanza: "Valutazione
dell'attività svolta dalla Commissione incaricata di esaminare le
problematiche relative alla tramvia Cogne/Plan Praz".
Interpellanza
Vista la deliberazione della Giunta regionale n. 2878 del 3
ottobre 2008 in merito alla "richiesta di ulteriori valutazioni
alla commissione incaricata di approfondire le criticità e le
problematiche relative alla tramvia intercomunale Cogne - Eaux
Froides - Plan Praz";
Appreso che la documentazione prodotta dalla commissione
incaricata contiene una serie di problematiche e di rilievi di
particolare importanza;
Preso atto che alla commissione incaricata è stato affidato,
nell'arco di tempo di tre settimane, l'ulteriore compito di
approfondire le criticità e le problematiche e di sviluppare
l'ipotesi di uso stradale della stessa;
Considerato che quest'ultima ipotesi apre scenari del tutto
nuovi e che la valutazione del futuro della tramvia intercomunale
non può non vedere il coinvolgimento del Consiglio regionale e
degli Enti locali interessati;
il sottoscritto Consigliere regionale
Interpella
l'Assessore regionale competente per conoscere:
1) se non ritiene opportuno interessare da subito la
commissione consiliare competente per un primo confronto sui
risultati emersi dai lavori e dagli approfondimenti della
commissione incaricata;
2) se non ritiene opportuno coinvolgere, in un primo momento
di informazione e di confronto, i Comuni interessati.
F.to: Rigo
Président -
La parole au Conseiller Rigo.
Rigo (PD) -
Anche se devo confessare che in questi primi
mesi di attività non sono ancora riuscito a darmi un soddisfacente
metodo di lavoro nell'analisi ancora troppo disordinata delle
deliberazioni di Giunta, mi è subito balzata agli occhi la
deliberazione n. 2878 del 3 ottobre 2008. L'atto amministrativo,
come sapete, consiste nella richiesta di ulteriori valutazioni alla
Commissione incaricata di approfondire le criticità e le
problematiche relative alla tramvia intercomunale Cogne/Acque
Fredde. Non ho ancora letto la prima relazione prodotta dalla
Commissione di valutazione, mi risulta però - poi ci dirà qualcosa
in merito l'Assessore - che i problemi emersi siano numerosi e
preoccupanti per lo stato di salute dell'opera. Non avendo memoria
storica e non volendo certo aprire una polemica su un'opera già
ampiamente discussa e che ha visto quasi tutte le forze politiche -
certamente quella da cui provengo - ingarbugliarsi in un dibattito
tuttora aperto, la presentazione dell'interpellanza ha il solo
scopo di voler essere uno strumento per aprire un confronto sui
dati e sulle proposte avanzate dalla Commissione di valutazione.
Siamo all'inizio di una nuova legislatura regionale con
un'Assemblea ampiamente rinnovata, vi sono quindi le condizioni per
individuare, senza condizionamenti legati ad orientamenti assunti
nel passato, la soluzione: la soluzione che il Consiglio regionale,
confortato da un necessario dibattito, valuterà la più opportuna
per la tramvia.
Per una prima sommaria conoscenza e documentazione, ho
utilizzato alcuni resoconti consiliari, perché l'elenco è lungo.
Dagli stessi è emerso che il dibattito è aperto da oltre 20 anni,
che l'obiettivo era duplice: da una parte, valorizzare la miniera
di Cogne come realtà museale - e, se non ricordo male, questo
argomento fa parte delle linee del programma dell'attuale
legislatura, è parte di un percorso turistico-culturale -;
dall'altra, essere un'alternativa per comprensori turistici che
avevano la necessità di rompere l'isolamento in caso di pericolo,
che i costi sono via via diventati negli anni molto, molto elevati,
ma che non sono comunque riuscito a definire con precisione. Lo
stesso Assessore Pastoret nella scorsa legislatura, rispondendo a
diverse interpellanze e interrogazioni, dà conto di cifre seppure
di pochi milioni di euro diverse: a settembre 2006 parla di quasi
34 milioni di euro già spesi, mentre a settembre 2007 parla di
quasi 30 milioni di euro. Sicuramente ho sbagliato io a far di
conto, in sostanza però l'entità della spesa meriterebbe una
valutazione più aggiornata e anche attualizzata. Ricordo che nel
frattempo si è passati dalla lira all'euro e che in oltre 15 anni
di impegni finanziari occorrerebbe stimare anche il costo prodotto
dall'inflazione. È emerso ancora che comunque l'impianto ci costa
adesso 500mila euro/anno di gestione anche se non funzionante e che
le spese stimate per la gestione attiva ammontano ad oltre 2
milioni di euro, anche qui ho trovato nei resoconti un po' di
confusione e cifre che "ballano"... che la società Pila S.p.a. ha
la gestione della struttura e che la stessa si dovrebbe occupare
del reclutamento e della formazione del personale - si parlava
allora di 8 addetti -, che la portata della tramvia è di 160
persone/ora, 10 vagoni da 16 posti per 30 minuti di andata e 30 di
ritorno. Questi sono alcuni elementi, certamente incompleti e non
so ancora se attuali, che ho ritrovato notando però alcune
particolarità: già nella legislatura 1998-2003 si parlò in
Consiglio regionale della trasformazione della tramvia in tunnel,
alcuni Consiglieri tuttora presenti, che non cito - ma non è
importante saperne il nome -, avevano manifestato perplessità sul
continuare a procedere con la soluzione della tramvia; ad aprile
2008 questo Consiglio non approvò una risoluzione concernente:
"Impegno ad attuare le opportune determinazioni per la
trasformazione del tunnel tranviario Cogne/Charemoz in galleria
stradale"; l'allora Assessore Pastoret, rispondendo all'ennesima
interpellanza, non si sentì in grado di fissare la data di apertura
della tramvia, ma disse che l'avrebbe potuto fare da lì a 2-3 mesi
(era il 19 settembre 2007). Questi sono fatti. Oggi con la
deliberazione in questione - che mi sembra frutto della relazione
dei tecnici - per la prima volta il Governo regionale prende in
considerazione la proposta di uso stradale della stessa,
alternativa quindi al progetto originario. Le tre settimane
concesse ai professionisti per rispondere anche a questa
sollecitazione penso siano trascorse. Forse abbiamo informazioni
sufficienti e allora chiediamo al Governo regionale di dare la
possibilità a tutti i Consiglieri, vecchi e nuovi - e sono tanti -,
di approfondire in Commissione i risultati degli ultimi studi
fatti, delle relazioni della Commissione di valutazione ed
esaminare in dettaglio lo stato dell'arte.
Nell'interpellanza chiedo a nome del gruppo PD di coinvolgere
nel confronto i Comuni interessati; mi risulta che in questi anni
non siano stati neppure sentiti, che non sia stata valutata
l'opportunità e la necessità di informare la popolazione dei
risultati, degli orientamenti che questo Consiglio aveva prodotto
in merito. Credo fermamente nella collaborazione con e fra gli enti
locali; per me non è una questione accademica od opportunistica,
gli enti locali tutti, anche quelli piccolissimi, sono
un'opportunità in più per il buon governo ed è per questo che
auspico un loro coinvolgimento. La tesi che tale concertazione
potrebbe allungare i tempi della decisione e dell'operatività può
facilmente essere smentita nei fatti proprio dalla vicenda della
tramvia. In questi mesi occorre procedere, siamo disponibili a dare
il nostro contributo, lo dicevo all'inizio, è il momento del
confronto largo e partecipato per assumere con cognizione di causa
una decisione: dobbiamo ormai decidere il futuro di quest'opera.
Grazie.
Président -
La parole à l'Assesseur au tourisme, aux
sports, au commerce et aux transports, Marguerettaz.
Marguerettaz (UV) -
Grazie, Presidente, grazie al collega
Rigo, grazie non solo per porre un problema cercando e traguardando
una soluzione, ma anche per i toni, perché giustamente vi è una
serie di fatti che vanno analizzati, vi sono una serie di
valutazioni che porteranno a delle decisioni, ma "partiamo con il
piede giusto", nel senso che non partiamo subito con toni
inquisitori, con il dire chi ha sbagliato: analizziamo, poi ci
saranno le conseguenze del caso; in merito a questo, apprezzo
veramente il tono, perché credo sia corretto. È proprio rispetto a
tale tema, che non evoca truffe, illeciti o cose illegali, che la
Giunta ha non dico anticipato, ma portato avanti parallelamente
l'invito che viene indicato nell'interpellanza, nel senso che il 16
ottobre ho trasmesso al Presidente della IV Commissione, al
Presidente del Consiglio regionale il
dossier
che abbiamo
ricevuto dalla Commissione. Il
dossier
quindi è in mano del
Presidente della IV Commissione, il quale mi pare lo abbia
distribuito a tutti i componenti della Commissione, mi sembra
almeno di aver capito così. Mi sembra però che il Presidente sia
disponibile... d'altra parte è anche in mano del Presidente del
Consiglio, adesso non so dal punto di vista del protocollo...
Semplicemente per richiamare che questo
dossier
è il
risultato di una deliberazione che è stata adottata il 15 febbraio
2008, che ha tratto delle valutazioni dal dibattito e dalle
valutazioni che sono state fatte sia dai tecnici regionali, sia dal
soggetto che era stato incaricato di gestire, ossia Pila S.p.a..
Rispetto a questo, abbiamo avuto un'attività... ha svolto in modo
adeguato la sua analisi, ha addirittura chiesto una proroga per
poter meglio approfondire, quindi il
dossier
ha una serie di
valutazioni tutte puntuali, pertanto credo che troverà in quel
dossier
tutte le risposte che sono coerenti alle domande che
si è fatto.
In estrema sintesi - e lo dico nella lettera di trasmissione -
sono stati riscontrati alcuni rilevanti problemi sul rivestimento
della galleria del Drink, sull'armamento ferroviario, sul materiale
rotabile, sugli impianti antincendio. Ci sono quindi una serie di
problemi. Rispetto a questo tema e rispetto a delle prime
valutazioni... perché la domanda sorge spontanea: riusciremo mai ad
aprire con un materiale ferroviario rotabile una galleria, quali
possono essere le alternative? Tra le alternative esiste anche
quella stradale. Abbiamo quindi chiesto in tempi decisamente
ristretti quali a grandi linee possono essere le attività per
riconvertire; ricordo... anche questa non è una barzelletta perché
detta così è semplice... per darvi la dimensione, la galleria ha le
dimensioni grosso modo come la galleria del Tunnel del Gran San
Bernardo, quindi immaginatevi quelle che potrebbero essere le
attività da fare per rendere sicuro un transito stradale, però non
lo escludiamo a priori, facciamo la valutazione e diamo anche
questo elemento di giudizio.
Ovviamente rispetto a tali problemi, che sono dei problemi di
natura tecnica e strutturale, vi sono dei problemi ai quali nessuno
si sottrae di natura amministrativa e contabile, nel senso che
tutte queste attività sono state fatte bene, allora nella
Commissione che a suo tempo è stata costituita vi era la presenza
anche di avvocati e di legali che avevano il compito di dare una
lettura anche di tali attività, perché nessuno si vuole sottrarre.
Rispetto a questo tema, le risultanze di tale
dossier
, per
tranquillità di tutti, sono già state anche trasmesse alla Procura
della Corte dei Conti e questo è un altro dato che il Governo nella
persona del Presidente della Regione ha trasmesso alla Procura
della Corte dei Conti affinché faccia le sue valutazioni. Rispetto
a questo, credo vi sia la possibilità per lavorare correttamente
anche in Commissione per fare tutte le valutazioni del caso. Spero
di aver risposto alla prima domanda.
Seconda domanda sulla collaborazione dei Comuni: credo che
questo possa avvenire senz'altro per le vie brevi, con almeno un
sindaco abbiamo avuto già modo di confrontarci; attendiamo le
risultanze di tale supplemento da parte della Commissione, che
dovrebbe scadere in questi giorni... la deliberazione era del 3,
non so quando è stato l'incarico... tre settimane... credo che per
fine ottobre avremo tale supplemento. Qualora la Commissione lo
ritenga, c'è tutta la mia disponibilità, ma credo ancor più la
disponibilità dei Dirigenti dell'Amministrazione regionale in
materia di trasporti e di opere pubbliche e del Servizio legale di
andare in Commissione per aiutarci ad una lettura organica del
dossier
, in modo tale che si possa condividere il più
possibile questo problema, perché sicuramente costituisce un
problema e nessuno vuole sottrarsi.
Penso di aver risposto, se poi avete bisogno della lettera di
trasmissione ed altre cose, sono a disposizione.
Président -
La parole au Conseiller Rigo.
Rigo (PD) -
Grazie, Presidente, ma, caro Assessore, il
compito del Consiglio regionale non è quello di trovare l'eventuale
responsabile di questo stato di fatto, non è chiamato a trovare
l'eventuale responsabile di una mancata progettazione, di ritardi
dovuti ad imperizia, imprevidenza e scarsa capacità progettuale.
Credo che il Consiglio sia chiamato a decidere politicamente le
responsabilità, ma decidere anche cosa fare oggi, di non tornare a
discutere del passato senza mai avere il coraggio di prendere una
decisione per il futuro, perché credo che gli elettori ci abbiano
votato per questo: per guardare al futuro, non solo per replicare e
dibattere il passato. Il passato ci deve servire per prendere
decisioni migliori e per individuare politicamente le
responsabilità, ma poi occorre andare avanti. Non sono di quelli
che dicono: "io non c'ero, non ho votato nessun provvedimento,
quindi sono immune dal peccato", credo vi sia la responsabilità di
una forza politica che io rappresento, quindi mi assumo tutte le
responsabilità politiche, ovviamente, non certo del voto rispetto a
quegli atti, ma oggi - ripeto - si tratta di fare tesoro di
discussioni fini a sé stesse per poter...
(interruzione del Consigliere Lattanzi, fuori
microfono)
... certo, Consigliere Lattanzi, ma l'ho riconosciuto
all'inizio. Se lei stava attento, io parlavo già all'inizio del
fatto che questa discussione, questo problema deve vedere noi per
primi espressione di un partito politico parte di una maggioranza,
ma oggi dobbiamo anche guardare al futuro.
Non mi sottraggo quindi alle responsabilità, ma voglio avere
tutti gli elementi per poter decidere e poter dare un contributo
effettivo. Per questo chiediamo di poter essere coinvolti in
Commissione, ma credo sia venuto anche il momento per dire alla
popolazione tutta, in particolare alla popolazione dei Comuni
interessati direttamente cosa intendiamo fare, perché, al di là dei
soldi impegnati, ne va della credibilità stessa del nostro modo di
operare e di programmare la cosa pubblica in Valle d'Aosta. Per
questo non sono molto d'accordo nel verbo da lei usato: "nel
responsabilizzare", meglio: "nell'informare i Comuni", non deve
dire: "credo che potremmo anche...", ma "dobbiamo, dobbiamo,
dobbiamo..."
Marguerettaz
(fuori microfono)
- ... era sui
tempi...
Rigo (PD)
- ... era sui tempi, certo. Ripeto: siamo
disponibili a dare il nostro contributo in Commissione, siamo
disponibili a discutere in Consiglio e verificare quelle che sono
state le incapacità di decidere, ma siamo disponibili anche a
prendere una decisione rispetto ad un problema importante per la
nostra Regione.
