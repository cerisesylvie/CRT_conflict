Classificazione
TRASPORTI E VIABILITÀ
Aeroporti



Oggetto del Consiglio n. 1894 del 13 luglio 2011 - Resoconto
OGGETTO N. 1894/XIII - Interpellanza: "Risultati conseguiti
dalla società di trasporto aereo Air Vallée sulla tratta
Aosta-Angers nel periodo invernale".
Interpellanza
Nei giorni scorsi, la società Air-Vallée, dichiarando il
"perdurante interesse della compagnia per l'aeroporto di Aosta
(....)", ha comunicato "l'effettuazione regolare delle rotazioni
invernali Aosta-Angers", avviate nel corso del periodo
invernale.
Trattandosi della prima esperienza di voli Charter gravitanti
sull'aeroporto Corrado Gex, è utile conoscerne la concreta portata,
le prospettive future e gli intendimenti del governo regionale per
le prospettive di trasporto turistico in relazione alle previsioni
di utilizzo per l'aerostazione.
A tal fine, i sottoscritti Consiglieri regionali
Interrogano
la Giunta regionale per sapere:
1) quante rotazioni sono state effettuate sulla tratta
Aosta-Angers nel periodo dicembre 2010-giugno 2011;
2) quante persone in media hanno viaggiato su ogni aeromobile
e con quale rapporto percentuale rispetto ai posti
disponibili;
3) se si intendono attivare altre esperienze di collegamento
aereo per il periodo invernale 2011-2012;
4) se la Giunta regionale valuta positivamente i risultati
conseguiti e se intende promuovere la prosecuzione
dell'esperienza.
F.to: Louvin - Chatrian
Président
- La parole au Conseiller Louvin.
Louvin (ALPE)
- Sta meglio, Assessore? Abbiamo aspettato
il suo rientro.
Trattandosi di materia aeroportuale, sulla quale l'Assessore ha
fatto molto esercizio in questi ultimi anni grazie anche, nel
nostro piccolo, alla collaborazione datagli per tenere sempre caldo
l'argomento, volevamo chiedere qualche informazione e
considerazione sulla vicenda della tratta Aosta-Angers. Si tratta
di un'iniziativa di collegamento aeroportuale che aveva destato
qualche perplessità nel momento in cui era stata lanciata, ma era
stata accompagnata da forti suggestioni di interazione fra la Valle
d'Aosta e il Pays de la Loire, di possibilità di avere forte
corrente turistica proveniente dalla regione di Angers. Abbiamo
avuto notizia qualche settimana fa che l'effettuazione delle
rotazioni è avvenuta regolarmente in tutto il periodo invernale, ma
non è molto chiaro quale sia il bilancio effettivo di questa
vicenda. Siccome già nel corso del suo svolgimento anche sui siti
internet qualcuno aveva messo in dubbio la grande potenzialità di
questa tratta, che veniva qualificata come semideserta, si parlava
di aerei da cui scendevano pochissimi passeggeri, volevamo avere,
considerato che questo è il primo tentativo di stabilizzare
correnti di voli a scopo turistico verso la Valle d'Aosta, un suo
primo bilancio, partendo dai dati oggettivi: quante sono state le
rotazioni effettuate su questa tratta, quante persone di media
l'hanno utilizzata su ogni aeromobile e poi le chiediamo se si
conta - lei lo saprà sicuramente avendo ottimi rapporti con Air
Vallée - di proseguire in questa esperienza, di mantenere in vita
tale collegamento, o guardare in altra direzione, perché sappiamo
che questo può essere prodromico ad un certo utilizzo della
struttura aeroportuale, sulla quale non nascondiamo di avere ancora
non pochi dubbi sulle possibilità che sostenga un effettivo
trasporto charteristico verso la Valle d'Aosta. Siccome è il primo
test, vediamo di esaminarlo con la dovuta attenzione senza
preconcetti e di trarne qualche considerazione che l'Assessore non
avrà sicuramente mancato già di fare. Grazie.
Président
- La parole à l'Assesseur au tourisme, aux
sports, au commerce et aux transports, Marguerettaz.
Marguerettaz (UV)
- Grazie per l'interessamento, devo
dire che la sanità valdostana funziona molto bene e sono stato
curato adeguatamente, grazie per gli auguri.
Per quanto riguarda l'interpellanza, prima di darle i dati che
ha richiesto, mi preme dire, affinché non vi siano dubbi, che
l'Amministrazione regionale, rispetto a questa iniziativa, non ha
avuto nessun ruolo, quindi, quando lei si riferisce ad articoli sui
giornali o ad attività più o meno di propaganda, avrà visto che
l'Assessorato del turismo e altri membri del Governo erano
totalmente assenti, dunque sono iniziative - poi darò dati che lei
sicuramente conosce meglio di me - che sono totalmente in carico ai
gestori aeroportuali.
Colgo la sua sottile ironia, gli
"ottimi rapporti con Air
Vallée"
sono ottimi rapporti che si stanno irrobustendo e
stanno facendo la felicità dei suoi colleghi avvocati e sono
sicuramente il sintomo di un rapporto che è giudicato da parte
nostra di totale insoddisfazione. Così come i dati che lei mi ha
chiesto sono di totale insoddisfazione, abbiamo avuto modo di
analizzare questo tema anche con delle interpellanze della collega
Fontana, dove si sollecitavano delle iniziative di collegamento,
ma, così come dissi alla collega Fontana, ripeto a lei che non
possiamo intervenire in un libero mercato. L'unica cosa che abbiamo
fatto è il collegamento Aosta-Roma con oneri di servizio
pubblico.
Sulla base dei dati trasmessi dalla società di gestione AVDA in
ottemperanza agli impegni presi dall'articolo 10 della convenzione,
risultano essere stati effettuati 7 voli, andata e ritorno
Aosta-Angers, ovvero 14 movimenti il 26 dicembre, il 2 gennaio, il
16 gennaio, il 27 febbraio, il 6 marzo, il 20 marzo e il 27 marzo.
Si tratta del 50 percento dei voli che erano stati prospettati da
AVDA con il calendario trasmesso in data 24 dicembre, che prevedeva
14 rotazioni, ovvero 28 movimenti, quindi dei 14 andata e ritorno
ne hanno fatti solo 7. Riguardo ai voli non effettuati, sempre
sulla base dei dati trasmessi da AVDA, risulta quanto segue: sono
stati cancellati 5 voli Angers-Aosta e 5 voli Aosta-Angers, sono
stati dirottati 2 voli su Cuneo in arrivo e in partenza da Angers
in data 9 gennaio, sono stati dirottati su Torino 2 voli in arrivo
e in partenza da Angers in data 13 marzo. Non risulta ad oggi che
il servizio fosse programmato nei mesi fra aprile e maggio, quindi
la programmazione aveva questi 28 voli. Quando qualcuno ha detto
che è stato fatto regolarmente, quindi credo abbia peccato di
ottimismo...il 50 percento.
"Quante persone in media hanno viaggiato su ogni aeromobile e
con quale rapporto percentuale rispetto ai posti disponibili"
:
le do poi il documento, ma tratta Angers-Aosta tre passeggeri il 26
dicembre e tratta Aosta-Angers zero, il 2 gennaio un passeggero e
Aosta-Angers sei. Quando abbiamo avuto proprio una folla
sull'aereo, abbiamo avuto quindici passeggeri il 16 gennaio in
arrivo e diciotto da Aosta-Angers. L'occupazione media è del 20
percento.
"Se si intendono attivare altre esperienze di collegamento
aereo per il periodo invernale"
: a questa domanda ho già
risposto; non siamo noi ad attivare nessun tipo di collegamento,
noi cerchiamo di fare una promozione, ma ovviamente, visti i
rapporti e la nostra insoddisfazione su come è gestito l'aeroporto,
pur avendo - lo dico a beneficio di tutti - tantissime richieste:
(dal mondo scandinavo, dall'Inghilterra, dalla Russia), queste
richieste vengono indirizzate a coloro che se ne occupano. Nel
senso che la Regione, collega Fontana, non fa il vettore aereo, ma
siamo prudenti, perché diciamo:
"indichiamo il soggetto,
prendetelo con le pinze"
. Mi pare che qualcuno che ha fatto un
collegamento con la Sardegna in questo momento stia facendo dei
salti mortali per evitare delle grandi insoddisfazioni nei
confronti delle persone che hanno prenotato nella convinzione di
avere un collegamento di un certo tipo. Quindi non vogliamo che la
Regione venga tirata in mezzo a responsabilità che non ha!
All'ultima domanda:
"se la Giunta regionale valuta
positivamente i risultati conseguiti e se intende promuovere la
prosecuzione dell'esperienza"
le ho già risposto. Siamo
ovviamente - e non credo si possa dare un giudizio diverso - molto
scettici rispetto a questa iniziativa, che, rispetto alle altre,
non ha mai avuto nessun tipo di sollecitazione nell'ambito delle
attività turistiche. Nessuna folla di turisti provenienti da Angers
è mai venuta a bussare alla porta dell'Assessorato del turismo per
dire che Angers merita un collegamento, però, se c'è, vivaddio,
siamo molto contenti se qualcuno si attiva per migliorare
l'accessibilità del nostro territorio. Le assicuro quindi che siamo
sul dossier in modo puntuale e attento per sbloccare una situazione
che è di forte imbarazzo.
Président
- La parole au Conseiller Louvin.
Louvin (ALPE)
- Grazie. Pensavo che ci stesse dando i
risultati del campionato di calcio: 3, 0, 1, 6...invece erano i
volumi di traffico, il numero di persone che viaggiavano sui
Dornier, aerei che credo abbiano 28 posti, non sono enormi, ma
hanno una capienza leggermente maggiore di quella che si può
immaginare con questi numeri, che sembrano più quelli di un Piper
che di un velivolo da charter! Al di là del fatto che purtroppo il
Pays de la Loire e il Pays de la Doire non si siano incontrati
molto per via aeroportuale, qui c'è una riflessione più larga da
fare, al di là del forte imbarazzo e della totale insoddisfazione,
che è sua, ma ci permetterà è ancor prima nostra, perché noi
sosteniamo, e non da poco, che la scelta di puntare su forti
investimenti sulla struttura aeroportuale in funzione di un
traffico charteristico fonda su basi estremamente deboli...quindi
crediamo che si debba rivedere a fondo tale questione. Siamo
preoccupati per i rapporti non esattamente idilliaci che lei e il
Governo regionale avete con Air Vallée con cui dialogate per carta
bollata, perché è disastroso che quello che dovrebbe essere uno
strumento operativo, con il quale abbiamo una convenzione per la
gestione della nostra struttura aeroportuale, non abbia un rapporto
collaborativo, sinergico e non si guardi tutti nella stessa
direzione. Se lei va sul sito dell'aeroporto di Angers, vede ancora
presente il collegamento con Aosta e accanto a questo peraltro Air
Vallée fa turnazioni con Monaco, con Bruxelles, con Barcellona, con
quelle località che a noi interessano eventualmente per un traffico
di tipo turistico! È possibile che non si riesca a dialogare con
questi soggetti, non si possa parlare? Dire che tutto deve essere
addossato alle responsabilità della controparte - che naturalmente
saranno valutate e sindacate nelle sedi opportune, anche se per il
momento non hanno avuto molto successo le sue iniziative
giudiziarie -, Assessore, credo sia limitativo. Noi qui
consideriamo che la Regione non si sia mossa in modo adeguato, non
abbia concertato opportunamente le strategie di traffico verso
questa regione...non c'è stata nessuna iniziativa anche solo di
contatto con la città di Angers. Comunque sia è un bacino di
270.000 persone, che poteva anche eventualmente vedere una
circuitazione di persone anche nella direzione opposta dal bacino
valdostano piemontese verso questa località. Tutto è assolutamente
sconnesso, scollegato; stiamo parlando di collegamenti, ma sarebbe
meglio parlare di scollegamenti aerei, perché la situazione è
disastrosa! Riassumendo, 14 erano le rotazioni (andata e ritorno)
previste, ne sono state fatte solo 7, il 50 percento dei voli
programmati, 5 voli cancellati, 2 dirottati su Cuneo e 2 su Torino
(questi sono i suoi dati), è una catastrofe! Una catastrofe che non
ha risolti umani, ma è una catastrofe economica, un bollettino di
guerra che lei ci ha letto e mi pare che non deponga a favore della
politica aeroportuale che si sta conducendo. Grazie.
