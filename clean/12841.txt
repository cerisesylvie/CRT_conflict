Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3797 del 7 ottobre 1992 - Resoconto
OGGETTO N. 3797/IX Rinvio dell'autorizzazione al Presidente
della Giunta regionale ad operare per la risoluzione concordata
della convenzione Regione autonoma Valle d'Aosta - SDS S.p.A. del 4
marzo 1992 rep. 1050 e della mozione "Modifica della convenzione
Regione-SDS".
Presidente
Ha chiesto di parlare per mozione d'ordine il
Consigliere Pascale, ne ha facoltà.
Pascale (PSI)
Volevo chiedere, dal momento che tratta
lo stesso argomento, se era possibile abbinare a questa risoluzione
la mozione che è stata rinviata nell'altro Consiglio e che è
iscritta al punto 46.
Presidente Trattandosi di argomento analogo, penso si possa
procedere come prima. Se non ci sono opposizioni, direi di
discutere congiuntamente il punto 31/bis e la mozione presentata
dai Consiglieri Pascale, Aloisi, Milanesio e Limonet.
Ha chiesto di parlare il Consigliere Beneforti, ne ha
facoltà.
Beneforti (DC)
Prima che il Presidente passi alla
illustrazione del provvedimento, vorrei ricordare al Presidente
l'impegno che aveva assunto in commissione consiliare, per cui ci
doveva essere messa a disposizione la documentazione.
Ieri ho chiesto la documentazione alla responsabile delle
commissioni consiliari e mi è stato detto che a lei non era
pervenuta nessuna documentazione, nè quella che doveva essere
depositata presso o la Segreteria della commissione o la Presidenza
del consiglio, nè tanto meno quella documentazione che il
Presidente della Giunta si era impegnato a far battere a macchina
ed a consegnare ai componenti della II e IV commissione.
Non avendo avuto la possibilità di approfondire gli argomenti,
perché non ci è stato messo a disposizione il materiale necessario,
si richiede il rinvio della discussione al prossimo Consiglio
regionale.
Presidente
È stata sollevata una questione
pregiudiziale dal Consigliere Beneforti. Come di consueto, deve
esprimersi un consigliere a favore e uno contro.
Ha chiesto di parlare il Presidente della Giunta, ne ha
facoltà.
Lanivi (GM)
Io sono (ma credo anche la maggioranza)
per affrontare oggi stesso la discussione degli oggetti in
discussione, facendo presente che sono in grado di distribuire
quella scaletta che mi ero impegnato a distribuire. La riunione è
stata fatta lunedì, c'è stato un problema di battitura dei testi,
d'altra parte credo di aver ampiamente illustrato (e credo in
maniera analitica e obiettiva) l'evoluzione di questo problema;
prego la Presidenza di fare le copie che ritiene opportuno
dell'elenco, la documentazione posso esporla anche in questo
momento. L'illustrazione della documentazione è stata presentata in
sede di commissione, e ne possono dare atto i componenti della
commissione in sede di commissione.
Vi è una necessità, anche per accelerare le procedure, di
approvare il punto 31/bis, per arrivare nei tempi che ci è stato
richiesto anche dalla commissione sui suggerimenti dei legali della
Regione, ad approvare questo passo.
Presidente
Ha chiesto di parlare il Consigliere
Beneforti, ne ha facoltà.
Beneforti (DC) C'è un pacco di materiale alto così. Voglio
capire perché questo materiale non è stato messo a disposizione dei
membri della commissione.
Siccome mi piace prepararmi sugli argomenti, non sono in
condizione oggi di poter intervenire; ci si vuol mettere in
condizione di poter intervenire sugli argomenti oppure no? Allora
non si doveva assumere l'impegno in commissione, il Presidente
doveva dire che non si assumeva l'impegno in commissione.
Ora, si è assunto l'impegno, io tutto il giorno ho cercato
questo materiale e nessuno me lo ha dato; ho cercato anche il
Presidente della commissione sviluppo economico, che non ho
trovato, però ho parlato con i funzionari, i quali mi hanno detto
che nessuno aveva avuto la documentazione. Alla Presidenza della
Giunta nessuno sapeva niente. Questa è la situazione, e si arriva
qui e si dice che bisogna discutere la situazione.
Chiedo per piacere, anche per poter parlare con cognizione di
causa, che questo argomento venga rinviato al prossimo Consiglio
regionale.
Presidente
Il Consiglio è concorde nel trattare questo
argomento domani.
