Classificazione
BILANCIO E CONTABILITA' REGIONALE



Oggetto del Consiglio n. 2110 del 6 dicembre 2011 - Resoconto
OBJET N° 2110/XIII - Début de la discussion générale des lois
de finance et de budget pour le triennat 2012/2014.
Presidente
- Siamo all'inizio della discussione generale
sui disegni di legge n. 165 e n. 166. Ricordo che oggi la
convocazione è prevista anche in seduta notturna, per cui abbiamo
tutto il tempo...
La parola al Vicepresidente Chatrian.
Chatrian (ALPE)
- Grazie Presidente.
Ci accingiamo oggi ad esaminare il bilancio di previsione della
Regione Valle d'Aosta, compito che abbiamo già svolto gli anni
scorsi, credo tutti con animo diverso, perlomeno con un senso di
responsabilità ancora più marcato. Stiamo infatti vivendo un
momento storico molto delicato e sappiamo che i prossimi tre anni
potrebbero essere determinanti per il futuro economico del mondo
intero e per il nostro. Il momento che viviamo è particolare
soprattutto per l'economia e la finanza a livello nazionale ed
internazionale, ma lo è anche per la politica tutta. Mai come ora
la classe politica è posta sotto accusa a tutti i livelli, chiamata
a decidere della sorte dell'Europa, della crescita o della
decrescita economica, ma anche più semplicemente della sorte dei
cittadini comuni, del loro futuro a livello di vita, delle
prospettive di sviluppo, dei sacrifici che molti saranno chiamati a
fare per non compromettere la tenuta dei nostri conti e soprattutto
non caricare sulle spalle dei giovani debiti insopportabili. Sui
giovani la crisi del sistema economico è calata come una scure,
trascinandoli nell'incertezza più totale sul loro futuro, in preda
al fatalismo negativo che tarpa le loro ali specialmente in Italia.
Nell'ultimo rapporto CENSIS, pubblicato da pochi giorni, si dice
che i giovani sotto i 24 anni sono in gran parte disoccupati e
quelli che lavorano lo fanno per quattro soldi, ma ciò che
preoccupa di più è la grossa fetta di coloro che non lavorano e non
studiano e che non cercano neanche un'occupazione, come se si
fossero arresi; non abbiamo dati precisi su questo fenomeno in
Valle d'Aosta, credo però che non ne siamo immuni. L'incertezza
della situazione economica internazionale e nazionale non
incoraggia sicuramente all'ottimismo, ballano un po' tutti i
pilastri su cui ci siamo appoggiati per anni, perfino l'Europa come
entità economico-politica è messa in dubbio e i mercati non
riescono a darsi una direzione, mentre noi cittadini italiani ed
europei siamo tutti in attesa delle decisioni che assumeranno
venerdì 9 i Signori Merkel e Sarkozy.
Per quanto riguarda l'Italia, grazie al "Governo Monti", si è
recuperata almeno la credibilità che Berlusconi era riuscito a
dissipare, rendendoci ridicoli di fronte al mondo.
"Con il
decreto salva-Italia del "Governo Monti" c'è uno spostamento del
peso dell'imposizione dai fruitori dell'economia ai patrimoni"
ha detto il Viceministro all'economia e finanze Vittorio Grilli. In
parole povere la manovra ha realizzato in un colpo solo un enorme
spostamento della tassazione dalle persone alle cose e mi chiedo se
con queste nuove misure sarà garantita un'equità sociale. Nessuno
in questo momento ha la bacchetta magica, nessuno ha la ricetta
perfetta, nessuno è in grado di prevedere con sicurezza cosa
accadrà nei prossimi mesi e anni. Una cosa però è certa: non è il
momento della superficialità e delle scelte prese con leggerezza,
dobbiamo tutti dare il nostro contributo al cambiamento di rotta,
con la consapevolezza che abbiamo vissuto probabilmente al di sopra
delle nostre possibilità e che il tempo degli sprechi e degli
errori di valutazione è finito. Il modello su cui ci siamo basati
dal dopoguerra ha chiuso il suo ciclo e dobbiamo pensarne un altro,
probabilmente alternativo, basato su presupposti e principi
completamente diversi. Se fino ad ieri, o all'altro ieri la parola
d'ordine era crescita del PIL, dei consumi, dell'economia globale,
degli scambi, dei redditi, dello sfruttamento delle risorse
dobbiamo forse rispolverare e applicare il concetto di sviluppo
sostenibile. Attenzione però che sia sviluppo a 360 gradi, quindi
non solo quello economico, ma anche quello delle capacità
intellettive, della ricerca scientifica e della scuola, del vivere
in armonia con la terra, delle attività umane meno dannose per
l'ambiente...che sia davvero sostenibile. La sostenibilità è
raggiungibile se il processo di cambiamento è tale per cui la
direzione degli investimenti, dello sviluppo tecnologico, dello
sfruttamento delle risorse naturali e delle scelte
politico-istituzionali è coerente con le esigenze future, oltre che
con quelle odierne. Ancora: è sostenibile se contempla anche il
miglioramento delle condizioni di vita e non solo il mantenimento
dello
status quo
, oltre all'effettiva partecipazione dei
cittadini al processo decisionale.
Non ci può essere sviluppo sostenibile senza una vera democrazia
partecipativa in questo momento, ma il nostro futuro e lo sviluppo
della nostra regione, sostenibile o meno, dipendono anche
banalmente dalle scelte nazionali, dalle manovre finanziarie in
atto e da quelle che arriveranno con le relative ricadute. La crisi
economica, negata e ignorata per mesi dal Governo centrale, è in
fase di deflagrazione sulla nostra piccola e anche fragile
economia; ciò che trovo grave è il risentimento verso la casta e
verso la classe politica in generale, che ha perso ogni
credibilità. Stanno prendendo forma vere e proprie leggende sugli
sprechi di denaro pubblico e sulle ricette per eliminarli. Il
rischio che corriamo tutti è quello del qualunquismo e della
demagogia, dobbiamo riscoprire e diffondere la buona politica,
rilanciare l'importanza del mandato elettorale che abbiamo ricevuto
dai nostri elettori, di cui dobbiamo essere portavoce e a cui
dobbiamo rispondere del nostro operato. Noi eletti, tutti, abbiamo
compiti e ruoli ben precisi e abbiamo l'obbligo di garantire la
rappresentatività del territorio e il pluralismo democratico;
facciamo attenzione a non dare lo spunto affinché "si faccia di
tutta un'erba un fascio", a non creare un alibi alla strategia
dello sfascio, che può attecchire molto facilmente nei momenti di
difficoltà economica, come quello che stiamo vivendo.
Affrontiamo dunque l'esame di un bilancio che presenta minori
risorse e maggiori vincoli rispetto al precedente, 215.000.000 di
euro in meno in due anni, e passiamo da una disponibilità di
1.685.000.000 del 2010 ai 1.470.000.000 del 2012. Sono cifre oserei
dire crude, che devono farci riflettere e che dovrebbero indurci ad
un cambio di rotta; dovrebbero anche indurci ad assegnare un ruolo
nuovo e diverso alla finanza pubblica e dovrebbero anche
convincerci della necessità di maggiore rigore - ieri pomeriggio
negli interventi dell'Assessore e del Presidente ho sentito questo
termine - nella gestione delle risorse pubbliche a tutti i livelli:
dai Comuni alle società controllate e partecipate
dell'Amministrazione regionale. Non è più tempo di essere magnanimi
o lassisti, non è più tempo - se mai lo è stato - di sprechi di
denaro pubblico. Ogni scelta della pubblica amministrazione deve
essere fatta con cognizione di causa, pensando a tutte le economie
possibili, ma mantenendo fermo un punto, ovvero quello di dare
trasparenza ed efficacia ai procedimenti amministrativi. Sembrano
considerazioni banali, ma nel nostro sistema ci sono storture che
non possono più essere permesse, a maggior ragione quando esse non
sono casuali.
Tornando al bilancio, ho cercato di capire quali sono le novità,
quali sono i punti di forza, quali sono le ricette, quali le
criticità. La legge finanziaria proposta dal "Governo Rollandin"
quali ricette propone? Come aggredisce la disoccupazione giovanile?
Come rilancia il settore turistico? Cosa fa per ovviare alla crisi
del settore agricolo e dell'allevamento? Quali correttivi porta
alla finanza locale? Come stimola l'imprenditorialità e gli
investimenti privati? Quali innovazioni porta nel campo del
risparmio energetico? Come incentiva le energie rinnovabili? Quali
riforme intende lanciare nel sistema pubblico? In questo bilancio
nelle sue nude cifre e nelle sue note tecniche non ho trovato le
risposte a queste mie domande, allora mi sono fermato e mi sono
chiesto cosa avremmo fatto noi se fossimo stati al Governo in
questo momento molto difficile, a cosa avremmo dato la priorità,
quale strategia avremmo lanciato per sollecitare la crescita
economica e dove e in che modo avremmo ridotto tali risorse?
Conscio di non essere in grado di fare assolutamente miracoli, ho
provato a mettere sul tavolo proposte credibili con visioni
alternative a quelle attuali. Al primo punto metterei una vera
riforma dell'Amministrazione regionale - ieri il Presidente ci
parlava di generali e colonnelli -, iniziando dalla riduzione delle
strutture e dall'elaborazione di procedimenti più fluidi - durante
questa legislatura le strutture sono aumentate -, meno elefantiaci,
elevando la qualità dei servizi e accorciando l'intero iter
procedurale fino al pagamento. Le pesantezze burocratiche e i tempi
di attesa dei pagamenti a vario titolo alle imprese o ai cittadini
devono essere adeguate alle aspettative e alle contingenze della
situazione che stiamo vivendo,
"i tempi della pubblica
amministrazione devono cambiare"
è stato detto più volte in
quest'aula anche in questa legislatura. I tempi del procedimento
sono ancora, a nostro avviso, biblici, non più sopportabili e non
compatibili con un'amministrazione che si vuole moderna ed
efficiente. La necessità è reale e vi assicuro che è molto sentita,
penso che in un momento di difficoltà come quello che stiamo
attraversando tempi certi e risposte rapide per tutti sarebbero
boccate di ossigeno per tutto il sistema economico; in sintesi
brutale, sarebbero meno costi. Così come tenere nei cassetti per
anni milioni di euro di soldi pubblici impegnati, quindi con un
beneficiario individuato, è un po' un insulto; tanto per farvi un
esempio calzante, ricordo ciò di cui abbiamo parlato in aula il
mese scorso: esiste un programma lavori, approvato ad ottobre 2008
con cui sono stati impegnati fondi per circa 70.000.000 di euro a
favore dei consorzi di miglioramento fondiario, di cui solo 22 sono
stati liquidati a distanza di 3 anni. Penso che si possa fare
meglio.
Identica considerazione si potrebbe fare in un momento di
difficoltà sulle proprietà immobiliari regionali, più volte
discusse in quest'aula, fare funzionare al meglio i gioielli di
famiglia e le proprietà sovente dimenticate, troppo spesso non
utilizzate e non valorizzate. A nostro avviso, urge l'applicazione
del piano inerente gli interventi sul patrimonio immobiliare
regionale, ma non è sufficiente perché tutto il patrimonio privato
necessiterebbe di un piano strategico che preveda modelli di
produzione e di consumo sostenibile, finalizzati alla lotta al
cambiamento climatico e in particolare tramite l'uso del sostegno
economico pubblico come leva per stimolare la competitività, la
ricerca e l'innovazione del sistema delle imprese nel settore
dell'edilizia sostenibile, del risparmio energetico; anche questo
tema in tale legislatura lo abbiamo affrontato diverse volte. Si
produrrebbero così posti di lavoro, risparmio energetico,
imprenditoria, indotto diretto e indiretto. Non si dovrebbe perdere
altro tempo su questi temi, siamo già terribilmente in ritardo. Nel
campo del risparmio energetico i tempi delle procedure sembrano
biblici, provare per credere; io l'ho fatto e parlo per
esperienza.
Oggi non posso affrontare nel dettaglio ogni singola voce, ma
gli esempi che ho fatto possono aiutare a capire meglio, senza
polemiche e soprattutto senza preconcetti. Sarebbe interessante
oggi che si affronta il bilancio avere qualche idea sulle strategie
per i prossimi anni delle partecipate dell'Amministrazione
regionale, volano sempre più importante e significativo del modello
Valle d'Aosta, lo riteniamo fondamentale per il futuro dibattito
politico in quest'aula e faremo una proposta che va in tale
direzione: dal controllo alle linee da intraprendere, alle
procedure, alle ricadute, fino ad arrivare all'importanza che
questo blocco riveste per tutta l'occupazione valdostana. La
trasparenza prima di tutto, ma in seconda battuta le opportunità di
lavoro tramite procedure trasparenti e selettive. A nostro avviso,
la necessità di arrivare a questo è molto alta, come è alta la
preoccupazione sul futuro di centinaia di lavoratori che già nel
2011 hanno potuto a stento lavorare, fra mille incertezze,
sballottati dalla Regione alla "salvaprecari", la stessa che adesso
pare non vada più bene. Riteniamo sbagliata la strada messa in
campo dal Governo regionale, in parte per mancanza di chiarezza e
di certezze occupazionali e per rispetto verso una grossa fetta di
lavoratori. Noi chiediamo una sterzata forte su questo tema,
abbiamo una nostra proposta chiara e direi anche interessante,
forse è il momento di prenderla in considerazione anche se è il
gruppo ALPE che la presenta. Le procedure sono sempre e solo degli
strumenti, anche questo è un tema diverse volte affrontato in aula,
sono più o meno flessibili, ma modificabili nei limiti della legge.
Troppo spesso dietro a tale strumento non c'è la sola volontà che
tutto funzioni correttamente, ma c'è un'indicazione di tipo
politico e mi riferisco alla volontà del "Governo Rollandin", volta
ad agevolare l'applicazione di procedure di affidamento
semplificate. In questo caso la volontà è di andare ad elevare a
1.000.000 di euro l'importo dei lavori, che possono essere affidati
con procedura negoziata, senza previa pubblicazione di bando di
gara. Così come è stata innalzata da 20.000 a 40.000 euro la soglia
al di sotto della quale è possibile l'affidamento diretto di
servizi e di forniture. Non riteniamo opportuno e nemmeno prudente
dal punto di vista amministrativo l'innalzamento di tali soglie,
peraltro già alte, così facendo vengono meno i principi su cui si
dovrebbe basare la buona gestione del denaro pubblico, principi su
cui l'Unione europea vigila e dà direttive, di cui il "Governo
Berlusconi" si è sempre infischiato. Libera concorrenza, pari
opportunità, trasparenza, economicità, ancora una volta anche su
questi principi il Governo regionale ha deciso diversamente.
Il Governo ha confermato la riduzione dell'IRAP, noi riteniamo
interessante il dispositivo inserito nell'accordo di Milano fra lo
Stato e le Province di Trento e Bolzano, che prevede, relativamente
ai tributi erariali per i quali lo Stato ne prevede la possibilità,
che possano in ogni caso modificare aliquote e prevedere esenzioni,
detrazioni, deduzioni, purché nei limiti delle aliquote superiori
definite dalla normativa statale. Si potrebbe - è un auspicio -
proporre un'ulteriore riduzione a condizione che le aziende
reinvestano al loro interno le risorse detassate e assumano giovani
sotto i 30 anni, azioni che vanno nella direzione di favorire la
crescita, ridurre la precarietà mettendo in moto processi virtuosi.
La Provincia di Bolzano per il prossimo anno mette in campo
un'ulteriore riduzione al 2,5 percento per le imprese virtuose che
aumentano il valore della produzione e investono in ricerca e
sviluppo sempre per quanto riguarda l'IRAP e riduce al 2 percento
per le imprese che fanno ricerca su fonti rinnovabili, tanto per
fare degli esempi in questo campo.
Rileviamo purtroppo, Presidente, una mortificazione degli enti
locali; riconosciamo l'abilità con cui ha saputo convincere e
praticamente far approvare quasi all'unanimità questo nuovo
impianto ai diretti interessati. Le leggi scaricate sulla finanza
locale sono veramente tante e il margine di manovra è sempre più
ridotto, e lo sa, soprattutto per i piccoli e piccolissimi Comuni.
Altro che autonomia comunale, altro che sussidiarietà! Una piccola
considerazione sulla tassa di soggiorno: non ci sembra il momento e
anche il modo con cui è stato affrontato ci lascia perplessi,
sembra quasi che questa ulteriore tassa possa cambiare le sorti del
turismo in Valle d'Aosta; in questo momento gravare ulteriormente
sugli ospiti ci sembra fuori luogo! Termino dicendo che ho
partecipato attivamente in commissione, cercando di documentarmi e
di capire dove anzitutto la riduzione è stata fatta e quali le
motivazioni che hanno portato il Governo a procedere in tal senso.
Predisporre un bilancio che ha una capacità di spesa inferiore di
110.000.000 di euro rispetto all'anno precedente non è facile, ma
non ci si può limitare a fare quello che avete messo in campo, non
si intravede in questo documento uno sforzo di riponderazione dei
fattori esterni e faccio l'esempio delle società partecipate e
controllate, oppure interne, e faccio l'esempio della macchina
amministrativa e dei suoi sprechi, che potrebbero influire sul
risultato. Non è un discorso di forma, ma è un discorso di
sostanza, le cifre hanno il loro peso, ma l'impianto va valutato
nel suo complesso; non ci interessa fare la classifica di chi ha
perso o ridotto di più, ma vorremmo sapere perché si è ridotto
proprio lì e nonostante la riduzione nulla è cambiato nei
procedimenti (prima facevo l'esempio dei consorzi). Non registriamo
sterzate che siano in grado di guidare il cambiamento in certi
settori, vedi l'idroelettrico più volte affrontato in quest'aula,
vedi i centri commerciali - ne parleremo questo pomeriggio con i
nostri emendamenti -, vedi gli appalti pubblici. In conclusione per
tutti questi temi ci sarebbero idee quanto meno diverse, ma
dovrebbe esserci anche la volontà ad ascoltare da parte vostra. La
Valle sta perdendo una
chance
? Su certi settori penso
proprio di sì. Grazie.
Presidente
- Sarebbe opportuno che ci fosse un intervento
della maggioranza secondo la logica dell'alternanza. In attesa che
ci sia una decisione, je vous communique que sur le projet de loi
n° 165 ont été déposés 5 amendements de l'Assesseur au budget, 7
amendements du groupe PD et 16 amendements du groupe ALPE.
La parole au Conseiller Prola.
Prola (UV)
- Merci M. le Président.
Nel commentare il bilancio che andremo ad approvare, dovremo
comunque avere bene a mente quanto è stato detto finora: le
previsioni per il periodo 2011-2013 prevedono un deterioramento
della fiducia, che colpirà gli investimenti e i consumi, avremo una
stagnazione del PIL con una leggera ripresa solo nel 2013, non
avremo miglioramenti concreti sul mercato del lavoro e, sotto il
profilo occupazionale, la disoccupazione non si muoverà
probabilmente dai livelli attuali. In Europa sono tanti a parlare
di dramma che è principalmente politico ed è ancora incompiuto: si
riferiscono ai malori dell'euro, al disastro della Grecia, alla
quarantena internazionale imposta all'Italia. L'economia, come
tutti vedono senza capirne fino in fondo il linguaggio cifrato, ha
un ruolo dominante rispetto al dramma. La situazione reale è però
intricata e più complessa, l'economia sembra giocare una parte
prioritaria con le sue formule enigmatiche tratte dal gergo
finanziario, dalle capitali della finanza o con verdetti delle
agenzie, che mi permetto di definire di spionaggio mercantile,
chiamati
rating
; agenzie che indagano, denunciano - a volte
sbagliando - la fragilità di resistenza alla crisi delle aziende,
degli istituti bancari e di nazioni intere. In questo universo
astratto primeggia il culto del mercato, definito di volta in volta
con aggettivi umorali: emotivi, reattivi, prudenti, diffidenti,
aggressivi, punitivi e via dicendo. Le aperture dei telegiornali
con conduttori che parlano di corsa, con termini e dati
incomprensibili, sembrano mimare una lezione ad una Bocconi dei
poveri. Ogni giorno abbiamo la sensazione di essere assediati da
una catastrofe incombente quanto inesplicabile e indecifrabile:
questo è il sentire della gente. Una volta ci sentivamo minacciati
da fatti concreti chiaramente percettibili, quali i missili
sovietici, il muro di Berlino; non pensavamo di certo che il nuovo
pericolo si sarebbe presentato in forma algebrica con numeri
impazziti privi di immagini, con percentuali statistiche e
rendiconti punitivi.
Di fronte a questo quadro, le forze politiche nazionali
purtroppo hanno dimostrato l'inadeguatezza culturale per avviare
riforme condivise, una manifesta debolezza rispetto a quello che
avrebbe dovuto essere il loro compito e si sono così arrese di
fronte alla forza degli interessi corporativistici che esse
rappresentavano. Un'Italia frammentata divisa in corporazioni, che
ha bloccato la politica nei suoi timidi e confusi sforzi di
cambiamento. Il Governo dei tecnici attuale rappresenta una
sconfitta e in parte il fallimento della politica. Nella nostra
regione, sotto questo profilo, siamo in una situazione, a mio
avviso, completamente diversa. Abbiamo un Governo regionale, che
con difficoltà immense, con incertezze continua con il suo definito
percorso programmatico. Nel corso di questi anni il Governo
regionale ha sempre partecipato attivamente al confronto
costruttivo e al dialogo con il Governo centrale, responsabilmente,
perché federalismo è anche e soprattutto un dialogo, che ci ha
permesso di ottenere anche risultati importanti, ricordo il nuovo
ordinamento finanziario e rammento che avevamo un accordo che
fissava il percorso per giungere agli accordi bilaterali con lo
Stato, che è stato disatteso con l'ultima manovra finanziaria
attraverso un taglio di risorse unilaterale. Il bilancio regionale
quindi ha dovuto e dovrà tenere conto dei vincoli derivanti dalle
manovre sul federalismo fiscale, che hanno comportato una
rimodulazione delle risorse sia per la parte corrente che per la
parte di investimenti e credo - sentite anche le comunicazioni di
questi giorni - che non sia finita qui.
Si rileva una riduzione totale della spesa (meno 7,04 percento),
anche se il volume delle spese obbligatorie incomprimibili rende
difficile drastiche riduzioni. La maggiore contrazione riguarda le
spese di investimento. Operare in queste condizioni diventa molto
difficile e la strada che abbiamo davanti è sempre più impegnativa.
Di fronte alle continue diminuzioni di risorse che, se anche sono
presenti, ci vengono bloccate da quel meccanismo infernale più
volte citato, chiamato Patto di stabilità, di fronte ad emorragie
di posti di lavoro, aumento di imposte, prelievi fiscali, dobbiamo
alle volte anche noi mettere in discussione corporazioni,
specializzazioni, frammentazioni che sono presenti anche sul nostro
territorio. La situazione odierna ci obbliga a volte ad avere la
forza di rimettere in discussione fatti, problemi ed organizzazioni
che sembravano consolidati nel tempo e inamovibili. Con il bilancio
che verrà approvato dal Consiglio regionale alcune riflessioni e
modificazioni vengono fatte, dobbiamo avere tutti insieme
l'elasticità culturale e la flessibilità operativa per capire che
un'azione deve essere condotta per avere una maggiore efficacia e
produttività nei vari comparti pubblici, compreso un eventuale
arretramento del settore pubblico a vantaggio del settore
privato.
Mi permetto brevemente di sottolineare alcuni interventi
previsti nel nostro documento di programmazione contabile.
Innanzitutto le agevolazioni tributarie per lo sviluppo economico
per favorire l'assunzione di nuovi lavoratori da parte delle
imprese e le agevolazioni fiscali per incentivare l'imprenditoria
giovanile; tutte le politiche sociali ed economiche anticrisi per
le famiglie e le imprese, le politiche del lavoro dove, attraverso
un dialogo sociale intenso, sono state introdotte alcune misure per
l'impiego dei giovani; le misure di contenimento della spesa
dell'organizzazione regionale, anche per gli enti locali. E qui
sull'organizzazione dobbiamo fare una riflessione, però mi
permetta, collega Chatrian, se da una parte parliamo di
semplificazione, dall'altra parte non è che possiamo dire che, se
eleviamo a 1.000.000 per fare procedure semplificate, non
semplifichiamo; in questo modo andiamo a semplificare le procedure.
Quello che lei ha detto prima mi sembra una contraddizione.
Per gli enti locali si conferma il modello di finanziamento per
i nostri Comuni, che devono pensare di rivedere la loro
organizzazione per dare servizi di qualità a costi inferiori. È una
sfida molto impegnativa. Il sistema di condivisione di funzioni
finora seguito non ha raggiunto gli obiettivi che erano alla base
degli interventi legislativi, quindi ripensiamo all'organizzazione,
alla definizione dei livelli ottimali di gestione delle funzioni e
a scenari nuovi e futuri dell'associazionismo comunale.
Vengono confermate le risorse per il nostro sistema sanitario e
di
welfare
, che è sempre più eccellente, ma anche
notevolmente costoso; qui vengono garantiti comunque tutti i
servizi di eccellenza che abbiamo sul territorio, viene confermato
anche l'impegno finanziario e organizzativo del nostro sistema
scolastico, - con un'operazione né semplice, né banale - vengono
mantenute aperte tutte le scuole di montagna e attivi tutti i posti
di organico. Viene finanziata la promozione di servizi formativi di
ricerca scientifica...per lo sviluppo di ricerche tecnologiche. È
necessaria una riqualificazione del tessuto industriale che
permetta l'attivazione ed il recupero di tecnologie e l'attivazione
di percorsi innovativi attraverso uno sviluppo dell'ingegneristica
e della ricerca; per avere crescita e competitività, dobbiamo avere
processi produttivi di eccellenza che permettano di avere
prospettive di sviluppo, di aumento di posti di lavoro nel medio e
lungo periodo. Un futuro che deve articolarsi sulla nostra capacità
di attrarre nuove realtà produttive, portando avanti un serio
progetto di riduzione del costo del denaro per le piccole e medie
imprese e per gli artigiani. Oggi la necessità primaria delle
imprese, siano esse micro, piccole o medie, è quella di accedere a
nuovo credito e di ottenere ulteriore credito; allo stesso tempo
dobbiamo supportare la riduzione dei costi di energia, promuovere
nuove fonti rinnovabili.
Occorre calibrare la programmazione della formazione
professionale alle reali esigenze del mercato del lavoro; la crisi
attuale, che non sembra ciclica, proporrà nel futuro panorami
diversi dagli attuali, i posti di lavoro così come sono ora non ci
saranno forse più, potranno nascere modelli produttivi nuovi, come
pure ci sarà un progressivo allontanamento dal settore...produzioni
mature per un'apertura a settori innovativi non solo
tecnologicamente. Gli interventi previsti nel piano del lavoro,
quelli degli incentivi alle assunzioni e all'avvio di nuove
imprenditorialità, interventi di formazione, orientamento e
tirocini quindi vanno nella direzione di rafforzare i lavoratori,
per sostenere lo sviluppo delle imprese e la creazione di migliori
posti di lavoro.
Sono rinnovati gli interventi per l'agricoltura e l'ambiente
montano. L'agricoltura è la principale garanzia ambientale di
assetto idrogeologico e di qualità dell'aria e dell'acqua. È
un'agricoltura difficile che richiede sforzi e sacrifici, va dunque
sostenuta. Fondamentale è il momento attuale in cui viene definita
la riforma della politica agricola europea, che avrà enormi
ricadute sui futuri bilanci; dobbiamo avere una PAC che tuteli il
made in Italy
, ma soprattutto l'agricoltura di montagna,
valorizzi la capacità di produrre qualità, sicurezza alimentare,
legame con il territorio e filiera corta.
Dopo gli incontri, le varie occasioni, le richieste e le firme
operate dai vari governi delle Regioni alpine, le richieste fatte
hanno dato i primi segnali che sono incoraggianti, dove nel primo
pilastro verrà considerato un premio a superficie, composto da
componenti quali giovani agricoltori, le zone svantaggiate, le
piccole aziende e le tecniche agronomiche a basso impatto
ambientale, ma anche nel secondo pilastro dove verranno confermate
le attuali misure di indennità compensativa agro-ambiente e
verranno considerati sottoprogrammi quali la montagna, le filiere
corte, le piccole aziende e i giovani agricoltori. In particolare
il nuovo marchio "qualità dei prodotti di montagna" può avere un
enorme valore aggiunto, perché viene per la prima volta istituita
una cornice giuridica per sistemi di certificazione, denominazione
e caratteristiche del prodotto, provenienza geografica e regole di
commercializzazione. Certo dobbiamo essere attenti al modello e
alla ripartizione dei sostegni economici, che saranno in termini
assoluti misura minore, ma - ripeto - è importante che vengano
considerati all'interno della PAC una serie di elementi essenziali
per la sopravvivenza dell'agricoltura di montagna.
Un tema che è stato affrontato dal Governo regionale in questi
anni è la razionalizzazione degli impianti di risalita, che sono
alla base del nostro turismo invernale; il processo di
razionalizzazione e armonizzazione delle società partecipate di
maggioranza regionale e comunale deve portare ad una gestione
condivisa con risparmi gestionali, possibilità di sviluppo e di
collegamento anche internazionali più mirati a reggere la
concorrenza e soddisfare le richieste di un'utenza sempre più
esigente.
Mi permetto poi di segnalare due temi, che per la loro
problematicità e delicatezza, devono essere continuamente
all'attenzione delle politiche programmatiche del Governo
regionale. La sicurezza del cittadino è un bisogno che le
istituzioni hanno il dovere di soddisfare con la difesa della
comunità dalla criminalità e dalle truffe, la sicurezza della
circolazione stradale e il contrasto a tutte le forme di
criminalità, attenzione alle fasce più deboli e agli anziani,
sviluppo di politiche di educazione alla legalità. L'impegno della
Regione e dei Comuni è significativo grazie agli investimenti per
lo sviluppo di moderni sistemi di videosorveglianza del territorio,
l'altro tema è legato ai problemi dell'immigrazione. Provengo da un
Paese dove attualmente c'è il 14 percento di presenza di immigrati
sulla popolazione, sono immigrati che provengono da 107 Paesi
diversi; questo ci pone di fronte a scelte importanti da affinare e
da attuare per assicurare quella giusta integrazione, che è l'unico
vero antidoto alla nascita e allo sviluppo delle tensioni
multietniche interculturali e interreligiose. Tante sono le sfide e
i temi da trattare, sicuramente ne tralascerò qualcuno. Per
fronteggiare il dramma di cui parlavo prima, abbiamo solide basi
politiche, ma abbiamo bisogno di tutti e continuiamo a lavorare
insieme facendo sistema, forti della nostra autonomia, forti dei
nostri valori e di una comunità attenta ai bisogni dei più deboli e
di coloro che si trovano in difficoltà da sempre. Condivido quindi
le linee di un bilancio rigoroso, solido, reale, prudente ed
equilibrato e di un fatto sono particolarmente soddisfatto: con la
notevole diminuzione di risorse apportate dalle varie manovre
finanziarie, credo che abbiamo finito di ascoltare i profeti che
parlavano dei privilegi della Valle d'Aosta. Spero che con la
stessa coerenza non abbiano a dire che non siamo stati in grado di
mantenere i privilegi stessi. Grazie.
Président
- Je vous communique que le rapport sur les
activités visées à l'article 7 de la loi régionale n° 6/2007 a été
déposé.
La parole à la Conseillère Carmela Fontana.
Fontana (PD)
- Grazie Presidente.
Signor Presidente, riteniamo che il bilancio preventivo oggi in
discussione sia un bilancio di assoluto rigore e che nella storia
della Valle d'Aosta non ci sia mai stata una riduzione di spesa
così drastica. Prendiamo atto della crisi finanziaria globale che
sta attanagliando l'eurozona con drammatici risvolti sia a livello
economico, sia a livello sociale, creando un'incertezza cronica
verso un risanamento che dia reali risposte all'Europa, ma
soprattutto al nostro Paese. La Valle d'Aosta non è esente da
questo tsunami economico e sociale, anche qui gli evidenti segni
della crisi stanno creando una situazione insostenibile; osserviamo
un continuo peggioramento degli indici sociali del benessere e
della situazione reale dell'economia nel nostro Paese, indici e
numeri che significano in concreto più disoccupati, aumento
vertiginoso della povertà, imprese e attività chiuse, giovani senza
la possibilità di poter progettare il loro futuro. Il prodotto
interno lordo di questo ultimo trimestre è prossimo allo zero e le
previsioni per il 2012 danno un incremento dello 0,8 percento. Il
tasso di disoccupazione in Italia è salito ancora all'8,5 con il
dramma crescente per i giovani, le retribuzioni calano e
l'inflazione cresce creando un aumento dell'esclusione sociale da
parte di tutti coloro che non hanno gli strumenti per fronteggiare
tale crisi. Inoltre la disperazione si insinua fra tutti coloro che
sono disposti a fare sacrifici, ma non vedono la fine dei loro
sforzi. Non si possono chiedere sacrifici all'infinito, abbiamo il
dovere di dare delle scadenze e soprattutto delle certezze in un
periodo storico in cui il futuro da prospettiva rosea progettuale è
diventato un angosciante riferimento verso il quale doversi
confrontare quotidianamente per non rischiare il tracollo. Anche se
qualcuno sostiene che la crisi non è presente nel nostro Paese,
dato che ristoranti e aeroporti sono pieni di gente, posso
assicurare che quotidianamente milioni di italiani non sanno come
sfamare i propri figli. I pensionati dopo un'intera vita lavorativa
si vedono svalutato il potere di acquisto della loro misera
pensione non riuscendo ad arrivare spesso oltre la seconda
settimana.
Per quanto riguarda i rapporti Stato-Regione, vi è da
sottolineare che tutte le premesse per un accordo privilegiato con
il Governo di Roma e con il conseguente allargamento della
maggioranza regionale siano state un vero fallimento; infatti i
finanziamenti che sarebbero dovuti arrivare sono mancati mettendo
in difficoltà la nostra autonomia. Come spiegherete ai valdostani
110.000.000 di tagli con conseguenti gravi ripercussioni
nell'economia valdostana per il 2012? In più vi è il regalo di
Natale con gli ultimi 16.000.000 che il "Governo Berlusconi" ci ha
fatto con il maxi emendamento prima di dare le dimissioni e altre
misure restrittive, che saranno emesse dal nuovo "Governo Monti". È
evidente che tutti dobbiamo concorrere ad evitare il rischio che il
Paese intero affondi ed è altrettanto ovvio che un partito come il
nostro si è assunto, si assume e si assumerà le responsabilità
necessarie affinché questa crisi si attenui; lo dimostra il
comportamento tenuto dal Partito Democratico nel favorire e
sostenere il "Governo Monti", anche se saremo chiamati per
l'urgenza del momento a prendere decisioni che non condividiamo
totalmente. Siamo consapevoli che prima di tutto viene il bene del
Paese, l'Italia e il popolo italiano sono le nostre priorità. Non
ci pare che questo atteggiamento si possa riscontrare anche in tale
atto politico così importante come quello che ci presentate.
Avremmo voluto una finanziaria capace di agire in prospettiva,
di affrontare l'emergenza, dando ai Comuni più autonomia di
incidere sui costi della politica, dando così l'esempio ai
cittadini. Una finanziaria orientata allo sviluppo, in grado di
ridefinire i contributi alle imprese nei settori strategici per il
rilancio economico, ottimizzando gli investimenti produttivi per
un'economia valdostana che sappia puntare sull'effettiva
spendibilità degli investimenti. L'economia della nostra Regione e
il nostro tessuto sociale devono trovare una nuova strategia
economica che dia risposte concrete e sostenibili. Sarebbe stata
gradita un po' di autocritica per le scelte sbagliate e per
l'immobilismo che avete esercitato in questi mesi. L'11 agosto, di
fronte al precipitare degli eventi nazionali e all'ennesima
finanziaria inutile del Governo nazionale, il Partito Democratico
fece un appello a tutte le forze politiche sollecitando una
riflessione comune, che coinvolgesse tutti i soggetti politici e le
parti sociali in uno sforzo congiunto. Avremmo voluto che si
facesse una scaletta delle priorità per dare anche in Valle d'Aosta
un segnale forte ai cittadini, dimostrando che la politica si fa
carico seriamente dell'emergenza. È evidente che anche in Valle
l'economia non cresce e il problema del lavoro diventa
insostenibile di giorno in giorno, coinvolgendo indiscriminatamente
più settori: industriale, agricolo e terziario. Quest'ultimo, per
esempio, non è in grado di valorizzare le nostre peculiarità e
diventare un'attrattiva per i turisti italiani e stranieri. Avevamo
inoltre richiesto di non attendere la ripresa dei lavori a
settembre per verificare tempestivamente le ricadute della manovra
economica e le eventuali correzioni da apportare a livello locale,
suggerendo una scaletta di 10 punti sui quali impostare la
discussione. Rimane il fatto che, di fronte all'emergenza, non
avete avviato nessuna discussione partecipata, se non tardivamente
quelle rituali nelle sedi istituzionali. Un'emergenza si affronta
con tempestività e provvedimenti altrettanto urgenti.
Signor Presidente, siamo molto preoccupati, in particolare per
le conseguenze sociali della crisi nella nostra regione. Il fatto
che il tasso di disoccupazione sia al 4,8 percento, anche se ben al
di sotto della media nazionale, non ci consola. Noi non disponiamo
di ampie alternative occupazionali come in altre regioni, sappiamo
tutti che a questo dato dobbiamo aggiungere le crisi aziendali in
corso, i lavoratori precari e quelli a tempo determinato, che
rappresentano in Valle circa il 14 percento e che dire del dramma
di migliaia di lavoratori, che sono vittime di politiche economiche
di riparazione, soggetti alla cassa integrazione ordinaria e a
quella straordinaria? Ricadute pesantissime si avranno su settori
di grande importanza quali la sanità, la sicurezza e il sociale. La
sanità merita un ulteriore approfondimento; in questo ambito
servono maggiori sforzi mirati ad un forte contenimento degli
sprechi e al miglioramento dell'efficienza del servizio offerto.
Risparmiare non significa innalzare il tasso di disoccupazione
tagliando posti di lavoro, ma gestire più proficuamente quanto già
a disposizione. Non dimentichiamoci dell'istruzione, che è uno
strumento indispensabile per il futuro del singolo e del Paese;
solo attraverso un pieno sostegno a tale istituzione sarà possibile
investire sulle nuove generazioni, pertanto bisogna mantenere la
qualità della scuola valdostana, garantendo l'autonomia didattica
delle scuole, degli atenei, attraverso adeguate risorse economiche
e attraverso la costante formazione di quelle umane. Non sono da
dimenticare i poveri e i nuovi poveri, che non sono, come accadeva
in passato, in maggioranza extra comunitari; purtroppo questa piaga
ha contaminato anche i nostri cittadini. Quest'anno il Banco
alimentare ha distribuito derrate alimentari a 1.500 valdostani,
per non parlare poi delle grida di allarme delle associazioni,
della Caritas, dei Comuni e degli stessi uffici dell'Assessorato
della sanità. La problematica abitativa ha un dato che ne mette
l'evidenza la criticità: gli sfratti per morosità sono raddoppiati
negli ultimi anni.
Il servizio pubblico dei trasporti è carente, non solo, viene
definito da terzo mondo. L'annosa questione ferroviaria valdostana
sembra non avere fine. L'esorbitante investimento economico per un
aeroporto non darà gli effetti sperati non avendo un bacino di
utenza in grado di garantire la sopravvivenza. Un'economia, per
dirsi tale, necessita di infrastrutture efficienti e la Valle
d'Aosta non sembra essere in grado di diventare un'attrattiva
turistica competitiva. Le vie di accesso, come evidenziato, sono in
uno stato comatoso. Come possiamo aprirci al turismo, se esso non
può raggiungere la nostra regione? Drammatica è la situazione se si
pensa che il turismo dovrebbe essere il nostro cavallo di
battaglia. All'inizio della crisi abbiamo condiviso come Partito
Democratico gli interventi economici, chiamati provvedimenti
anticrisi verso le famiglie e le imprese. A tre anni di distanza ci
aspettavamo una verifica di questi provvedimenti, ma è mancata la
condivisione dei risultati; sarebbe stato utile valutare le
debolezze e i punti di forza delle scelte fatte. Oggi ci presentate
gli stessi provvedimenti e a noi sorge spontanea una domanda: se la
crisi è peggiorata, se più valdostani sono in difficoltà e vivono
un disagio economico, lavorativo e sociale grave, non sarà il caso
di prevedere un aggiustamento? Ci dobbiamo interrogare. A nostro
avviso, le scelte fatte finora sono palliative, troppo
circoscritte; non possiamo permetterci il lusso di attuare
provvedimenti tampone da un anno all'altro, una crisi si affronta
con riforme strutturali che investono nel presente per costruire un
futuro migliore. Ciò che il Partito Democratico ha proposto per il
risanamento dell'Italia non può che valere anche per la Valle
d'Aosta. La macchina regionale con i suoi numerosi ingranaggi è
oggi un enorme pachiderma, la cui lentezza ha ricadute dirette e
indirette sulla dinamica economica e sociale del nostro territorio.
Anche voi più volte avete riconosciuto che occorre una svolta sul
piano della burocrazia e dell'efficienza pubblica, ma senza
presentarci un progetto articolato e risolutivo. Bene, è ora di
passare dalle parole ai fatti.
È necessario ripensare a riprogettare tutti i meccanismi di
intervento economico sulla Valle d'Aosta e ridisegnarne le
priorità, come PD e come opposizione, abbiamo fatto delle proposte
e avremmo gradito di vedere in questa finanziaria interventi di un
certo spessore e di una certa rilevanza sui costi della politica.
Anche sul versante dello sviluppo ci pare che siano state fatte
scelte carenti; sviluppo significa effettuare scelte oculate,
proponiamo di agire con maggiore decisione per sostenere tutte le
imprese.
Con spirito costruttivo vogliamo farvi alcune proposte di
emendamenti, cercando di migliorare questa finanziaria per dare un
reale contributo ai cittadini, alle famiglie e alle imprese
valdostane. Primo fra tutti, chiediamo con forza lo stralcio
dell'articolo 53 della legge finanziaria 2012-2014 riguardante la
gestione esternalizzata dei cantieri nei settori della forestazione
e dell'edilizia. Ci dissociamo fortemente da tale scelta, 800
lavoratori stagionali diventeranno precari come molti altri nella
nostra regione o disoccupati senza prospettive. Questo progetto
cancella un intero settore di lavoro, di professionalità, di
conoscenze, che sono fondamentali per il mantenimento di un
territorio montano con un sistema idrogeologico molto fragile;
servono certezze per il bene dei lavoratori e per tutto il
territorio regionale.
Abbiamo serie difficoltà a comprendere le scelte di questa
maggioranza che l'ha sottoscritta. Signor Presidente, come è
possibile sostenere una scelta del genere? Ricordiamoci che dietro
ogni operaio disoccupato c'è una famiglia privata di una fonte di
reddito e a volte l'unica per tutto il nucleo. La società dei
servizi proposta lo scorso anno sembrava essere l'unica soluzione
di tutti i nostri mali; evidentemente non è stato così e risulta
essere invece uno specchietto per le allodole. Molti sono gli
interrogativi ai quali il Presidente dovrà dare una risposta. In
un'ANSA del 2 dicembre 2011 veniva riportata l'intenzione da parte
della Regione di dare continuità al lavoro svolto anche per il
2012, ma quale continuità, quale lavoro? Mi domando come si possa
riuscire nell'impresa di chiedere alle ditte aggiudicatarie di non
assumere il proprio personale per far posto a quello proposto dalla
Regione. Inoltre in che misura e con quali criteri verranno fatte
tali assunzioni? Lei è in grado di garantire la riassunzione di 800
operai forestali attraverso le nuove imprese?
Altro quesito. Tutti i dispositivi di protezione individuale, i
macchinari, le attrezzature acquisite in questi cinque anni che
fine faranno? Stiamo parlando di una spesa di circa 4.900.000; è
evidente che tale delicata questione non è stata affrontata con la
dovuta sensibilità e soprattutto con il dovuto rispetto e la dovuta
attenzione. Mi auguro che il Consiglio regionale provveda
all'immediato stralcio dell'articolo citato, affinché si possa dare
la giusta considerazione a queste persone, alle loro famiglie, che
fino ad oggi hanno svolto tale mestiere con passione e serietà.
Concludo chiedendo che tale dibattito non sia quello rituale a
cui siamo ormai abituati, ma un reale dibattito democratico con
l'unico obiettivo di superare l'attuale crisi, sostenendo le azioni
realmente efficaci senza farsi accecare da pregiudizi politici.
Vorremmo che questa finanziaria fosse frutto di confronto e di
concertazione dando un concreto sostegno di speranza ai cittadini
valdostani. Grazie.
Presidente
- Ricordo che, entro le 10,00, devono essere
depositati gli elenchi per quanto riguarda le pagine del
bilancio.
La parola al Consigliere La Torre.
La Torre (FA)
- Grazie Presidente.
Come prima cosa penso sia giusto ringraziare la II Commissione
per come ha svolto i lavori, con grande equilibrio, un
ringraziamento anche al relatore Rosset, che ha presentato una
relazione estremamente competente, a Bieler in qualità di
responsabile dell'Assessorato e, attraverso di lui, a tutti gli
operatori delle Finanze, e anche al mio Assessore (visto che è di
Fédération) per il buon lavoro che ha svolto. Credo sia chiaro a
tutti che stiamo vivendo dei momenti straordinari e anche tragici,
se volete, che riguardano tutta l'Europa, riguardano l'euro, ma
vorrei portare l'attenzione sui momenti straordinari che vive anche
la politica. Il bilancio diventa un po' un'occasione per fare
questo tipo di riflessioni, non solo per fare il punto
amministrativo come di solito si fa, ma per fare delle riflessioni
su questo momento straordinario che vive la politica. Chi è
responsabile, come dovremmo esserlo noi, non può non avvertire la
preoccupazione della gente, noi rappresentiamo le persone e noi
dobbiamo avvertire tale preoccupazione che serpeggia frale persone,
che è una preoccupazione non tanto legata al quotidiano - che è già
grave e incombente - quanto a questo futuro velato, che non si
riesce a comprendere come potrà svilupparsi ed è una preoccupazione
diffusa. Un bilancio quindi non può dare solo delle risposte
amministrative, ma deve dare anche delle risposte politiche, perché
tali preoccupazioni si risolvono sicuramente nel contingente con le
risposte concrete amministrative, ma è solo attraverso un progetto
e una visione politica che possono avere delle risposte più
certe.
Credo che questo bilancio, se lo guardiamo sotto un profilo
amministrativo, dia delle risposte concrete, lo ha spiegato bene
Prola, mi sembrerebbe superfluo tornarci sopra; è un bilancio
solido, ha detto, che dà continuità e certezze, che cerca di
mantenere gli impegni presi e ritengo che questo riassuma in un
momento così difficile lo sforzo che il bilancio fa per essere
vicino ai valdostani. Sono però anche le risposte politiche che
dobbiamo dare...allora la prima affermazione politica che voglio
fare come Fédération e come maggioranza è che in Valle d'Aosta
mettiamo al primo posto la difesa della qualità della vita dei
valdostani. Contemporaneamente a questo mettiamo al primo posto la
nostra autonomia che vogliamo garantire con tale maggioranza, con
la nostra continuità e stabilità. Questi sono due elementi che,
detti con chiarezza ai valdostani, dovrebbero togliere qualche velo
alle loro preoccupazioni, perché il fatto di sapere che esiste un
Governo regionale che vuole garantire con la sua azione politica
continuità e stabilità e soprattutto garanzie in difesa della
qualità della vita dei suoi cittadini è un punto fermo su cui noi,
come Fédération, non vogliamo tornare indietro. Continuità e
stabilità sono per me gli unici presupposti che possono generare un
bilancio che abbia quei contenuti fondamentali che sono stati
detti, tant'è vero che qualche giornalista, forse addirittura
l'Assessore lo ha definito un bilancio attento. È vero, questo è un
bilancio attento, attento ai problemi delle famiglie - è stato
detto:
"l'anticrisi..."
, sebbene qualcuno faccia una
riflessione rispetto a quelle che possono essere le verifiche,
legittime...-, attento ai servizi, a garantirli, a migliorarli e
noi sappiamo quello che sta accadendo nel resto del Paese e
sappiamo quanto sia importante introdurre sia per i principi che
abbiamo detto dell'anticrisi i concetti di equità, sappiamo quanto
sia importante garantire anche nei servizi e negli investimenti la
certezza delle risorse. Ebbene quale preoccupazione allora? Una
preoccupazione la voglio esprimere ed è quella del PIL: la
produzione del nostro prodotto interno e su questo, come aveva
detto Chatrian, giustamente qualche preoccupazione va espressa sul
futuro dei giovani. Credo sia giusto, per raccogliere il
ragionamento della collega Fontana, aprire un dibattito serio e
ragionare sulle forze che possiamo mettere in campo per i giovani;
questo sì che è un terreno interessante su cui confrontarsi e su
cui non ci sottrarremo assolutamente. Il ragionamento sul PIL però
vuol dire anche cominciare a creare nella società valdostana una
coscienza collettiva, che "dica" chiaramente che non può essere
l'ente pubblico a risolvere tutto: l'ente pubblico può stimolare a
trovare delle soluzioni e allora, nel momento in cui spostiamo
10.000.000 da parte corrente agli investimenti, andiamo in questa
direzione, perché cerchiamo di creare all'interno delle forze
economiche della nostra regione una capacità di reagire, di
stimolare i concetti di attività produttiva e di capacità di
mettersi insieme per produrre dei risultati. Occorre fare questo,
sono d'accordo con lei, collega Fontana, quando esprime
preoccupazione, ma non assistenzialismo! La gente chiede dignità,
non chiede elemosina e la dignità la può dare solo un ente pubblico
lungimirante, che ne crei i presupposti! Non è facendo
l'assistenzialismo che diamo queste garanzie e da qui la necessità
di una coscienza collettiva che dovrebbe partire anche dalla
valutazione di quello che possiamo fare in questa regione. Lo
diceva Ambrosetti, ma non è stato molto ascoltato:
"dovete
essere buyer, compratori, di voi stessi"
. Noi dobbiamo avere
questa capacità di far crescere un'economia che dà le risposte a
questa regione in questa regione, non dico l'autarchia del
fascismo, ma dobbiamo essere capaci di credere in questo!
Quante aziende possono soddisfare i bisogni di questa regione,
quante volte dobbiamo andare all'esterno per portare in Valle dei
beni quando questa Regione li potrebbe produrre? È questo lo sforzo
che dobbiamo fare, questo l'impegno che dobbiamo prendere per i
giovani, insegnargli, portarli sulla strada; ma i giovani lo hanno
già capito che non può essere lo Stato che risolve tutto, lo hanno
già capito che non sono le
baby
pensioni o il comodo
assistenzialismo. Siamo noi che adesso dobbiamo fare delle azioni,
per permettergli di conquistarsi la loro dignità del lavoro e non è
con l'assistenzialismo.
"Sburocratizzare"
è stato detto, certo, ma diciamo la
verità: l'ente pubblico è stato per anni un ammortizzatore sociale.
Mi stupisco che proprio da un partito che queste cose conosce molto
bene non si dica che lo Stato è un ammortizzatore sociale, oggi ci
stiamo accorgendo che è un ammortizzatore sociale che ha
ammortizzato tutto quello che poteva e adesso è scarico...
(interruzione della Consigliera Carmela Fontana, fuori
microfono)
...eh sì, Signora, perché non solo nel sud, ma anche nel nord
tutte le assunzioni, le centinaia di persone che lavorano negli
enti, nelle province, perché non è un ammortizzatore sociale? No,
erano assunti, perché c'era bisogno. L'ente pubblico era un
ammortizzatore sociale, diciamocelo! Adesso bisogna
sburocratizzare, quindi prima la struttura ha creato, oggi la
struttura si rende conto che si sta facendo mangiare da sé stessa,
ma questo è un ragionamento che ci deve vedere corresponsabili! Non
è che c'è qualcuno più responsabile di un altro, non è che c'è lei
che è più responsabile di me, c'è una corresponsabilità e questo
presuppone anche una capacità insieme di ragionare su come fare. La
"sburocratizzazione" quindi è una parola chiave, ma che va gestita
in un processo intelligente di riduzione di una serie di strutture
e sovrastrutture. Questo poi è un bilancio attento agli enti
locali, perché? Ma parliamoci chiaro, noi vogliamo vincere la sfida
della qualità della vita e non pensiamo di passare dal territorio?
Il punto di incontro fra la qualità della vita, il rispetto della
politica e la buona amministrazione passa dai Comuni, non passa
dalle Regioni: è il Comune il punto di congiunzione fra il
cittadino e l'amministrazione, fra il territorio e la politica.
Ecco perché il Comune va difeso, non perché siamo spreconi, ma
perché il Comune in una Regione come la nostra, dove viene sancito
il principio di autonomia, è il baluardo di questa autonomia! Ecco
perché il Comune deve essere difeso, ed è la scelta che abbiamo
fatto, ecco perché riconosciamo l'importanza del territorio, perché
la qualità della vita, che è la prima affermazione politica da me
effettuata, come punto focale politico della mia azione, passa
attraverso il territorio e il Comune, è lì che va difeso! Certo che
i Comuni dovranno impegnarsi, io sono stato il primo ad attaccare
le Comunità montane, perché ritenevo che non avessero una struttura
adeguata ai cambiamenti; mi è stato detto che si adegueranno e a me
questo soddisfa, ma dovranno impegnarsi i Comuni, dovranno
impegnarsi le Comunità montane. Loro stessi si dovranno rendere
conto che dovranno accorpare i servizi, che dovranno cercare una
razionalizzazione delle loro funzioni cercando di mettersi insieme
e di non fare del campanilismo, ma è ovvio che è così e devono
anche avere un po' di pazienza se non gli pagheremo il trasporto
locale! Signori Sindaci dei Comuni, colleghi Sindaci, abbiate anche
un po' di pazienza, se vedete quello che succede nel Paese, dovete
cercare di capire, gli sforzi bisogna farli insieme! Quanti Sindaci
ci sono qua dentro? Un giorno ci arriverete anche voi, cercate di
capire questi ragionamenti; non potete lamentarvi, mi rivolgo anche
al CELVA, ma come fate a lamentarvi? Ma prendete atto delle
situazioni che stiamo vivendo!
Arriviamo poi al discorso del bilancio attento alle partecipate,
che citava Chatrian: è vero, le partecipate sono - è da un po' che
lo dico - una risorsa eccezionale che abbiamo e che forse fino in
fondo non stiamo utilizzando, perché potrebbero essere un volano
straordinario, ma è chiaro che le partecipate devono essere
integrate all'interno di obiettivi che gli devono essere dati e lo
sforzo che dobbiamo fare è di fissare degli obiettivi, di andare a
parametrare l'azione delle partecipate sugli obiettivi che diamo,
non possiamo lasciarle gestirsi da sole. Così come non possiamo
pensare che chi gestisce le partecipate lo faccia come un giusto
riconoscimento del ruolo che ha avuto nel passato. Occorre che chi
gestisce le partecipate sia cosciente di quello che fa e si impegni
sapendo che sono degli elementi fondamentali dell'economia di
questa Regione.
Oggi ci possiamo vantare di aver raggiunto qualcosa di
straordinario nell'acquisizione della DEVAL, abbiamo raggiunto
quella che è una delle prospettive del futuro: la gestione completa
della filiera dell'acqua e dell'energia. È qualcosa di
straordinario che forse non riusciamo fino in fondo a comprendere,
probabilmente questa sarà la strada della salvezza economica in un
futuro speriamo lontano di questa Regione; ecco che tutto ciò che
gira intorno alle partecipate diventa strategico. È evidente che le
partecipate non sono tutte uguali e non si possono trattare tutte
nello stesso modo. La Finaosta ha un ruolo preciso, il Casinò ne ha
completamente un altro e io, che ho sempre fatto una battaglia per
il riconoscimento delle responsabilità e anche per la premialità in
funzione delle responsabilità e degli obiettivi, dico che bisogna
avere la capacità di differenziare, perché c'è chi ha dei compiti
pressoché istituzionali e chi ha dei compiti di slancio e di
rilancio. È su questa capacità che dobbiamo andare a misurare i
manager in termini economici, non si può fare una regola del "tutti
uguali", ma bisogna avere la capacità di riconoscere i compiti e
gli obiettivi che devono essere raggiunti e, in funzione di questi,
dare delle premialità; questi sono i principi che bisogna
introdurre nelle partecipate. Le partecipate poi possono essere un
volano formidabile, ieri si citava l'INVA e questa sicuramente può
essere un volano formidabile; a mio avviso, i miglioramenti ci sono
stati rispetto al passato: ha cominciato a creare indotto, a
valorizzare le aziende locali, ad introdurre giovani, a fare
sistema in Valle d'Aosta, cosa che prima non accadeva, perché il
sistema veniva fatto in Piemonte e questo non va bene e non va bene
neanche se altre partecipate lo fanno. Questo bilancio ha garantito
con la ricerca e lo sviluppo le basi delle potenzialità di questa
Regione, che, essendo piccola, non può entrare in competizione
sotto un profilo industriale con altre, ma può essere solo una
Regione di nicchia, dove si vanno a cercare delle precise
eccellenze, dove si va a creare un tessuto che possa far
germogliare delle eccellenze in alcuni ambiti precisi. Questo
territorio per tutto quello che riguarda la sicurezza della
montagna può essere un terreno di sviluppo e di sperimentazione,
questa è la forza di tale Regione: ecco perché non è vero che non
ci sono possibilità, ce ne sono molteplici che devono essere solo
esplorate. In questo ci deve essere anche un messaggio di ottimismo
rispetto al quadro fosco e nero che viene presentato.
Certo che qualche riflessione politica va ancora fatta, perché
una domanda su quello che accade con questo percorso del
federalismo io me la faccio. Oggi noi ci gestiamo con risorse
nostre, i 10/10 delle nostre risorse sono nostre, ma questo
percorso del federalismo cosa sta generando in questo momento in
cui si è creata tale situazione politica o, meglio, non politica?
Non so se vi rendete conto che c'è da essere preoccupati, perché la
vera riflessione è proprio su quello che può succedere in un
momento di transizione come questo, dove Governi che non sono
politici, che quindi hanno una memoria storica costituzionale
rispetto a quelli che sono gli impegni politici presi, possono
venire meno a quelli che consideriamo dei paletti. Tant'è vero che
non è da stupirsi in questi giorni che Monti parli addirittura di
toccare la normativa sul lavoro, quelle sono leggi costituzionali!
Vuol dire quindi che la Costituzione non è intoccabile, vuol dire
che nella testa dei tecnici la Costituzione si può modificare!
Nella testa dei politici non era così, ma nella testa dei tecnici
sì e questa per me è una profonda preoccupazione. Mi chiedo allora,
nel momento in cui la Lega si va ad asserragliare nel Parlamento
del nord, quali sono le sue motivazioni? Solo fare voti? O forse
cominciano a ragionare anche su una visione diversa del
federalismo, una visione che potrebbe essere preoccupante per noi e
per tutte le Regioni autonome? Quando magari un tecnico si chiede
perché la Valle d'Aosta non deve contribuire in qualche modo
economico al budget della difesa, oppure si chiede perché questa
autonomia...perché un tecnico ragiona così, non è che c'è il valore
del bilinguismo e il valore storico, allora vogliamo rifletterci su
queste cose? Noi ci dobbiamo preoccupare non solo di fare un
bilancio come lo stiamo facendo, con tutte le garanzie per i nostri
cittadini, perché abbiamo detto che al primo posto c'è la loro
qualità della vita, ma anche politicamente di difendere il nostro
valore di autonomia, perché la vera ricchezza di questa Regione è
la sua autonomia, il suo bilinguismo, la sua storia, la storia
della montagna, la sua cultura! È questa la difesa che dobbiamo
fare, perché, se verrà toccata la Costituzione, noi cosa faremo? Se
verranno messe in discussione le Regioni autonome, avremo il
coraggio di fare una secessione anche noi?
Penso che le preoccupazioni siano grandi, ma una classe politica
seria deve garantire tecnicamente con un bilancio una continuità e
tale maggioranza dà questa garanzia e questa continuità ai suoi
cittadini, ma deve cominciare a guardare verso il futuro e
ragionare come la nostra Regione abbia delle radici di autonomia
che sono inviolabili e su queste deve essere pronta a dire ai suoi
cittadini che, per la difesa della qualità della loro vita e per la
difesa della sua autonomia, è pronta, simbolicamente, a morire in
quest'aula perché non si possa toccare nulla! Grazie.
Si dà atto che, dalle ore 10,13, assume la presidenza il
Vicepresidente André Lanièce.
Presidente
- La parola al Consigliere Bertin.
Bertin (ALPE)
- Grazie Presidente.
Noi stiamo vivendo un momento ordinario, lo diceva ieri sera il
Presidente della II Commissione Rosset e lo ripeteva stamani il
Capogruppo di Fédération La Torre e non si può che essere d'accordo
su questo. Ma a leggere il bilancio presentato quest'anno non si
vedono grandi novità e, da tale punto di vista, è un bilancio del
tutto ordinario e in piena continuità con gli anni passati. Mentre
nel mondo intero si sta vivendo una crisi senza precedenti e si
stanno verificando grandi trasformazioni, qui da noi, a guardare
questo documento contabile, poco o niente è cambiato. Anche in
Valle d'Aosta, purtroppo, la crisi si fa sentire e si sta
producendo un aggravarsi della situazione economica e sociale, con
un numero sempre maggiore di persone, di famiglie e di imprese in
difficoltà, ma - ripeto - se si guarda a chi governa, poco è
cambiato.
Questo primo bilancio del centro-destra autonomista, della
maggioranza sostenuta dall'asse Union Valdôtaine e PdL è deludente
e largamente inadeguato alla situazione: le solite ricette, i
soliti slogan, le grandi opere, il cemento, i contributi, eccetera.
Potrei riprendere gli interventi fatti l'anno scorso e continuare
da lì. Quest'anno però, per poter garantire all'Amministrazione
regionale e al suo Presidente i soliti margini di manovra, si sono
dovute trovare soluzioni nuove ed inventare artifici contabili un
po' pericolosi. Innanzitutto il debito: la Regione si indebita, per
la prima volta si ricorre in modo massiccio al debito. Raramente in
passato si sono fatti debiti come Regione, sarà anche perché i
montanari, si dice, sono persone prudenti e concrete, forse è un
modo un po' retorico di dire le cose, ma per anni ci siamo detti
questo. Fatto sta che solo due volte in passato si è fatto ricorso
al debito: la prima in occasione dell'acquisto delle centrali
dell'ENEL, ma lì si trattava di una grande occasione politica ed
economica. In effetti si è trattato di un grande
business
per la Regione anche solo in termini strettamente finanziari, i
9/10, che, spostando la sede fiscale della società, ritornavano
nelle casse regionali, davano all'operazione una sicurezza in
termini finanziari. Fin dall'inizio si sapeva che questo sarebbe
stato un affare, anche se, se non mi sbaglio, l'attuale Presidente
all'epoca sollevava dubbi su tale acquisizione. Insomma, nonostante
l'opinione contraria di qualcuno, questo si è dimostrato un grande
business
per la nostra Regione. La seconda volta a causa
dell'alluvione del 2000, in questo caso con un sostegno finanziario
da parte dello Stato trattandosi di una calamità naturale. Come si
vede, si è ricorsi al debito solo in due casi, eccezionali e
straordinari, come farebbe un buon padre di famiglia quando la
situazione è straordinaria; non per rispondere alle tante promesse
fatte ai figli o per garantirsi le vacanze, perché il ricorso al
debito in questo caso è decisamente pericoloso. Ma adesso noi cosa
stiamo facendo con questa Giunta? Stiamo ricorrendo al debito per
fare le grandi opere promesse in campagna elettorale, grandi e
piccole opere, opere un po' megalomani e che non corrispondono alle
reali necessità della nostra regione. Siamo un po' afflitti da
gigantismo, dalla necessità di trovare lavori e grandi affari e ci
dimentichiamo della manutenzione, del mantenimento dell'esistente
che in questo bilancio ha un calo notevole.
Ancora più grave ci pare da tale punto di vista il momento in
cui andiamo a fare debito: iniziamo ad indebitarci nel momento
peggiore. Il mondo intero sta vivendo una fase estremamente
difficile a causa dei problemi legati al debito, una crisi che sta
avendo effetti devastanti sull'economia e sulla finanza mondiale.
Una crisi nata negli Stati Uniti sui mutui
subprime
, poi con
la bolla speculativa immobiliare, la crisi delle banche, eccetera -
non sto qui ad elencare le varie vicissitudini, perché le
conosciamo o dovremmo conoscerle tutti -, che si è trasferita in
Europa con la cosiddetta "crisi del debito sovrano", del debito
pubblico. In effetti, questo è il momento in cui il costo del
denaro è altissimo intorno all'8 percento, ce lo ricordava anche il
Presidente di Finaosta in audizione. L'operazione che stiamo
compiendo, quella di aprire mutui per realizzare le grandi opere
volute dal Presidente della Giunta, ci verrà a costare intorno a
650.000.000 di euro, una somma considerevole che mettiamo a carico,
trasferendola nel tempo, alle prossime generazioni; tutto questo
per realizzare delle opere non così necessarie ed urgenti. Ho visto
alcuni giorni fa su un giornale che anche un esponente della
maggioranza, il Presidente di Stella Alpina, in considerazione del
particolare momento che stiamo vivendo, invitava ad una riflessione
su queste grandi opere. Procedere in questa direzione è pericoloso
e poco responsabile, sarebbe un po' seguire la logica di Luigi XV,
"après moi le déluge", a meno che come qualcun altro non si creda
di essere eterni...
In pratica, per mantenere lo stesso tenore di vita o gli stessi
margini di manovra, si autorizza una società controllata a fare
debiti per noi, debiti fuori bilancio. Il pareggio di bilancio nel
2012 è 1.470.000.000 di euro, così come ci è imposto dal Patto di
stabilità, ma la potenziale capacità di spesa della Regione deve
tenere conto anche dell'autorizzazione a contrarre mutui data a
Finaosta (articolo 50 della legge finanziaria con cui la si
autorizza a raddoppiare la sua capacità di indebitarsi). Da questo
punto di vista, la capacità di spesa della Regione non subisce
riduzioni, si mantiene sostanzialmente identica. Ma non per tutti
sarà garantito in futuro lo stesso tenore di vita, anche soltanto
fra le istituzioni politiche non tutti potranno fare come
l'Amministrazione regionale, in effetti i Comuni saranno fortemente
colpiti da questa manovra. Per anni ci avete raccontato che la
legge n. 48/1995 (legge sul sistema delle autonomie) era un esempio
di federalismo interno, io non ci ho mai creduto, perché il
federalismo è un'altra cosa, ma perlomeno con questa legge si
attribuiva al Comune una certa autonomia e le corrispondenti
risorse finanziarie. Un sistema che nel bene e nel male ha permesso
agli enti locali di crescere in modo autonomo e responsabile. Oggi
con questo bilancio lo spirito di quella legge è tradito;
l'articolo 10 della legge sopracitata precisava che i trasferimenti
ai Comuni dovevano essere per almeno il 50 percento destinati a
spese senza vincolo, lo spirito della norma era quello di
assicurare agli enti locali la piena autonomia nelle scelte
politiche, assicurandone la corrispondente autonomia finanziaria.
Questo era per attribuire responsabilità e autonomia ai Comuni,
seguendo un'impostazione politica autonomistica. Questa maggioranza
ha di fatto cambiato tale impostazione, non ha più niente a che
fare anche in tale settore con un autentico autonomismo, tanto meno
con il federalismo. Parlavo prima di centro-destra autonomista, ma
a questo punto è forse meglio dire centro-destra vagamente
autonomista o centro-destra
tout court
. Colpendo i Comuni,
si colpiscono i servizi alle persone; come diceva un sindacalista
in audizione, si colpiscono i vecchi e i bambini, una formula molto
efficace che mette in discussione il tanto proclamato mantenimento
dello Stato sociale. Ricapitolando, la Regione per mantenere il suo
tenore di vita, trasferisce i costi alle prossime generazioni con
il debito e agli enti locali. Tutto si potrà dire di questo
bilancio, fuorché sia equo e responsabile.
Ieri pomeriggio, durante le relazioni del Presidente Rosset e
dell'Assessore Lavoyer, ho sentito dire che questo è un bilancio di
rigore, per un momento - ero un po' distratto - ho creduto,
ricordando anche il passato sportivo dell'Assessore, che parlassimo
di calcio di rigore e, essendo lunedì, la cosa andava anche
abbastanza bene...no, perché se invece parliamo di rigore
finanziario, proprio non ci siamo! Sono tre anni che presento
interpellanze per mettere in evidenza i numerosi piccoli e grandi
sprechi di denaro pubblico, questi sprechi sono confermati
sostanzialmente anche in tale bilancio. Intendiamoci, quando si
parla di spreco di denaro pubblico, è uno spreco solo se si guarda
all'interesse generale, ma un utile investimento produttivo se si
guarda alle prossime elezioni. Per quanto riguarda il rigore, se
parliamo di calcio, sono assolutamente d'accordo anch'io...in fatto
di spreco il calcio di rigore contro la Giunta c'è e ci sta pure
un'ammonizione, ma da tifoso Granata temo che questa sia una Giunta
di Juventini e, come è noto a tutti, alla Juve gli arbitri di tutti
i tipi i rigori contro non li fischiano mai. Metafore calcistiche a
parte, su tale punto proprio non ci siamo.
"Il 2010 sarà il primo anno di una nuova era"
dichiarava
l'Assessore Lavoyer nella discussione al bilancio 2009; il 2012, ci
diceva ieri sera, dovrà essere l'anno della definitiva
consacrazione di un'attenta politica di bilancio volta a contenere
le spese. Sarò pure distratto, come dicevo prima, ma non ho visto
nascere una nuova era e tanto meno una politica volta a contenere
le spese. Non si intravedono in tale bilancio novità, come dicevo,
la presenza massiccia della Regione nell'economia e nella società
direttamente o indirettamente è confermata e non sembra in alcun
modo messa in discussione; lo strumento principale sono le società
controllate, che ormai occupano tutto il campo dell'economia
regionale: trasporti, trafori, autostrade, idroelettrico,
informatica, gioco di azzardo, alberghiero, edilizio, eccetera.
Queste società rappresentano una parte molto grande
dell'economia valdostana, un fatturato che è poco meno inferiore a
quello della Regione; sono collegati a queste attività incarichi,
appalti e personale, che, fra l'altro, sta crescendo in modo molto
esponenziale con assunzioni non così controllate e garantite come
quelle pubbliche. Da un certo punto di vista, sono società
controllate "totalmente fuori controllo", un gioco di parole per
dire che i veri azionisti, i cittadini valdostani, non hanno alcuna
possibilità di conoscere e alcuna parola da dire su come sono
gestite queste società. Riprenderemo tale argomento al momento
della discussione della finanziaria, in occasione degli emendamenti
presentati su tale tema.
Non sto a qui a ripetere le nostre ricette, quelle che abbiamo
già detto in questi anni; è inutile ripeterlo, abbiamo una visione
diversa della Valle d'Aosta. Mi soffermo solo sull'ambiente, una
fra le tante nostre proposte o argomenti sui quali riponiamo una
forte attenzione. Un'autentica crescita della nostra Regione non
può che essere legata allo sviluppo sostenibile, ad una vera
green economy
e, da questo punto di vista, non ci siamo
ancora. Per quanto riguarda l'ambiente, ci si è soprattutto
limitati ad istituire un nuovo Assessore e un nuovo Assessorato,
che, fra l'altro, risulta essere inutile come ho detto più volte.
Un Assessorato che, per stessa ammissione dell'Assessore in
commissione, ormai si dedica a fare solo dell'attività culturale, e
a cui anche quest'anno sono state tolte delle risorse, e poi
concentrarsi soprattutto sull'idea di costruire questo grande
inceneritore. Torniamo sempre al solito discorso: grandi lavori,
grandi appalti, grandi opere, questo sarà uno dei più grandi
appalti che la Valle d'Aosta abbia mai fatto. Manca però, al di là
dei grandi appalti, un'idea futura della Valle d'Aosta, quale sarà
il suo ruolo in Italia, in Europa e quale sarà il modello interno,
che tipo di sviluppo vogliamo dare a questa Regione. Questo
bilancio purtroppo non contiene novità e non dà neanche spunti per
capire la direzione nella quale stiamo andando.
Si dà atto che, dalle ore 10,38, riassume la presidenza il
Presidente
Alberto Cerise.
Presidente
- La parola al Consigliere Comé.
Comé (SA-UdC-VdA)
- Grazie Presidente.
Ormai da anni è consuetudine che il Consiglio regionale dedichi
l'adunanza delle prime giornate di dicembre alla discussione sul
bilancio di previsione per l'anno successivo. Purtroppo negli
ultimi anni le parole che hanno risuonato più sovente nei diversi
interventi dei colleghi sono state: crisi economica, difficoltà per
le famiglie, difficoltà di trovare lavoro. Situazione che, rispetto
alla fotografia dell'anno scorso e alle speranze di ripresa che
ognuno di noi aveva esternato, si rileva quest'anno più grave. Il
nostro Paese soffre di attacchi speculativi anche dalla borsa, che
ogni giorno obbliga il cittadino comune, prima di sentire le
previsioni del tempo, ad interessarsi alla borsa di Milano e allo
spread
, di cui fino ad un anno fa nessuno, tranne gli
esperti del settore, conosceva né la dicitura, né la funzione.
Il nostro Paese ha un grande problema: quello del debito
pubblico, del quale si parla ormai da anni come di un parente con
una malattia cronica con la quale si può tutto sommato convivere e
invece il tempo è finito. Nei mesi scorsi la Cancelliera tedesca
Merkel ci ha brutalmente ricordato che i debiti pubblici degli
Stati altro non sono che i debiti dei privati, i quali, volenti o
nolenti, prima o poi saranno chiamati a risponderne. Ha rotto
quindi un tabù dietro il quale ci siamo rifugiati per molti anni e
ci ha spiegato che questo debito, in un modo o nell'altro, dovrà
rientrare nel bilancio delle nostre famiglie. Non serve a niente
continuare a ripetere che il debito è stato creato dalla prima
Repubblica a causa della spesa, perché la spesa pubblica ha
continuato a lievitare anche in questi anni, ma non ha prodotto
nessuna crescita. Con la prima Repubblica cresceva il debito, ma
c'era sviluppo, da più di 17 anni continua a crescere il debito e
non c'è più sviluppo; si stenta ad ammettere che il modello di
sviluppo realizzato in Italia nel dopoguerra, dopo aver prodotto
risultati straordinari, si è semplicemente esaurito, perché si sono
modificate tutte le ragioni dello scambio sui mercati
internazionali. Il modello italiano era una variante originale del
capitalismo occidentale, genialmente adattato alla realtà di un
Paese che non possedeva una ricchezza economica e che è del tutto
sprovvisto di materie prime. Ora, dal momento che questo vecchio
sistema non regge più, bisogna pensare ad una nuova prospettiva.
Rifiuto totalmente di attribuire alla sola classe politica la
responsabilità di tutti i nostri mali, perché questa rappresenta
solo una parte della classe dirigente generale, della quale fanno
parte con ruoli e responsabilità tutti coloro che per le funzioni
che avrebbero dovuto esercitare, per il senso che avrebbero dovuto
affidare al loro impegno, per l'esempio che avrebbero dovuto
trasferire alla società avrebbero dovuto esercitare un ruolo di
guida e di orientamento. Ormai è chiaro che lo stato della finanza
nazionale è preoccupante, tanto da imporre azioni correttive che
modificheranno lo stile di vita degli italiani, le ripercussioni
sulla nostra regione si fanno sentire in modo consistente, in
ragione dei sacrifici imposti dalle modifiche delle leggi statali
di ripartizione del gettito dei tributi fiscali e dei più recenti
tagli derivanti da leggi finanziarie statali. La nostra Regione è
stata chiamata a dare il proprio contributo di solidarietà per far
sì che le condizioni economiche del nostro Paese possano
lentamente, ma spero concretamente risollevarsi e, come sempre e in
tutte le occasioni dove è stato richiesto il nostro contributo, la
nostra Regione ha risposto con tempestività e serietà dando il
proprio aiuto finanziario.
Oggi ci troviamo a far fronte ad un bilancio che è decisamente
più ridotto rispetto al bilancio 2011, non a caso i disegni di
legge in corso di approvazione sono caratterizzati da concetti
inerenti il calo delle risorse conseguenti alle manovre, alla
necessità di ridurre gli sprechi, di procedere con le
amministrazioni comunali locali ad un generale contenimento delle
spese, nell'intento di mantenere in via generale l'attuale livello
dei servizi alla popolazione. Si tratta di un percorso che Stella
Alpina condivide totalmente, in quanto pone particolare attenzione
alle necessità delle famiglie. Il bilancio 2012, con un'operazione
di razionalizzazione delle spese, è riuscito nei settori strategici
e in quei servizi che sono fondamentali e necessari per i nostri
cittadini a dare garanzie di copertura finanziaria. Come non
partire dal sottolineare che, a fronte di risorse che si sono
ridotte, è rimasta la volontà e la convinzione di questa
maggioranza nell'intervenire per sostenere le misure regionali del
famoso pacchetto anticrisi per il sostegno alle famiglie
maggiormente in difficoltà e l'aiuto concreto alle imprese. Non
vorrei che interventi di un grande rilievo sociale ed economico
come quello che questa maggioranza da anni sta mettendo in campo
vengano considerati
routine
, consuetudine, vorrei che esso
venisse letto nella sua giusta interpretazione, ossia come una
grande attenzione rivolta ai nostri cittadini nel momento del
bisogno.
Devo ancora rilevare l'attenzione in materia di politiche del
lavoro, dove si riescono a mantenere i fondi per realizzare gli
obiettivi e le azioni indicate nel piano triennale di politiche del
lavoro 2009-2011, approvato dal Consiglio regionale. In questo
piano, all'interno del gruppo di lavoro crisi e occupabilità da me
presieduto, in stretta collaborazione con il Dipartimento del
lavoro e formazione, con l'Agenzia del lavoro, si è intervenuti con
una nuova misura concernente incentivi all'assunzione di giovani e
a modificare il sistema dell'apprendistato. Il Presidente lo ha già
sollevato, lo riprendo per dare qualche spunto in più.
In pieno accordo con le parti sociali, si è definito un nuovo
modello di corsi biennali di formazione professionale rivolti alla
fascia di età 19-20, corsi che sono stati avviati nell'autunno di
quest'anno con una massiccia partecipazione. Ricordo che questo è
stato fatto anche in funzione delle richieste da parte delle
imprese, quindi i frequentanti tali corsi sono destinati ad avere
una buona possibilità di occupazione. Un aspetto importante da
sottolineare nell'ambito dell'apprendistato riguarda le nuove
condizioni per attuare la nuova normativa, in particolare si va ad
innovare e semplificare tutte le procedure per quanto riguarda
l'apprendistato. Vorrei poi evidenziare che l'indagine conoscitiva
sui disoccupati inseriti nelle liste di disoccupazione si è
conclusa nell'anno, questo ha permesso di individuare i soggetti
effettivamente interessati alla ricerca del lavoro e alle politiche
attive, che ammontano a 2.500 persone. Oggi quindi, pur in presenza
di un momento molto difficile, possiamo dire che nella nostra
regione il tasso di occupazione - mi riferisco ad un'età lavorativa
compresa fra 15 e 64 anni - è del 67,6 percento e qui voglio darvi
altri due dati: quello italiano, nazionale: 57,3 percento e quello
del nord-ovest: 64,1 percento. Registriamo inoltre un tasso di
disoccupazione del 4,8 rispetto all',8,5 percento, come era stato
sottolineato dalla collega Fontana, e al 5,7 del nord-ovest. Molto
interessante, e che dimostra come il modello dell'occupabilità sia
in totale trasformazione, è il dato circa l'assunzione nei primi
nove mesi di quest'anno rispetto alle assunzioni degli anni 2010 e
2009: abbiamo una crescita di circa 3.000 avviamenti in più
rispetto al 2009, ossia oggi abbiamo il 5,5 percento in più
rispetto al 2010 e il 13,2 rispetto al 2009; purtroppo per l'85
percento si tratta di contratti a tempo determinato e solo per il
15 percento di contratti a tempo indeterminato. Se poi ci
soffermiamo sui dati dei contratti di somministrazione delle
agenzie interinali...sono raddoppiati, ma purtroppo anche questi
sono di brevissima durata. La nostra regione vive un momento di
rivoluzione del sistema occupazionale: dopo la crisi degli anni
'80, che riguardava la grande industria, e dei due decenni
successivi della crisi della media e piccola impresa, stiamo
vivendo la crisi per il settore pubblico, semi-pubblico e
terziario. Abbiamo però dei dati che stridono fortemente con questa
difficoltà di trovare lavoro, poiché abbiamo dei settori (quello
agricolo, quello dell'assistenza alle persone, quello degli edili e
quello turistico-alberghiero) che, senza l'apporto lavorativo
dall'esterno, non riuscirebbero a fare fronte alle loro attività.
Allora mai come adesso è necessario ridare dignità e considerazione
a tutti questi settori, che possono già da domani creare nuove
opportunità e offrire risposte occupazionali ai nostri giovani. Il
prossimo anno il Consiglio sarà chiamato ad approvare un nuovo
piano triennale delle politiche del lavoro e sarà quanto mai
necessario porre attenzione al miglioramento dello sviluppo delle
politiche regionali sull'occupazione, rafforzando gli strumenti
strutturali già presenti sul territorio e migliorando l'incontro
domanda-offerta, individuando forse nuovi strumenti di sostegno ai
soggetti più deboli del mercato.
Intanto dovremo fare i conti con il nuovo decreto legge
presentato dal "Governo Monti", che presenterà delle forti
criticità per una serie di soggetti che con il prolungamento
dell'età pensionabile rischieranno di trovarsi senza lavoro e senza
pensione.
Per quanto riguarda la questione legata ai cantieri forestali,
mi riferisco in particolare all'articolo 53 della finanziaria, che
prevede l'esternalizzazione dei cantieri, per cui i lavoratori
saranno assunti da ditte private, abbiamo espresso qualche
perplessità. Ci rassicurano le garanzie che sono state offerte dal
Presidente l'altra settimana nell'incontro con i sindacati relative
all'assunzione con il piano appalti di 460 operai, in particolare
tutti quelli che sono ritenuti idonei fisicamente. Inoltre il
Presidente ha dichiarato che, per quanto riguarda i lavoratori non
idonei, sarà valutato il loro inserimento in piani straordinari
gestiti dalla Regione. Di fronte a queste garanzie, non possiamo
che dare il nostro assenso, ma certamente vi sarà la massima
attenzione sulla concretizzazione di tale nuovo sistema
occupazionale.
Vorrei ancora sottolineare alcuni aspetti rilevanti che avranno
ricadute importanti sui nostri cittadini: l'impegno finanziario per
continuare l'erogazione dei mutui a tasso agevolato per l'acquisto
della prima casa o il recupero di abitazioni nei nostri centri
storici; il sostegno alla locazione, che quest'anno è addirittura
aumentato rispetto ad una drastica riduzione dei fondi statali, che
sono pari a solo 47.000 euro rispetto ai 3.800.000 messi dalla
Regione, quindi un forte apprezzamento per il mantenimento delle
risorse a sostegno della politica nel settore casa, da sempre
obiettivo della Stella Alpina. Un altro aspetto da sottolineare è
quello di aver mantenuto un importante impegno nel settore dei
dissesti idrogeologici, per tentare anche quest'anno di dare
risposte concrete e tempestive, come sono state date nell'anno in
corso (ricordo le due situazioni più critiche oggi risolte: quelle
di Valpelline e Courmayeur).
Le ultime leggi statali di stabilità e le leggi sul federalismo
fiscale hanno inciso fortemente sul nostro bilancio e la notizia
della manovra definita "salva-Italia", presentata domenica dal
Premier Monti, inevitabilmente ci obbligheranno a ridefinire i
nostri interventi nel corso del 2012.
Ieri il Presidente Rollandin, nell'illustrare l'incontro con
Monti, ha dichiarato che il Premier si è presentato dicendo di aver
predisposto una manovra che ha scontentato tutti. Ricordandomi
delle affermazioni fatte nei momenti di discussione sul bilancio di
qualche anno fa da parte di attuali esponenti dell'ALPE e leggendo
l'articolo di pochi mesi fa sul federalismo fiscale, il cui titolo
era: "Scompare una rendita, ma i soldi a disposizione della Regione
sono sempre tanti, si riduce la bolla di privilegio", ritengo che
forse Monti è riuscito ad accontentare qualcuno. Vorrei capire se
prevale il sorriso o il pianto, altrimenti si rischia di vivere
quel momento...quando ero bambino, quando mi dicevano:
"tsanta,
plaoua é tsanta, ri"
,
(traduzione letterale
dell'intervento svolto in patois: "canta, piangi e canta, ridi").
Voglio concludere con la considerazione che questo bilancio, se non
sarà stravolto dalla ripartizione del fondo che dovrà essere ancora
definito e se nel 2012 non subiremo effetti di altre manovre,
riuscirà, pur in un momento appesantito dalla crisi, a rispondere
alle attese della nostra popolazione e a garantire ancora un
adeguato sostegno al sistema della Valle d'Aosta.
Si dà atto che, dalle ore 10,40, assume la presidenza il
Vicepresidente
André Lanièce.
Presidente
- La parola al Consigliere Lattanzi.
Lattanzi (PdL)
- Grazie Presidente.
Vorrei esordire leggendo un piccolo stralcio di un intervento
che, a nome dell'allora gruppo consiliare di Forza Italia, feci nel
1999 per introdurre il nostro contributo al bilancio. In fase di
discussione di questo bilancio il primo pensiero che voglio
esprimere è che, per quanto riguarda la relazione prima del
relatore e poi dell'Assessore, possiamo senz'altro concordare
almeno sulle premesse da loro esposte. Si aprono di fronte a noi
scenari di cambiamento epocali, su questo non c'è dubbio: la
mondializzazione dell'economia con i suoi processi di sviluppo, la
nascita dell'Europa economica, politica e aggiungerei anche
culturale, i cambiamenti strutturali del nostro Paese per non
restare fuori dai processi di sviluppo e di benessere e dalle
trasformazioni, che inevitabilmente metteranno a dura prova la
nostra piccola Regione, costretta suo malgrado a competere sugli
scenari internazionali con la forza del suo popolo, con la sua
cultura, con la sua storia e con la sua esperienza per il futuro,
le sue risorse naturali ed economiche, oltre che finanziarie, per
affrontare questi cambiamenti e non subirli. Scenari di cambiamento
così epocali che, pur con l'aiuto della più fervida immaginazione,
non possiamo che tiepidamente descrivere...un po' come fecero alla
fine del secolo scorso i nostri nonni - alla fine dell'ottocento e
quindi all'inizio del novecento - immaginando il novecento e le
risoluzioni che gli si aprivano di fronte, che descrivevano un
nuovo secolo fatto di innovazioni, di scoperte, di sviluppo epocale
e che proiettavano il nuovo e il vecchio continente verso mete
inimmaginabili. Si sviluppavano nuovi e rivoluzionari processi
produttivi, si scoprivano nuove energie e nuovi sistemi di
trasporto e di comunicazione. Si delineavano nuove realtà politiche
e nuovi confini. Ebbene anche in quello scorcio di fine secolo si
contrastavano due linee di pensiero rispetto al futuro: la prima,
per chi viveva alla fine dell'ottocento, con preoccupazione
rispetto a nuove e mutate condizioni di sviluppo e di incertezza
insita nei cambiamenti, che mettevano in discussione lo
status
quo
, magari considerando già buono il proprio essere; la
seconda per chi invece nel nuovo secolo intravedeva sfide
vincibili, nuove opportunità, nuovi scenari di benessere e di
sicurezza e disegnava nuovi processi di sviluppo. Al di là delle
due correnti di pensiero, nessuno poteva immaginare quello che
successe veramente: lo scoppio di due conflitti mondiali, l'avvento
di crisi economiche disastrose come quella del '29, che misero in
ginocchio interi sistemi economici e finanziari, ma anche sviluppi
incredibili, in poco meno di 70 anni si passò dal cavallo alla luna
e in campo economico si costruirono vere potenze finanziarie per
non parlare della progressione del benessere e delle scoperte nel
campo della medicina. In questi ultimi cento anni l'uomo è
progredito come non aveva mai fatto nei millenni precedenti e per
questo solo motivo la globalizzazione della comunicazione e dei
mercati, i nuovi sistemi di trasmissione delle informazioni, di
trasporto degli uomini e delle merci hanno generato volani virtuosi
che hanno alimentato nuove scoperte e nuovi processi di sviluppo e
di benessere, almeno per una parte del mondo, purtroppo, così come
dimostrarono tutti i dati di economia di quel secolo, che hanno
visto la ricchezza e il benessere del mondo occidentale al quale
noi apparteniamo crescere in maniera esponenziale. Su una cosa
possiamo essere d'accordo: il futuro sarà incerto, ma più evolutivo
e più rapido del passato, con vecchie economie che verranno
spazzate via dalle nuove e più competitive realtà più efficienti,
più evolute sotto l'aspetto dei processi decisionali e strategici e
meglio inserite nei contesti globali dello sviluppo.
Chiedo scusa per questa introduzione, dissi nel 1999, di grande
respiro, ma credo sia opportuno rendersi conto che nel discutere
tale bilancio non si può più aprire il confronto fra chi difende la
Valle d'Aosta e chi invece per chissà quale motivo dovrebbe
attaccarla. Quello che è più sorprendente è che questo bilancio, a
parte alcune scelte di fondo - vedi il sostegno all'agricoltura,
peraltro condiviso in quanto valorizzazione delle nostre risorse
agricole e culturali in un contesto di gestione
turistico-commerciale e di altre in tema di decentramento di
risorse agli enti locali -, nel complesso si discosta anche da
quello che questa Giunta aveva dichiarato nel suo programma di
insediamento. Ricordo che in quel momento governava una Giunta
autonomista progressista di sinistra. Un programma ricco di spunti
di rilancio economico e produttivo, di consapevolezza del ruolo
determinante della Regione nella gestione della nostra autonomia
come strumento di forte carica e capacità innovativa, per essere
maggiormente competitivi nell'attuale contesto economico, politico
ed internazionale. È sufficiente partire da una considerazione di
fondo per comprendere il dramma che questo bilancio ci prospetta:
le nostre risorse oggi in termini di entrate vere, al netto della
contabilità speciale e delle partite di giro, ammonta a circa
1.740.000.000. Ciò è determinato dall'incasso dei 9/10 delle
imposte, tasse pagate dai valdostani che giustamente rimangono ai
valdostani, anche se prima o poi qualcuno il conto delle spese di
servizio sovraregionale, come la rappresentanza estera, la difesa
internazionale, l'ordine pubblico interno allo Stato, il debito
pubblico e il ruolo dell'INPS prima o poi ce lo presenterà. Non è
importante che ce lo chieda l'Italia, che in futuro speriamo possa
essere federata, ma anche l'Europa stessa, che non mi pare sia
propensa a concedere sconti sulle motivazioni del passato, perché
saremo in un'Europa delle Regioni con tante altre Regioni, ma anche
in quella degli Stati, dove governerà la finanza e meno la
politica, in un'Europa di 280.000.000 di europei e noi una piccola
regione di 100.000 abitanti. Chiedo scusa ai colleghi per questa
introduzione, ma era per noi importante presentarci con la
condivisione di uno scenario che non è che fossimo preveggenti per
averlo descritto, ma perché ci era chiaro allora come oggi che i
processi e i cambiamenti mettono a dura prova lo
status quo
delle persone.
Ho sentito da molti colleghi le analisi dello scenario che
contraddistingue questo nostro momento, chiaramente uno scenario
condiviso da tutti gli amministratori, da tutti i cittadini e dal
popolo. Siamo chiamati ad approvare con le nostre decisioni le
scelte economiche e finanziarie che tale Regione può mettere in
campo per gestire questo momento di trasformazione epocale.
Qualcuno ha evidenziato in apertura di questo Consiglio - Chatrian,
Carmela Fontana ed altri - con onestà intellettuale preoccupazioni
e criticità sulle decisioni politiche che la maggioranza ha preso.
Voglio dire a loro che ho ascoltato con grande attenzione, perché
non è questo il momento delle certezze assolute, ma è quello
dell'ascolto, quello di capire, rispetto alle decisioni che noi,
come maggioranza, abbiamo preso, quali possono essere i
miglioramenti che si possono apportare. Ho sentito parlare della
necessità assoluta di alcuni aspetti che vorrei con voi
condividere: la riorganizzazione del sistema
pubblico-amministrativo e la riorganizzazione dei processi nei modi
e nei tempi della pubblica amministrazione. Credo che questo sia un
obiettivo pienamente condiviso, perché è consapevolezza di tutti
che oggi non possiamo affrontare le sfide del domani, il rilancio
della nostra piccola e debole autonomia economica se non procediamo
immediatamente sui fattori chiave che possono predisporre quel
processo di rilancio della nostra economia, che stagna come quella
italiana ed europea. In un contesto in cui dobbiamo attraversare
questo guado di crisi quello che facciamo oggi serve non per creare
un'immediata economia positiva, perché questa è un'illusione che
possono avere solo quelli che non conoscono gli scenari che si
stanno sviluppando in tali ore, ma per creare le condizioni
affinché, nel momento in cui questa economia ritrova il suo assetto
di crescita, la Valle d'Aosta sia agganciata in pieno a tali
scenari di sviluppo. Aggiungo: magari approfittando di questa crisi
per fare quello che fanno le aziende quando vanno in crisi, ossia
si ristrutturano, reinvestono nei loro processi produttivi, nella
loro qualità e rilanciano la loro capacità di stare sul mercato.
Noi abbiamo come comunità la necessità di cogliere questa
opportunità, quindi l'invito che anche dall'opposizione arrivava
credo che dalla maggioranza non possa che essere condiviso. Certo i
numeri del bilancio non lo dimostrano, ma è in atto un forte
dimagrimento del pubblico impiego. Quando sento parlare di critica
al fatto che si operano delle scelte, per cui quelli che erano
considerati dei dipendenti precari della Regione vengono invece
convertiti al mercato e agli investimenti, quindi alla creazione
del valore assoluto...credo che questo sia uno dei passi più
significativi non solo per l'operazione in sé, ma per l'induzione
culturale che tale processo può portare alla nostra comunità.
Qualcuno dei miei colleghi - credo La Torre - parlava di
un'oggettiva difficoltà che dobbiamo affrontare con la nostra
comunità: quella di far assumere a questa Amministrazione il ruolo
propulsivo e non il ruolo assistenzialistico. Intanto bisogna
essere corretti, è chiaro che noi il ruolo assistenzialistico non
ce lo possiamo più permettere; non è che non lo facciamo perché
siamo diventati brutti e cattivi: non lo facciamo perché abbiamo
capito che mantenere il ruolo di madre di ogni problema dei
valdostani alla Regione significa caricare lei e soprattutto il suo
bilancio di costi che oggi non sono sostenibili.
Questa notte la Merkel e Sarkozy si sono incontrati, hanno
deciso alcune cose che accadranno alla luce della modifica dei
trattati per il mese di aprile e questo avrà dei riflessi che fanno
dire al Premier Monti oggi che quella manovra che abbiamo da poche
ore acquisito verrà ancora implementata di circa 1.000.000.000 di
euro per quanto riguarda le Regioni. Quando si parla di queste
cifre, l'impatto per noi è fra 30 e 50.000.000 di euro, che
dovranno impattare in diminuzione sui prossimi bilanci. La sfida è
cercare, in presenza di diminuzioni di entrate, ma soprattutto in
un momento di crisi, nell'impossibilità di spendere, perché il
Patto di stabilità è quella cosa allucinante che l'Europa si è data
e che spero prima o poi venga affrontato, altrimenti, poiché il
Patto di stabilità impedisce alle Regioni e alle comunità virtuose
di spendere gli avanzi di amministrazione per favorire la crescita
dell'economia, faremmo pochissima strada. Abbiamo Comuni che
vorrebbero investire sul loro territorio, ma alcuni investimenti
vengono considerati spese correnti e non si possono fare, abbiamo
avanzi di amministrazione anche in questo bilancio determinati sui
vincoli di impossibilità di investimento, perché si confondono
investimenti con spese correnti e avanti di questo passo. È
evidente che, nel momento in cui si restringono le risorse e si
impongono paletti, diventa un'opera straordinaria cercare di
ottenere quello che anche le opposizioni stamani dicevano: il
mantenimento di un benessere di una comunità creatosi in questi 40
anni rispetto alle sfide globali che ci aspettano.
Abbiamo sentito riflettere sullo sblocco delle risorse
impegnate, ma non utilizzate, sulle valorizzazioni degli immobili
con politiche ecosostenibili, sul risparmio energetico, sul ruolo
delle partecipate, sulle procedure di affidamento che qualcuno dice
che, anziché essere delle semplificazioni, in realtà sono una mano
libera a chi governa, in un'incoerenza che anch'io ho colto e mi
pare di capire difficilmente giustificabili. Si dice che si può
fare di più per quanto riguarda la riduzione dell'IRAP, perché se
l'hanno altri, lo possiamo fare anche noi dimenticando che, per
quanto riguarda le misure anticrisi, abbiamo fatto molto di più su
altri versanti come quello della famiglia, la sospensione dei mutui
Finaosta, che sono soldi che la Regione ha prestato ai cittadini e
che ha per tre anni sospeso la restituzione per permettere alla
famiglia di affrontare questo momento di crisi con serenità; lo
stesso ha fatto per le imprese, riducendo ad una le due rate che
era dopo tre anni possibile restituire. Abbiamo mantenuto uno
sconto sull'IRAP, si sono fatte cose concrete per mantenere le
risorse nelle tasche delle imprese e dei cittadini per aiutarli a
guadare questo percorso, che è un percorso difficile. Anche qui ho
sentito strumentale il ragionamento:
"si può fare di più"
.
Certo che si può fare di più, ma partendo da 110.000.000 di
meno...diventa difficile fare di più se hai di meno da spendere! Si
sono dovute fare delle scelte, certamente abbiamo scelto di
mantenere tre settori importanti come quello della scuola, è una
scelta. Sappiamo che abbiamo una scuola molto costosa; una scuola
che, tra l'altro, in queste settimane è stata radiografata dai
sistemi di valutazione Pisa INVALSI. Abbiamo scoperto che i nostri
alunni hanno una preparazione più alta del resto dell'Italia, ma
ricevono una valutazione più bassa, ossia prendono voti più bassi,
ma sono più preparati degli altri per quanto riguarda le scuole
primarie e secondarie. Questo ci conforta perché sappiamo che in
altre parti d'Italia nel dare i voti sono più larghi, ma quello che
ci interessa è che la preparazione dei nostri giovani sia coerente
con le prospettive di futuro.
Abbiamo fatto la scelta politica di mantenere un costosissimo
sistema sanitario e di assistenza sociale, da una parte perché
riteniamo che sia abbastanza normale che in un territorio di
montagna, se si vuole fare del turismo, si devono garantire anche
dei servizi di assistenza sanitaria a chi decide di venire in
questa regione, ma anche per mantenere un livello generalmente
accettato come buono dalla stragrande maggioranza dei cittadini.
Questo non significa che non ci siano ampi spazi di miglioramento
nel nostro sistema, perché, quando ieri Giuseppe Cerise ci ha fatto
notare che con un certificato medico ad Ivrea in cinque giorni
possiamo fare un esame, mentre in Valle d'Aosta ci vogliono cinque
mesi, anche l'Assessore ha dovuto prendere atto che ci sono dei
processi di riorganizzazione doverosi da effettuare. In questo
senso va la scelta che ha fatto l'amministrazione sanitaria di una
profonda riorganizzazione del sistema sanitario sia per quanto
riguarda il pubblico impiego, sia per quanto riguarda il rapporto
con gli utenti e con la qualità espressa. Sappiamo però che la
qualità del servizio sanitario è ritenuta buona, certo per le
eccellenze uno si rivolge da altre parti, perché una piccola
comunità come la nostra, anche spendendo molto, fa fatica ad
attirare i grandi luminari della medicina e questo diventa più
difficile, però è stata fatta una scelta politica per quanto
riguarda il mantenere, lo sviluppare e il modificare quello che
riteniamo possa essere modificato pur mantenendo investimenti molto
importanti.
Abbiamo fatto una scelta di risorse per gli enti locali, stamani
La Torre ha ricordato come da una parte lo scenario dei costi ci
impone una necessaria riorganizzazione soprattutto delle piccole
comunità, che hanno dei numeri molto bassi da rendere
ingiustificate delle strutture amministrative. Mi ha fatto piacere
sentire in commissione una chiara consapevolezza del CELVA, che in
queste ore sta producendo un piano di riorganizzazione interna che
va nella direzione auspicata dalla maggioranza - e che spero anche
questo Consiglio possa confermare - della riorganizzazione dei
Comuni al di sotto dei 1.000 abitanti, con processi di cooperazione
dei servizi attraverso un migliore utilizzo delle obsolete Comunità
montane, che devono invece diventare i centri di servizio
cooperativo per quanto riguarda i Comuni che non hanno sufficienti
numeri per giustificare costi amministrativi ormai insostenibili.
Non credo che arriveremo al potestà del Comune, unico Sindaco e
rappresentante, ma dobbiamo arrivare certamente ad
un'amministrazione che governa le piccole località, che trova nel
Consorzio dei servizi le risposte efficaci, trasparenti ed
economicamente valide alle richieste dei cittadini.
Per quanto riguarda lo sviluppo, abbiamo due grandi filoni su
cui stiamo lavorando: uno è quello della nostra industria primaria,
ossia il turismo. Sul turismo stiamo facendo fatica, perché stanno
facendo fatica i turisti a venire a fare turismo. Sappiamo che le
condizioni meteorologiche di montagna sono devastanti per quanto
riguarda la stagione: quella estiva è stata fortemente condizionata
dal fatto che non è stata tutta di sole...così come sarà - lo è già
- inevitabilmente condizionata la stagione invernale per l'assenza
della neve...ma questo coinvolge tutti quelli che fanno e vendono
turismo, quindi anche i nostri
competitor
. In tale contesto
abbiamo il dovere di rilanciare e in queste ultime settimane si è
messo in moto un processo di rilancio del nostro
marketing
turistico, di riorganizzazione del nostro prodotto turistico, che
oggi non vede più le singole comunità proporsi al mercato globale,
ma vede il consorzio di prodotto e il pacchetto completo della
Valle d'Aosta come punto di riferimento e come meta, quindi può
vedere il turista fare quattro giorni distribuiti in tale modo: due
a Cervinia, due in una comunità minore, o uno in un processo
culturale, o uno in un processo di benessere e di relax, quindi una
trasformazione del nostro prodotto. Abbiamo mantenuto gli
investimenti per permettere all'Assessore Marguerettaz di
ottimizzare le risorse della nostra industria primaria, partendo da
un presupposto condivisibile che la Regione deve fare la regia, ma
i protagonisti di questo processo di cambiamento devono poter
rimanere gli imprenditori del turismo, a cui è stata data una forte
attenzione peraltro riconosciuta.
Per quanto riguarda la tassa di soggiorno, ho ascoltato le
preoccupazioni e le critiche rispetto a questa scelta. Ricordo che
la Regione non ha deciso di mettere la tassa di soggiorno ai
Comuni: ha preso atto dell'esistenza di una legge nazionale che
prevede la possibilità per i Comuni di applicarla, in modo
particolare quelli con dei costi impattanti derivanti dalla
presenza dei turisti. Vorrei quindi ulteriormente rasserenare gli
albergatori dicendo che i Comuni che decideranno di mettere questa
tassa - se lo faranno, perché la Regione non lo ha imposto, lo ha
reso possibile con una norma di grande liberalità - potranno farlo
nella misura in cui ragioneranno che sul loro comune la presenza di
migliaia di turisti impatta sulla raccolta dei rifiuti, sullo
sgombero della neve, sulla riqualificazione della proposta
turistica, sulle manifestazioni, sulla promozione e sul
marketing
. Qualcuno si preoccupava del fatto che ci
potessero essere tassazioni diverse, voglio ricordare che esse ci
potranno essere, perché i Comuni sono diversi: ce ne sono alcuni
che lavorano più sulla naturalità, sui parchi nazionali; ce ne sono
altri che lavorano su un turismo più urbano, legato allo sci, al
divertimento, al turismo congressuale e più legato all'economia.
Credo quindi che in questo senso siano stati intelligenti gli
investimenti sugli impianti a fune, sulle attività alberghiere,
turistiche, commerciali, il mantenimento delle leggi che permettono
l'apertura di nuove iniziative con investimenti importanti anche da
parte delle risorse pubbliche.
Per quanto riguarda il grande settore dell'economia più
industriale e della produzione, oggi assistiamo a due velocità:
abbiamo una grande industria dell'acciaio che cerca di sopravvivere
nel mercato della competizione globale e abbiamo una trasformazione
importante, che deve essere ulteriormente - a mio avviso, questo
bilancio lo fa - implementata per quanto concerne la ricerca di
nuovi processi produttivi, legati alle attività tecnologiche e
ancora di più alle attività di ricerca di sviluppo tecnologico
legato alla produttività e in particolare anche al contesto
ambientale in cui noi ci troviamo. Abbiamo mantenuto i fidi a
garanzia per le imprese, abbiamo fatto un lavoro enorme
sull'economia, in un momento come questo è vero che poche Regioni
se lo possono permettere, ma è anche vero che non era scontato che
così fosse e con quelle risorse, sempre meno, che abbiamo a
disposizione abbiamo voluto mandare un segnale preciso di
investimento nell'economia, favorendo, da una parte, i bassi tassi
di interesse in presenza delle nostre partecipate finanziarie e,
dall'altra, il concreto investimento a fondo perso dei denari
dell'amministrazione pubblica.
C'è ancora tantissimo da fare, abbiamo parlato dei trasporti,
dell'agricoltura, del ruolo straordinario che ha l'agricoltura per
quanto riguarda la filiera del turismo e Prola ha fatto un
riferimento specifico ad un cambio culturale dei nostri
imprenditori agricoli. Vedo bene le politiche che favoriscono la
nascita delle imprese giovani, il loro potenziamento e il loro
ricambio generazionale, il loro accorpamento dimensionale per
affrontare i mercati, ma soprattutto una nuova coscienza della
qualità della produzione dei prodotti. Si passa da un puro
atteggiamento di assistenzialismo passivo ad una condivisa
comprensione che le risorse regionali difficilmente dirottabili in
quel settore possono essere dirottate solo se si va a creare
economia e valore. Lo dicono i giovani agricoltori che chi ha
voglia di tirarsi su le maniche, chi non ambisce al concorso
pubblico regionale, chi si mette in discussione sul mercato
dell'agricoltura nella filiera di produzione di prodotti di alta
qualità e specifici della nostra Valle degli spiragli ce li ha.
Certezze non ne ha nessuno, neanche quelli del Parmigiano Reggiano,
quindi accettare sfide in quei settori già martoriati dalla
concorrenza internazionale diventa un fattore di sviluppo
importante per la tipicità del nostro prodotto e della nostra
filiera agroalimentare.
Potrei dire ancora tantissime cose a supporto di questo
bilancio, potrei anche riprendere le preoccupazioni dette dai
colleghi, ma oggi sono contento che da tutti i banchi della
maggioranza, ma anche dell'opposizione ci sia una ritrovata o una
nuova coscienza: quella della competizione. Abbiamo un compito
importante come politici: quello di indurre le grandi scelte
strategiche di questa comunità; certo, se ci fermiamo alla lettura
di tale bilancio, possiamo ancora vedere delle criticità su cui
stiamo, a mio avviso, lavorando, ma dobbiamo ancora di più mandare
un messaggio chiaro al nostro territorio. Questa sfida la si vince
se la si gioca insieme, se si riesce a fare comunità e sistema in
termini sì istituzionali - l'autonomia, il nostro passato, la
nostra cultura e la nostra particolarità linguistica -, ma dando a
queste radici una struttura, un impianto di comunità coesa sulle
grandi scelte.
Quando parliamo degli investimenti che questa maggioranza sta
facendo sulle grandi opere, da una parte possiamo apprezzare che ci
siano scelte che valorizzino la nostra università e il nostro
campus universitario, così come non possiamo non rilevare la
qualità delle scelte che l'università, su input politico, ha dato
ai suoi corsi di formazione, alla sinergia dei suoi corsi con
l'attività imprenditoriale. Va dato merito all'Assessore Laurent
Viérin di avere dato una coscienza a questa scuola, è evidente che
possiamo fare ancora tantissimo, con l'Assessore Viérin ci
confrontiamo sovente, perché riteniamo - in maggioranza tutti -
strategico il ruolo della formazione dei nostri ragazzi, non solo
quella apprezzata dal sistema di valutazione, ma soprattutto quella
che oggi vede implicata la nostra università. Certo, se i nostri
ragazzi vanno a fare l'Università fuori, forse per noi è meglio, ma
è vero che con il campus possiamo attrarre le giovani risorse che
da altre regioni e da altri stati possono venire in questa regione.
Non immagino la nostra università per i valdostani, non sono
innamorato dell'idea che i valdostani studino in Valle d'Aosta, sto
vedendo che le più belle esperienze di formazione i valdostani le
fanno quando vanno a studiare fuori, ma credo che la nostra
università possa accettare la sfida di diventare polo di eccellenza
anche attraverso l'investimento strutturale che stiamo facendo sul
campus
per le generazioni che sono fuori da questo contesto
e che possono venire qui a provare esperienze nuove.
Concludo dicendo che io ho una fiducia radicata in questa
maggioranza e nel ruolo che il nostro partito può fare al suo
interno; questa maggioranza si è costruita nella crisi, abbiamo
iniziato questa legislatura con i segnali di una crisi e con un
responso elettorale che dava un messaggio importante, per la prima
volta dopo tanti anni cambiava l'asse politico da centro-sinistra a
governo di centro. Il Popolo della libertà fin dal suo insediamento
nel 2008 diede fiducia e sostegno anche dai banchi dell'opposizione
a quella maggioranza, con la quale abbiamo condiviso un percorso
per le europee, il Comune di Aosta e poi il programma di
legislatura che vedeva la crisi come protagonista del nostro
impegno politico. Siamo convinti che questa alleanza abbia i
numeri, e ne servono tanti, perché, quando bisogna fare scelte
difficili, i numeri non bastano mai, lo abbiamo visto nel primo
scorcio di legislatura. Questo è un bilancio che inizia a fare
delle scelte importanti, credo che vada riconosciuto tale sforzo:
vada riconosciuto che la crisi si può combattere accettando la
sfida e si può accettare questa sfida solo se si fa squadra e
sistema; noi in questo crediamo.
Si dà atto che, dalle ore 11,16, riassume la presidenza il
Presidente
Alberto Cerise.
Presidente
- La parola alla Consigliera Patrizia
Morelli.
Morelli (ALPE)
- Merci M. le Président.
È vero, lo dicevano bene i colleghi Chatrian e Lattanzi, questo
è il momento dell'assunzione di responsabilità. Credo che
quest'anno più che mai dobbiamo tutti più del solito dare il nostro
contributo in tale Consiglio e nella società. Se il decreto
"salva-Italia" del "Governo Monti" non risponde pienamente alle
attese - scelte non sufficientemente coraggiose per alcuni,
insufficiente equità per altri -, di certo ha segnato una svolta
importante nello stile e nel metodo e questo non è poco. Una svolta
salutare, che costituisce finalmente un elemento di arresto in una
discesa verso l'abisso che ci sembrava non avere più fine.
Premetto che il mio intervento sarà circoscritto all'area della
sanità e vorrei iniziarlo citando due affermazioni: la prima è del
Presidente Rollandin - noto che però manca l'Assessore alla sanità,
me ne dispiaccio, spero che rientri - che, riferendosi al bilancio,
ha detto:
"siamo riusciti ad operare delle scelte precise:
quelle di mantenere invariati i livelli di assistenza
sanitaria"
; la seconda è dell'Assessore Lanièce, che, in
occasione dell'inaugurazione della struttura prefabbricata adibita
a punto prelievi, ha affermato:
"la realizzazione del nuovo
fabbricato vuole essere la risposta più rapida e degna alle
esigenze del territorio e dell'ospedale e che sicuramente garantirà
gli alti livelli di eccellenza che da sempre caratterizzano la
sanità valdostana"
.
Queste affermazioni contengono due concetti significativi
attorno a cui ruoterà il mio intervento: da una parte, si parla di
mantenere invariato l'alto livello di spesa sanitaria regionale, se
i miei conti sono corretti, la spesa corrente pro capite ammonta a
2.210 euro, in Italia c'è solo la Provincia di Bolzano che spende
di più, ad eccezione del Lazio e del Molise tutte le altre Regioni
e la Provincia di Trento si attestano al di sotto dei 2.000 euro di
spesa pro capite. Si conferma dal punto di vista finanziario una
grande attenzione da parte della Giunta regionale alla sanità, che
occupa nel bilancio il 20 percento della spesa, 282.000.000, che
costituiscono un dato preciso e misurabile.
Sull'altro versante si evoca il concetto di eccellenza, un
concetto che torna spesso nei discorsi dell'Assessore Lanièce in
riferimento alla sanità e che può costituire un dato ugualmente
preciso e misurabile quando si utilizzano gli indicatori opportuni.
Indicatori che nel caso della sanità valdostana potrebbero rivelare
singole situazioni esemplari, ma che per un'analisi generale non
potrebbero prescindere dal contenuto di una notizia comparsa il 24
ottobre scorso, a cui i media hanno dato scarsissima rilevanza, ma
che, a nostro avviso, è sintomo di gravi criticità: mi riferisco al
fatto che la Commissione parlamentare di inchiesta sugli errori in
campo sanitario ha evidenziato che fra aprile 2009 e settembre 2011
in Italia si sono registrati
470 casi di presunta malasanità, di cui 329 con conseguenze
mortali. In Valle d'Aosta i presunti casi di malasanità sono
risultati essere dieci, di cui ben nove conclusisi con la morte del
paziente. Sui dieci totali sei sarebbero da imputare ad errori
medici e quattro a carenze strutturali e a disservizi. Sono dati
impressionanti se rapportati alla popolazione della nostra regione:
circa 128.000 abitanti. Il Piemonte con i suoi 4.500.000 di
abitanti registra nove casi presunti, il Trentino con 1.037.000
abitanti ne conta uno solo. Sono dati che devono farci riflettere e
che fanno sorgere alcuni interrogativi: come si conciliano il
livello alto di spesa e la convinzione manifesta di eccellenza con
dati così crudi e allarmanti? Vi è rispondenza fra spesa e qualità
della sanità valdostana? La qualità della sanità dipende dalla
spesa? È sufficiente spendere tanti soldi per garantire ai
cittadini una qualità eccellente? Da un lato, la spesa dovrebbe
rispecchiare la diversità dei bisogni e della richiesta di cure;
dall'altro, esprimere la quantità di risorse impiegate per
migliorare la salute delle persone. Vi deve quindi essere un nesso
di casualità diretta tra bisogni sanitari e spesa e tra spesa e
qualità dei servizi; una ricerca del Formez PA, il Centro servizi
per l'ammodernamento della pubblica amministrazione della
Presidenza del Consiglio dei Ministri, giunge a conclusioni
illuminanti: in alcune delle regioni italiane la spesa sanitaria
non sembra essere correlata ai reali bisogni di salute dei
cittadini, piuttosto all'offerta di servizi. Mi viene da pensare
alla dotazione impressionante in mezzi tecnologici e in unità di
personale di certe strutture complesse del nostro ospedale, mi
chiedo in quale misura la spesa che ne deriva sia rispondente e
commisurata ai bisogni reali dei cittadini e quanto corrisponda
invece alle ambizioni professionali dei singoli dirigenti.
Ambizioni che possono anche essere fruttuose per tutti, ma che
vanno calibrate in funzione di un disegno strategico generale,
perché non devono andare a scapito di altre situazioni e mi collego
a quanto sottolineava ieri il collega Cerise in rifermento
all'oculistica, relegata in quattro stanzette congestionate senza
un posto letto, con liste di attesa di 360 giorni, mi sembra una
situazione esemplarmente negativa.
Lo stesso studio prosegue affermando che maggiori livelli di
spesa non producono necessariamente servizi elevati, efficaci e
appropriati e neppure migliore salute e conseguentemente classifica
le Regioni in tre gruppi: le Regioni coerenti in cui c'è
proporzionalità fra i livelli di salute e la spesa, le Regioni
incoerenti dove questo non avviene, le Regioni parzialmente
incoerenti. La Valle d'Aosta è fra le incoerenti poiché con un
indicatore di spesa che corrisponde a 100 inteso come valore
massimo presenta un esito in salute di appena 48. È vero, siamo una
regione di montagna con pochi abitanti, con la necessità di
garantire un sistema sanitario completo e non possiamo reggere il
confronto con la Lombardia, che, a fronte di una spesa di 25,
proporzionalmente un quarto della nostra, ha un esito in salute
pari a 60, o con la Toscana che con 50 di spesa ha un indicatore
pari a 88. Possiamo però confrontarci con la Provincia di Trento,
che, a fronte di una spesa di 100 pari alla nostra, ha un
indicatore di 98, il doppio del nostro, o con Bolzano che con 100
di spesa ha 90 in salute. Perché sono la qualità, l'efficacia e
l'efficienza dei servizi che hanno un impatto sulla salute della
popolazione, mentre la spesa è una variabile che rimanda alla
capacità di governo, alla
governance
. Se finora ci si è
potuti permettere il lusso di non soffermarsi troppo sulla
rispondenza fra spesa e qualità della salute, se si è pensato che
una spesa elevata fosse sinonimo di eccellenza, i tempi sono
cambiati. A 100 di spesa deve possibilmente corrispondere 100 di
qualità in termini di competenza del personale, di strutture e di
spazi, di gestione e di organizzazione dei servizi. Sarà necessaria
una politica di rigore e in fin dei conti ben venga, perché non è
stata adottata finora. È sufficiente parlare con amici medici o con
coordinatrici di reparto, quelle che un tempo erano chiamate le
caposala, per averne conferma. Non c'è mai stata in tempi recenti
una vera necessità di contenere gli sprechi, di prestare attenzione
alla spesa farmaceutica, alla spesa per i presidi, ad una
riorganizzazione del personale rigorosa ed equa, sulla base di
esigenze verificate e non di concessioni particolari e personali.
Come si vede dal sito USL, su un versante abbiamo costi
elevatissimi per le prestazioni a favore dell'azienda da parte di
alcuni dirigenti medici, che arrivano ad avere compensi che
superano i 200.000 euro annui, senza contare eventuali attività
private e, dall'altra, si taglia sulle ore degli operatori
socio-sanitari e non si pagano gli straordinari alle
infermiere.
Ieri la collega Fontana ha sollevato il problema del possibile
deficit di bilancio dell'USL, che non è stato confermato
dall'Assessore, ma neanche smentito, ha detto:
"in attesa della
primavera"
. È un elemento che ci fa dubitare dell'efficienza e
dell'efficacia delle scelte della dirigenza, forse si è esagerato
con l'assunzione di personale precario che nella nostra sanità
incide per il 25 percento contro il 7 percento del valore italiano
e incide per il 15 percento in più sui costi. Un infermiere di
obiettivo lavoro costa circa 400 euro in più al mese di un
infermiere a tempo indeterminato, sono stime dei sindacati che
credo si intendano di trattamenti salariali. Nonostante la modifica
recente dell'atto aziendale, rimangono ben nove strutture complesse
nell'area tecnico-amministrativa dell'USL con addirittura due
strutture per il personale, la Regione ne ha una sola. L'Assessore
ha annunciato che si provvederà ad ulteriori modifiche, viene da
chiedersi perché non siano già state fatte contestualmente all'atto
approvato a fine agosto. Non intendiamo dire che tutto va male, ben
lungi; siamo pronti a riconoscere molti punti di forza a partire
dalla qualità di buona parte del personale, alla pulizia delle
camere di degenza, ma la comunità valdostana non può più
accontentarsi di un mantenimento dei livelli di spesa e di un
giudizio di eccellenza che pecca troppo di autoreferenzialità.
"Di Dio ci fidiamo, tutti gli altri portino dati"
diceva
Walter Deming, precursore della qualità totale e di dati, di
valutazioni terze ha bisogno la nostra sanità regionale, della
capacità e della volontà di mettere a nudo le criticità per capire
dove e come si deve migliorare. Le restrizioni finanziarie e una
consapevolezza nuova ce lo impongono, copiamo da chi è più
performante, confrontiamoci, apriamo il dibattito a tutti gli
attori in modo serio e partecipato, invece di ignorare componenti
importanti, come è stato fatto con le organizzazioni sindacali
sull'atto aziendale.
Non temiamo di metterci alla prova, la scuola valdostana lo ha
fatto, lo ricordava Lattanzi, anche a costo di affrontare qualche
delusione;
"la valutazione OCSE Pisa ha rivelato un sistema
scolastico semplicemente accettabile, non eccellente"
sono
parole dell'esperto OCSE, che è intervenuto alla presentazione dei
risultati, i quali forse hanno lasciato un po' di amaro in bocca,
ma almeno ora si conosce il valore reale da cui partire per
migliorare. Si abbia l'onestà intellettuale di fare lo stesso per
la sanità, riorganizzando il settore, gettando le basi per
affrontare il futuro ora che le risorse sono ancora disponibili,
avviando un piano serio di stabilizzazione del personale attraverso
concorsi pubblici che premino la competenza, operando per la
territorializzazione, la domiciliazione dei servizi, invece di
andare ad accentrare i servizi territoriali esistenti come è
successo per il "118", valorizzando e stimolando il lavoro dei
medici di medicina generale, ma anche del personale infermieristico
sul territorio, per diminuire il ricorso eccessivo
all'ospedalizzazione - l'osservatorio ci ha dato conferma con i
suoi dati -, che rappresenta un costo destinato a diventare
insostenibile anche per effetto dell'invecchiamento della
popolazione. È una sfida di cui questo Governo regionale non sembra
essere pienamente cosciente, ancora troppo teso
all'autocompiacimento e ad un'incessante opera di inaugurazione di
reparti, camere di degenza, camper, prefabbricati, che, vista la
scelta sciagurata di ampliamento e ristrutturazione dell'Ospedale
Parini, durerà ancora per anni, fornendo occasioni propagandistiche
ad iosa e moltiplicando all'infinito la spesa e i disagi per i
pazienti. Ho riscontri gravi che la invito a verificare, Assessore,
su un numero crescente di infezioni post-operatorie e i lavori
appena ultimati del pronto soccorso già rilevano pecche e difetti
grossi di esecuzione. Credo che ben altro si aspettino e si
meritino i cittadini valdostani, forse è il momento di avviare una
profonda e radicale riflessione, a cui noi siamo disponibili a
prendere parte in modo costruttivo, che porti ad una
riorganizzazione del settore partendo da una ricognizione attenta
della realtà e andando ad elaborare nuove strategie più modeste
forse, ma più rigorose e crediamo più performanti.
Presidente
- La parola al Consigliere Salzone.
Salzone (SA-UdC-VdA)
- Grazie Presidente.
Nell'introdurre il mio intervento, voglio ringraziare il
Presidente Rosset per aver saputo armonizzare i lavori della II
Commissione, che ha visto un'ampia passerella di tutte le categorie
sociali e imprenditoriali dando il loro importante contributo.
Ringrazio anche i colleghi della commissione, in particolare il
Vicepresidente Chatrian, che ci ha dato sovente alcune delle sue
suggestioni, le quali hanno consentito di aprire un dibattito
sereno.
Prima di addentrarci nel cuore della discussione relativa ai
documenti contabili del bilancio 2012-2014 e la relativa
finanziaria, vale la pena calarci nella drammatica situazione di
grave crisi che investe tutto il mondo industrializzato, in
particolar modo l'Europa, dove l'Italia, a causa della voragine
prodotta dal debito pubblico, rischia di coinvolgere tutta l'area
dell'euro. È un'analisi che stiamo facendo tutti, ma -
consentitemelo - con sensibilità e consapevolezza diverse, almeno
mi pare. Che il nostro Paese stia passando da una fase seria di
crisi economica ad una fase di recessione è ormai assodato e,
quando uno Stato entra in recessione, è scontato che i fondamentali
indicatori del processo economico segnino il passo. Le imprese, per
la maggior parte in difficoltà, ricevono sempre meno ordini, il
fatturato si contrae, le ore lavorate diminuiscono e così si
bloccano gli investimenti e il prodotto interno lordo si riduce. La
conseguenza di tutto ciò è che cominciamo ad arrivare ai
fallimenti, ma non solo, aumentano i disoccupati e i contributi a
chi ha perso il lavoro o a chi lo mantiene solo perché è in cassa
integrazione. È esattamente quello che è successo in Italia a
partire da quel maledetto 15 settembre 2008, quando il fallimento
della Lehman Brothers ha rivelato a tutti che la crisi era una cosa
seria. Una crisi che parte da lontano, quindi non da un Paese
qualunque, ma proprio dagli Stati Uniti, che rappresentano il
traino dell'economia mondiale. Nonostante ciò, molti analisti,
economisti nostrani e non hanno alimentato speranze di una ripresa
già nel 2010, quando nei principali Paesi avanzati il prodotto
interno lordo ha ricominciato a dare segni di vita e a risalire
lentamente dal tonfo del 2009. Ora l'illusione di una ripresa
purtroppo si sta spegnendo del tutto, in particolare dopo la falsa
partenza del 2010-2011 e a suo posto si fa strada l'incubo di una
doppia recessione. Oggi l'Italia è in una situazione pesantissima,
i segni della recessione ci sono tutti a partire dall'esplosione
delle ore di cassa integrazione, ma vedi anche la chiusura di
fabbriche come Termini Imerese. Che dire poi degli innumerevoli
esercizi che chiudono o dei molteplici fallimenti che stanno
avvenendo? Se a tutto questo si aggiunge che la riduzione della
base produttiva diventa sempre più cronica, i motivi di
preoccupazione, in assenza di provvedimenti strutturali capaci di
dare fiducia, diventano allarmanti. Certo, la speculazione
finanziaria nasconde molto probabilmente fattori oggi ancora poco
chiari perfino agli osservatori economici più accreditati, ma è
evidente che il declassamento delle società di
rating
è
legato al peggioramento delle prospettive di crescita dell'Italia,
che rendono più difficile la correzione dei conti pubblici.
Il contesto internazionale non è certo favorevole quindi e
perfino l'asse franco-tedesco comincia a dare segnali di cedimento.
Gli Stati Uniti d'Europa sono solo un miraggio, la Banca centrale
europea pare sommersa da vincoli e veti che impediscono il
salvataggio dell'euro. Abbiamo l'impressione che fattori egoistici
e poco lungimiranti esterni prevalgano rispetto a provvedimenti
razionali, necessari per salvare la moneta unica e in questo caso
ci riferiamo alle ottuse posizioni manifestate dalla Cancelliera
Merkel. Lo diciamo perché siamo ben consci che le misure
confezionate, cariche di grandi sacrifici, prospettate dal nostro
Governo all'Unione europea sono tali da garantire che l'Italia farà
la sua parte, ma il caos europeo non è certo circoscritto a pochi
Paesi e sarebbe meglio non farsi false illusioni, solo perché oggi
la borsa sale e lo
spread
scende. Quando il problema
toccherà concretamente Francia e Germania, saranno cavoli amari per
tutti! Siamo infatti entrati nella terza fase della crisi europea:
la prima è stata quella dei debiti di Grecia, Portogallo e Irlanda,
circoscritta con i prestiti bilaterali; siamo poi entrati nella
seconda fase con il contagio di Spagna e Italia; infine siamo
arrivati alla terza fase che ha coinvolto Germania e Francia e se
prima gli investitori abbandonavano l'Italia e la Grecia per
comprare in Germania, oggi scappano dall'Europa. Che fare quindi?
Intanto, come dicono gli osservatori, bisogna rendersi conto che
non ci sarà un'altra fase se non si interviene con misure adeguate
e dobbiamo sperare che la manovra del "Governo Monti" risulti
credibile. La Banca centrale europea deve assicurare un intervento
massiccio ai Paesi in difficoltà per garantire il tempo necessario
per adottare i provvedimenti adeguati per fare le riforme. Il
"Governo Monti" poi dovrà cercare di svolgere un ruolo di
trait
d'union
per cancellare la dinamica insopportabile che a
decidere sia un solo Paese, essendo questa infatti una scorciatoia
che rende le cose sempre più difficili e mortifica la dignità di
quei Paesi che hanno voluto e contribuito alla nascita dell'euro,
anche se conviene non dimenticare che l'Italia ha pagato nel cambio
con la lira un prezzo troppo alto, un prezzo che toccherà pagare
alle generazioni future.
Ora però, dovendo affrontare, anche se in modo sintetico, il
bilancio triennale, dovremo tener conto che tra breve dovremo
effettuare ulteriori modifiche, che non compaiono ancora in questo
documento. Con ordinamento contabile della Regione si adeguano gli
obiettivi di politica economica tramite la presentazione del
bilancio e della programmazione finanziaria del 2012 e del triennio
2012-2014. Nella misura della finanziaria per il triennio 2012-2014
si è naturalmente tenuto conto sia dei provvedimenti di
contenimento adottati dalle manovre statali, sia dagli accordi
previsti per il federalismo fiscale, sia dalla legge di stabilità
di quest'anno. Tutto questo ha portato ad una riduzione dei margini
di manovra del nostro documento contabile, che per il Patto di
stabilità riduce la nostra disponibilità globale per l'anno in
corso di 110.000.000 di euro. In questo contesto quindi si è dovuto
procedere alla rimodulazione dei singoli comparti, considerando la
possibilità di prorogare anche per il 2012 praticamente tutti i
provvedimenti previsti dalla legge anticrisi, ad esclusione del
pagamento di una delle due rate semestrali dei mutui concessi nel
settore delle aziende e delle industrie. Il resto del provvedimento
è dunque mantenuto. Le famiglie non subiranno decurtazioni di
nessun tipo, si manterrà quindi quell'area di protezione per chi ha
più bisogno con provvedimenti già collaudati, come lo sconto
dell'energia elettrica del 30 percento, il doppio bonus
riscaldamento o gli interventi di microcredito, solo per citarne
alcuni. Abbiamo mantenuto anche l'IRAP alla percentuale del 2,98
percento con un notevole risparmio di imposta pari a circa il 25
percento, anche se su questo aspetto per il futuro - dobbiamo dirlo
- sarà necessario rimodulare un sistema che consenta tale
agevolazione a chi incrementerà l'occupazione con nuovi posti
lavoro a tempo indeterminato. Con il Presidente Rollandin abbiamo
condiviso questa iniziativa per il futuro.
Nell'ambito dei trasferimenti agli enti locali si è mantenuto
l'impegno a non modificare la norma in vigore, che prevede che
l'utilizzo del 95 percento dell'IRPEF venga trasferito alla finanza
locale, anche perché nella rimodulazione dei conti il decrescente
andamento dovuto dai vincoli imposti sulla spesa comporta
proporzionalmente una diminuzione delle entrate agli enti locali di
quasi l'8 percento. Nel bilancio triennale in ogni caso sono
garantite le risorse alla finanza degli enti locali con
l'attribuzione di 247.000.000 di euro per il 2012. A tal proposito
vale la pena evidenziare che anche i Comuni contribuiranno al
contenimento della spesa attraverso l'attribuzione di servizi in
gestione associata. La vera novità è l'inserimento del concetto di
premialità, con un importo di 500.000 euro a favore delle
amministrazioni che dimostreranno di aver operato in maniera
virtuosa. Questa è un'innovazione, anche se ridotta nell'importo
dei soldi stanziati in bilancio, veramente importante. Sempre in
questo ambito, oltre ad avere contenuto i trasferimenti alle
Comunità montane, rimodulando una serie di servizi che riguardano
accorpamenti di funzioni considerate essenziali, si è provveduto a
stanziare circa 110.000.000 senza vincolo e altri 116.000.000 con
vincolo agli investimenti, rendendo più omogeneo e razionale
l'impegno sul territorio. Ci preme sottolineare poi che l'analisi
del saldo corrente evidenzia sia la buona struttura che
l'equilibrio economico del bilancio triennale, sia la capacità
dell'amministrazione di far fronte alle proprie spese correnti,
addirittura in miglioramento rispetto al 2011. Infatti la
differenza fra le entrate e il totale delle spese porta un saldo
attivo che dimostra l'omogeneità dei nostri conti.
In definitiva possiamo affermare che nel triennio sono
confermate tutte le norme di salvaguardia nei diversi settori,
sanità, politiche sociali, famiglia, istruzione, ma anche nei
settori produttivi, l'agricoltura, il turismo. Bene il settore
della casa per i provvedimenti già attuati e per quelli in corso di
approvazione. Bene anche per alcuni provvedimenti in finanziaria,
come lo stanziamento di 6.500.000 nel fondo di gestione speciale,
che nel triennio serviranno a coprire gli investimenti, in
particolare servono a finanziare il mutuo di 371.000.000 per le
grandi opere: ospedale, università, funivia del Monte Bianco,
Caserma dei vigili del fuoco. Per i Comuni è molto importante
l'articolo 26, che garantisce la possibilità di mantenere la
partecipazione nelle società di impianti a fune, lo sottolineiamo,
perché nelle altre regioni questo non è possibile. Bene anche
l'iniziativa per l'occupazione: con l'anno nuovo ci auguriamo si
potrà nuovamente assumere. Positivo anche l'andamento gestionale
del Casinò di Saint-Vincent, la conduzione manageriale garantisce
equilibrio fra la ristrutturazione logistica e le innovazioni,
alcune delle quali già in atto che fanno ben sperare per il futuro.
Importanti gli investimenti per l'industria e il commercio e sono
di buon auspicio i finanziamenti per la ricerca, mentre sul
fotovoltaico siamo all'avanguardia sia dal punto di vista
legislativo, sia per i contributi che riusciamo ad elargire.
Comunque non possiamo non tener conto che questo è un bilancio
figlio dei tempi, tanto per usare una frase dell'Assessore
Pastoret, e per questo pensiamo che sia ben armonizzato dalle leggi
di sistema, che in questo contesto mantengono un'impostazione
equilibrata con risposte concrete. Per questo crediamo si possa
convenire che abbiamo fatto la nostra parte, cercando di
condividere le scelte con tutti gli attori del sistema sociale ed
economico della nostra regione. In vista dei nuovi impegni che ci
saranno richiesti, sono sicuro che sapremo intervenire senza alzare
troppo i toni nella discussione, anche nel rispetto di quelle
realtà territoriali che faticano molto più di noi. Lo diciamo
perché il quadro emerso in alcuni interventi dai banchi
dell'opposizione ci pare lontano dalla realtà oggettiva. Anche
leggendo alcune interviste di questi giorni, più che dagli
interventi di oggi, si coglie un atteggiamento particolarmente
astioso che sorprende; non crediamo che la nostra gente veda tutto
così nero, riconosciamo che ci sono ancora sacche di sofferenza e
famiglie con forti preoccupazioni per il futuro, ma non si può
certo affermare che l'Amministrazione regionale sia rimasta inerte.
Affermare che siamo la Regione trattata peggio fa trasferire
all'opinione pubblica una sorta di piagnisteo che non è tipico
della nostra comunità e poi anche perché, dopo aver ottenuto i
10/10 del riparto fiscale, mi pare esagerato continuare a
lamentarsi. Colleghi Donzel e Louvin, non può essere il solito
discorso della perdita dei buoni benzina a farci precipitare tra le
Regioni più in difficoltà. La perdita dei buoni benzina non
rappresenta certo la fine della nostra autonomia, anzi bisognerebbe
tutti con un minimo di onestà intellettuale considerarlo un fatto
salutare come se avessimo estirpato il cancro dei privilegi che in
un momento come questo non avrebbe fatto altro che metterci sotto
la lente di ingrandimento di chi ci attacca costantemente e attacca
la nostra specificità.
Dire poi
"ricorrere al debito come unica fonte di risorse per
l'economia locale"
mi pare non giusto, il ricorso al debito è
essenziale, in quanto è uno strumento indispensabile per la nostra
economia senza il quale saremmo in totale assenza di un rilancio
adeguato per creare sviluppo.
Se ancora volessimo analizzare le dichiarazioni giornalistiche
che parlano di attentato all'autonomia dei Comuni...qualcosa mi
sfugge. Nelle numerose audizioni che la commissione ha effettuato
non abbiamo mai sentito affermare qualcosa che si avvicinasse a
questo concetto, anzi più volte abbiamo sentito affermare che anche
i Sindaci vogliono fare la propria parte, consci dei sacrifici che
bisogna affrontare. Affermare che non ci sia proprio nulla da
salvare in questo documento finanziario, collega Morelli, è quasi
come voler rinunciare e abbandonare un sereno confronto democratico
in forza di una ragione - intendo la vostra ragione - che manca
sovente, mi consenta, di progettualità e proposta. Lei sa quanto
personalmente io la stimi, ma ho l'impressione che in questo
momento in cui la politica pare commissariata possa riaffiorare
quella sorta di ansia da prestazione che caratterizza certa cultura
della sinistra, quella
radical chic
, tesoro dei Verdi tanto
per intenderci, che, come sovente avviene nei vostri ambienti,
soffre di quella che io chiamo "sindrome da certezza assoluta",
dalla quale non riuscite a divincolarvi: quell'avere ragione su
tutto, insomma un po' spocchioso e arrogante che francamente
indispone non poco.
Oggi mi fa piacere ascoltare i toni pacati del collega Chatrian,
che ha inteso...un dialogo discutibile, ma conciliante e
costruttivo, al contrario di quanto avvenuto in questi giorni sui
giornali.
Per quanto ci riguarda, noi di Stella Alpina vogliamo proseguire
nel solco del dialogo politico all'insegna dei toni moderati, ma
vogliamo anche riaffermare la nostra appartenenza, collocati, come
abbiamo avuto già modo di dire, in un centro autonomista moderato e
moderno, capace di intercettare le esigenze della nostra comunità
dialogando con tutti. In un momento come questo, in cui gli appelli
del Capo dello Stato sono indirizzati ad un confronto pacato ed
equilibrato, la politica con la "p" maiuscola ha bisogno di dare sì
l'esempio, ma deve anche ritrovare con orgoglio la propria
dimensione e lo deve fare nella consapevolezza che quello che sta
avvenendo non è normale, perché gli attacchi unilaterali alla
cosiddetta "casta" quasi fosse tutto marciume nascondono storture
del sistema che navigano quasi sempre in settori più oscuri della
nostra società e che qualcuno identifica in modo troppo
semplicistico come poteri occulti.
Nel terminare questo nostro intervento, sentiamo l'esigenza di
ribadire con forza quanto sia indispensabile trovare un metodo
nuovo di confronto sui fatti concreti, un dialogo più conciliante e
scevro da strumentalizzazioni dannose. Pensiamo che scaramucce con
toni troppo accesi non giovino a nessuno e che in questo momento
sia opportuna una sorta di tregua nell'interesse esclusivo della
gente che qui rappresentiamo. Grazie.
Presidente
- La parola alla Consigliera Hélène
Impérial.
Impérial (UV)
- Grazie Presidente.
Poiché l'età me lo consente ancora per poco, vorrei spendere
alcune parole riguardo alla percezione dei giovani di questo
momento di crisi economica, politica e morale. La crisi ha già
avuto un impatto concreto sulla vita di almeno sei giovani su
dieci, con particolare riferimento alla visione che i giovani hanno
del loro futuro. Crescono le preoccupazioni e il pessimismo
soprattutto in Italia, dove i giovani colpiti dalla crisi appaiono
più scettici circa la capacità di reazione del proprio Paese e si
sentono maggiormente esposti alle conseguenze della crisi. Spaventa
non solo la prospettiva di un ridimensionamento del tenore di vita,
ma la possibilità di essere totalmente tagliati fuori dal mercato
del lavoro. Alcuni esempi dal rapporto del Dipartimento ricerche
sperimentali e comunicazione di SWG: la necessità di rimandare
spese importanti come la casa o l'acquisto di una macchina viene
considerata altamente probabile, oppure si è già verificata per
l'82 percento degli italiani
under
35; la preoccupazione
circa l'impossibilità di affrontare spese sanitarie tocca il 46
percento degli italiani arrivando a punte del 55 percento nel
Meridione; la paura di perdere il lavoro o di non riuscire a
trovarne uno tocca il 71 percento dei giovani italiani.
Da questa immagine emerge la convinzione che dopo la recessione
lo scenario internazionale non sarà più quello di prima. Non c'è
tuttavia una visione uniforme su come evolverà la situazione negli
anni a venire. Alcuni giovani sperano che la crisi possa essere
un'occasione per dare impulso alla
green economy
, altri
prevedono una maggiore regolamentazione ed equità del mercato, un
maggiore ruolo dello Stato e delle istituzioni in generale
nell'economia e un arretramento dell'incidenza della finanza
rispetto all'economia reale, ma non pochi sono i giovani che
prefigurano un'importante espansione di politiche protezionistiche
e di nazionalismo. Ciò che sembra certo è che la crisi accelererà
il processo di ridefinizione dell'economia mondiale, contribuendo
al declino forse del vecchio continente e degli USA ed all'ascesa
delle tigri asiatiche. I giovani italiani si mostrano critici nei
confronti delle misure messe in atto dall'Unione europea, ma con
toni nettamente smorzati rispetto al giudizio espresso nei
confronti del Governo italiano. Più di un italiano su cinque
ritiene che i cittadini lavoratori vittime della recessione non
siano sufficientemente tutelati dallo Stato e addirittura il 37
percento degli intervistati ritiene il proprio Paese totalmente
incapace di proteggere lavoratori e cittadini.
È vero, collega Bertin, che forse poco è cambiato nel documento
di programmazione contabile rispetto allo scorso anno,
fortunatamente aggiungo io, allora ben venga un documento che
assicura ancora in questa regione un livello di stato sociale
diffuso, che continua ad investire sull'istruzione - a tal
proposito mi rende particolarmente felice che anche il collega
Lattanzi oggi abbia voluto tessere le lodi del nostro sistema
scolastico - e che mantiene sostanzialmente invariato - lo hanno
già citato diversi colleghi - il pacchetto anticrisi.
La politica mi ha portato obtorto collo a svolgere la mia
attività di medico fuori regione e, respirando quasi
quotidianamente nell'aria oltre Pont-Saint-Martin, posso sostenere
con convinzione che la realtà valdostana, pur trovandosi a fare i
conti con le ripercussioni della crisi, è ancora una realtà solida
dal punto di vista economico e della qualità di vita percepita dai
cittadini; questo non significa però che non sia necessario, direi
doveroso da parte delle amministrazioni continuare ad essere
ambiziosi.
Concludo questo breve intervento citando il Presidente
Napolitano:
"occorre prestare ascolto alle pressanti richieste
provenienti dal mondo giovanile e fornire risposte concrete a
generazioni di studenti, che troppo spesso vedono ostacolato il
percorso di crescita personale e professionale e vanificate la
fiducia e la speranza che hanno motivato il loro impegno nello
studio e nella ricerca"
. È essenziale a mio giudizio continuare
a promuovere l'innalzamento degli standard formativi e valorizzare
le migliori energie intellettuali e creative presenti sul nostro
territorio; soltanto investendo su tali priorità sarà possibile
superare le attuali difficoltà di ordine economico e sociale ed
affrontare efficacemente le grandi sfide del nostro tempo.
Presidente
- La parola al Consigliere Donzel.
Donzel (PD)
- Egregio Presidente, cari colleghi, vista la
delicatezza che ha sempre un intervento su una questione così
complessa come il bilancio, ho cercato di trovare una chiave di
lettura, uno strumento che mi permettesse di guidare la mia lettura
su questi numeri, che sono tanti e astratti, ma vorrei soprattutto
dire che dietro ad essi si celano degli esseri umani in carne ed
ossa: non tanto i giovani del trattato di sociologia della collega
di poco fa, che ringrazio per il suo prezioso intervento, ma quelli
veri che fanno i precari, che magari fino all'altro giorno facevano
gli stagionali nei cantieri forestali. La chiave di lettura l'ho
trovata in una breve affermazione di un libro straordinario sulla
giustizia, che recita:
"leggi e istituzioni, non importa quanto
efficienti e ben congegnate, devono essere riformate o abolite se
sono ingiuste e non eque"
. La chiave di lettura di tutto il
ragionamento sarà quello se le scelte che sono state fatte in
questo bilancio sono scelte che rispondono ad un principio di
giustizia sociale e di equità.
Visto che i colleghi che mi hanno preceduto hanno giustamente
ricostruito alcuni passaggi importanti per arrivare al bilancio
regionale, anch'io non mi sottrarrò ad una riflessione più generale
per arrivare a concrete proposte, in modo che sia chiaro che dai
banchi dell'opposizione non c'è un generico brontolio, ma c'è
un'idea profondamente diversa dell'autonomia della Valle d'Aosta e
arriverò in conclusione a rispondere a questo. Vorrei precisare una
cosa rispetto al fatto che qualcuno ha parlato di toni accesi e di
un'opposizione un po' più calma nei toni: vorrei dire che non è
tanto il tono che determina un discorso, ma è il contenuto. Mi
perdonerà l'amico Salzone, lui può avere una voce serena e pacata,
ma se poi molla ceffoni a destra e a manca...ossia il discorso
sereno e tranquillo io non l'ho visto, per non parlare di chi è
pronto a morire qui...insomma ho visto come al solito una
maggioranza molto arruffata a difendere il bilancio e non concreta
invece nelle questioni; un confronto deve essere vero e leale,
bisogna dirsi quello che si pensa.
Intanto parto dal fantasma che è stato evocato dell'Europa.
L'Europa, secondo me, è uno strumento indispensabile, l'ho detto
più volte nelle sessioni europee in questo Consiglio regionale:
l'Europa è quella che ha garantito pace e serenità ad un continente
che ha vissuto momenti drammatici e incredibili, ma questa Europa è
oggi governata da governi di centro-destra, che applicano una
logica monetarista e liberista che non tiene in alcun conto che
dietro i numeri ci sono degli esseri umani, delle persone. È una
cosa che vedo rispecchiarsi a livello nazionale prima e poi a
livello regionale, ossia numeri e non persone. Centro-destra al
potere...
"bilancio solido" -
dice Lavoyer -
"bilancio che
non ha problemi di tenuta"
, certo, ma è un bilancio che punta
più a garantire la sua solidità, i suoi numerini, a far quadrare
tutto, ma non guarda a quello che accade intorno. È chiaro che
l'Europa, sotto pressioni molto più grandi di lei, questa mano
invisibile dei mercati internazionali che premono sugli enormi
debiti che si sono creati, questa crisi finanziaria straordinaria
che certamente ha fatto sì che probabilmente un intero continente
vivesse al di là delle sue possibilità e adesso è alla resa dei
conti...bisogna uscire da questa condizione. Penso che la ricetta
che è stata scelta in questo momento non sia una ricetta che tiene
sufficientemente conto di come le persone affrontano tale
travaglio. Noi lo abbiamo visto: il "Governo Berlusconi" ha cercato
fino agli ultimi interventi che ha fatto in aula di dire che non
c'erano problemi, che tutto andava bene, che si poteva fare qualche
manovrina, poi di manovrine ne ha fatte tre invece di una e siamo
arrivati a che gli stessi suoi sostenitori si sono resi conto che
era necessario sostituirlo.
Adesso incombe su di noi un governo tecnico, che deve dare
immediata risposta a ciò che prima non è stato fatto, che deve
intervenire laddove prima non si è intervenuti. È però un po'
comodo dimenticarsi che fino all'altro giorno si è sostenuto
politicamente il "Governo Berlusconi" anche dalla Valle d'Aosta,
quindi se oggi le misure di rigore sono anche più onerose per
tutti, è perché qualcuno anche da qui non ha cercato di segnalare
che quel nascondere la verità era profondamente sbagliato! La crisi
oggi morde anche la Valle d'Aosta in modo terribile, perché a
pagare questo prezzo non da adesso, non dal "Governo Monti", ma
ormai da anni sono le persone più fragili. Non è oggi che i
lavoratori a tempo determinato della Verrès hanno perso il loro
posto di lavoro. Sapete quanti lavoratori aveva la Verrès a tempo
determinato e a tempo indeterminato? Aveva 170 dipendenti, ne ha
persi 80 a tempo determinato, altri 15 sono andati via con la
mobilità e adesso i 70 sono aggrappati ad un filo. L'Olivetti di
Arnad: anche qui enormi difficoltà. Queste sono le persone che
stanno pagando il prezzo duro della crisi, ma non da tale bilancio
regionale, in cui tutti dobbiamo essere seri e responsabili...è da
anni che lo stanno pagando questo prezzo!
Consentitemi, a me ha dato non poco fastidio sentire ripetere
più volte in questi giorni:
"bisogna farla finita con
l'assistenzialismo!"
, senza che nella legge finanziaria di
questo bilancio ci fossero i costi della politica! Allora, tanto
per precisare, visto che si dice sempre:
"ma gli altri non
fanno..."
, eccetera, in Lombardia il Consiglio regionale ha
abolito i vitalizi e l'indennità di fine mandato e, se non fosse
stato per il voto contrario di PdL e Lega, avrebbe innalzato a 65
l'età per usare i vecchi vitalizi e avrebbe ridotto i vecchi
vitalizi del 10 percento. Mi dispiace per voi, dovete trovare una
collocazione in Parlamento alla Minetti, perché non sarà sistemata
a vita. Fa ridere questo? Ma non fa ridere che altri prima di noi,
l'Emilia Romagna e la Lombardia, abbiano avuto un senso di
responsabilità che in questo bilancio non c'è! Qui si ridacchia, ma
non c'è niente da ridere, perché se c'era una cosa che andava
segata era qualche banco qui e dovevano partire da noi, non dire
che non ci sono i soldi per i cantieri forestali, non ci sono le
risorse, bisogna fare sacrifici...imponendo i sacrifici agli altri!
Questa è la chiave di lettura che abbiamo usato per leggere tale
bilancio.
C'è nella nostra regione una gravissima emergenza del lavoro,
che non può essere mascherata dai dati, ci sono tantissime persone
con un lavoro precario, queste persone sono messe regolarmente
sotto pressione psicologica umana da affermazioni irresponsabili,
che parlano di razionalizzazione, affermazioni incomprensibili per
i cittadini. Cosa vuol dire "razionalizzare nella sanità" quando la
sanità è campione di sprechi nell'acquisto di attrezzature che non
vengono utilizzate, campione di sprechi nella costruzione di cubi
moderni per agevolare una ristrutturazione infinita dell'ospedale,
quando è un campionato di sprechi in cui si dice che bisogna
razionalizzare sul personale riducendolo? È inaccettabile! Si
taglino gli sprechi, si riducano i compensi dei dirigenti
sproporzionati rispetto al resto d'Italia e poi si potrà fare un
ragionamento serio in questa direzione. Se la situazione è grave
come l'hanno dipinta tutti, non siano i più deboli a pagare e a
soffrirne, perché già stanno pagando e soffrendo. Si è detto:
"abbiamo garantito le risorse sullo stato sociale"
, è uno
sforzo importante e va riconosciuto, sicuramente si fa il
possibile, ma il problema è un altro: aumenta la pressione sul
welfare
, aumentano le persone che hanno bisogno. La risposta
del mantenimento non è una risposta, è una non risposta. Serve
trovare una soluzione economica, uno straccio di lavoro per queste
famiglie affinché possano essere liberate dalla necessità di
rivolgersi ai contributi sociali! Dobbiamo darci come obiettivo
quello della riduzione e del contenimento della spesa dei servizi,
non perché la gente la lasciamo per strada, ma perché l'abbiamo
liberata dandogli un lavoro: questo è l'obiettivo della
politica!
È inaccettabile che qualcuno parli di assistenzialismo facendo
riferimento ai dipendenti pubblici, ai forestali...e
assistenzialismo anche all'agricoltura, perché queste risorse, se
c'è qualcuno che può darsi in un posto di lavoro non svolga appieno
le sue mansioni...abbiamo, come ha detto qualcuno, più generali a
controllarlo che non persone a lavorare! Il problema allora non è
quello del dipendente pubblico: è di come è organizzata la
macchina, qui non c'è nessuno che è assistito, è come qualcuno fa
funzionare male la macchina che genera persone che non lavorano!
Fino all'anno scorso i cantieri forestali erano il fior fiore
dell'organizzazione per l'attenzione al territorio, c'erano
pubblicazioni da tutte le parti di come si lavorano bene i boschi,
di come era importante questo lavoro. Adesso scopro che nei bar si
va a raccontare che è pieno di gente che non ha voglia di lavorare,
ma chi abbiamo messo lì a gestire queste persone? Fino a due giorni
fa erano il meglio che avevamo, adesso non valgono più nulla? È
scandaloso che qualcuno dica che nei banchi dell'opposizione si fa
demagogia, quando su questo tema la Stella Alpina è scivolata via
glissando, non si è voluta assumere fino in fondo la responsabilità
dell'articolo 53, dicendo:
"sì ci stiamo, però ci affidiamo a
quello che ha detto il Presidente nei numeri"
. Sapendo bene che
quei numeri non saranno mantenuti, poi direte a tutti:
"ma
figuriamoci, noi non eravamo mica d'accordo!"
. È questo il modo
di far politica? Guardo gli amici dell'Union Valdôtaine, è questo
il modo di far politica, dire che è responsabilità del Presidente
questa scelta? È questo fare maggioranza? Tanto per ragionare su
tali temi, servirebbe maggiore correttezza nel momento in cui si
affrontano certe situazioni così delicate.
Un'altra questione concerne i trasferimenti più che i tagli che
hanno riguardato gli enti locali; è chiaro che la nostra
autonomia...dalle riduzioni che sono state effettuate prima dalle
scelte del federalismo fiscale del grande genio di Calderoli, che
ha pensato bene di colpire le Regioni a statuto speciale per fare
cassa, per fare federalismo, quando invece il federalismo doveva
essere un trasferimento delle risorse dal centro verso gli enti
locali, questo dice il federalismo, mentre qui si è fatto un
federalismo che ha cercato di drenare risorse dagli enti locali
verso il centro, all'incontrario... Dicevo, da questa
situazione...è chiaro che abbiamo un modello che era
importantissimo, perché tanti piccoli comuni, una presenza sul
territorio delle istituzioni e una vicinanza al cittadino, che è un
esempio straordinario perché i cittadini conoscono personalmente il
loro Sindaco in tanti comuni, possono stare vicini alle loro
amministrazioni...ma questo è un sistema che oggi, a fronte della
forte riduzione di risorse, genera dei problemi non indifferenti.
Ci siamo sentiti ripetere:
"lo stiamo facendo da anni"
, però
il Presidente in un passaggio ha detto:
"quello che prima
sollecitavamo, adesso bisognerà imporlo"
, ossia l'accorpamento
non solo dei servizi nelle Comunità montane, ma un vero e proprio
accorpamento di funzioni. Bisogna capirsi sul significato di
funzioni e di servizi, sicuramente va ripensato questo modello,
perché se tutti siamo d'accordo nel mantenere la struttura degli
enti locali, dobbiamo chiederci fino a che punto la dobbiamo
deprivare di possibilità di agire su quel territorio, se non è
necessario immaginare uno sforzo maggiore verso le realtà piccole
che faranno fatica a reggere in futuro. Sono state trasferite delle
risorse per esempio per occuparsi di immigrazione, ma erano risorse
insufficienti per la Regione, saranno sufficienti per i Comuni?
Abbiamo trasferito risorse per occuparci di questioni che sono
annesse al
welfare
, assegno post-natale, eccetera, sono cose
importanti; ma stiamo andando ad assottigliare le energie nei
Comuni e siamo sicuri che questo ulteriore aggravio di competenze
non sarà per loro una fatica enorme, non sufficientemente costruita
con attenzione? È in questo senso che viene fuori la macrocifra:
aumentiamo le risorse vincolate ai Comuni e diminuiamo quelle che
loro possono utilizzare liberamente e questo è un fatto che non va
ad implementare il federalismo.
Vengo poi ad altre questioni, la riforma della pubblica
amministrazione; ad ogni bilancio ci sentiamo dire:
"siamo
pronti per la riforma della pubblica amministrazione"
, adesso
il PdL è appena arrivato e lo può dire come una nota di novità, ma
io è da tre anni che mi sento ripetere tali parole! Ma qual è il
dramma? Il dramma è che questa pubblica amministrazione continua ad
avere una schiera di precari, che stanno sul chi va là sul sapere
se l'anno prossimo lavoreranno o no. Il dramma è che, mentre si
propone questa straordinaria riforma dell'amministrazione, nessuno
si avvede che stanno avvenendo dei fatti molto più grandi di noi:
uno, viene allungata l'età pensionabile con difficoltà di
lavoratori ad uscire e a creare posto per i nuovi che arrivano;
due, ho sentito evocare dei concorsi, è improbabile che si possano
fare concorsi per nuove assunzioni, occorre trovare invece delle
modalità di stabilizzazione del personale precario. Noi è tre anni
che chiediamo la stabilizzazione del personale precario e arriviamo
oggi a sentir dire che abbiamo troppi generali e pochi soldatini?
Una cosa che ci sconcerta è il fatto che non sappiamo neppure ad
oggi se la macchina che è stata messa in piedi con la società dei
servizi, la "salvaprecari", sarà confermata in futuro, anzi questa
è una domanda che facciamo alla maggioranza. La "salvaprecari" la
garantite per quanti anni? È per uno, due o tre anni, oppure
sparisce con la prossima manovra?
Un tema che molti hanno evocato: "qui bisogna fare fronte
comune", perché di tanto in tanto la maggioranza si ricorda che
esistono le opposizioni e chiede di fare fronte comune. Non esiste
un'altra regione dove esistono contratti separati, dove i sindacati
vengono ricevuti in momenti diversi, non esiste più la
concertazione, che è un dovere dell'Amministrazione regionale! Su
scelte strategiche non vengono convocate le aziende e i sindacati
contemporaneamente, ma si fa un incontro separato con gli uni e con
gli altri. Se davvero c'è questo spirito ecumenico nella
maggioranza, siamo disponibili a riaprire un tavolo di
concertazione per affrontare le difficoltà dei lavoratori, oppure
la maggioranza decide e poi comunica, ossia incontra il sindacato
di riferimento che interviene anche nei congressi del partito
maggiore e gli altri li tratta come sindacati accessori? Come dire:
"tanto noi abbiamo, come in Unione sovietica, la cinghia di
trasmissione con il nostro sindacato di riferimento, quello che
parla direttamente dai congressi"; è chiaro che c'è qualcosa che
non funziona.
Mi sembra che qualcuno dai banchi della maggioranza abbia
giustamente detto:
"se ci troviamo qui, non è per colpa della
politica",
sicuramente delle responsabilità ne ha anche la
politica. Qualcuno ha detto:
"serve ricostruire una dignità alla
politica"
, vedremo se saremo capaci di fare questo, ma alla
politica io dico a 360 gradi: quella della rappresentanza, quella
degli eletti, ma anche la politica partecipata. La politica non è
fatta solo da chi siede in Parlamento o nei Consigli regionali, o
comunali, la politica è fatta da quei cittadini che decidono di
attivarsi per il bene della collettività, che hanno idee e che le
manifestano; bisogna quindi che ci sia rispetto per le istituzioni,
ma le istituzioni sono anche le associazioni dei cittadini. Si
chiamano istituzioni anche quelli che raccolgono le firme per le
petizioni, anche quelli che chiedono di usare delle leggi regionali
come quelle di proposta popolare e dei referendum, anche quello è
politica! Se vogliamo riformare la politica e farle riacquistare
credibilità, dobbiamo immaginare che anche l'espressione di chi
scende in piazza è un atto politico che va rispettato e non visto
come una cosa fastidiosa. Io dico: per fortuna che la popolazione
partecipa; per fortuna che ha ancora qualcosa da dirci attraverso
la sua azione e i suoi interventi!
Un'altra considerazione è legata alla concezione che ha avuto
questo bilancio, che io definisco non equo. Si è dovuto far fronte
alla riduzione di risorse, non torno sulla questione dei Comuni, ma
molti di essi sono in difficoltà con i bilanci. Guardate che la
difficoltà dei bilanci comunali non è iniziata oggi, c'è già
qualche Comune che ha perso lo scuolabus, ma non lo ha perso il
Sindaco: lo hanno perso le mamme che avevano il servizio, i bimbi
che lo prendevano.
Ci sono problemi ad erogare la mensa agli alunni, il Comune di
Aosta ha detto:
"io non posso dare un servizio con dei prodotti
a chilometro zero, perché sono troppo costosi"
e così si è
creato un cortocircuito incredibile: da una parte, il Governo
regionale che promuove l'utilizzo di prodotti a chilometro zero;
dall'altra, il Comune più grande della Valle che dice che quei
prodotti non li può usare. C'è qualcosa che non funziona, perché
nella logica che abbiamo noi non può essere che un bimbo, ad
esempio di Saint-Marcel, mangi la mela della Valle d'Aosta e un
bimbo di Aosta non la possa mangiare...sono tutti cittadini
valdostani! Secondo me, non ci possono essere questi squilibri;
eppure guardate che ci sono nella nostra regione, non c'è un
servizio omogeneo che viene erogato, questo per citare degli
esempi.
Un altro concetto riguarda il turismo. Oggi aprendo il giornale
ho letto:
"Capodanno in Valle d'Aosta, da Rimini il Capodanno su
Rai Uno verrà portato a Courmayeur"
, ho pensato: la Rai ci ha
scelti, poi mi è venuto il dubbio: ma non è che abbiamo dovuto
pagare una certa cifra, perché il giornale non riporta la cifra? Mi
piacerebbe conoscere la cifra per capire nell'ambito del bilancio
quanto ci costa una serata di Capodanno su Rai Uno, perché, da una
parte, andiamo a mettere la tassa di soggiorno perché siamo senza
soldi e, dall'altra, chissà quanto si spende per quella
iniziativa...sono curioso di saperlo. E vengo alla tassa di
soggiorno. In un momento di difficoltà enorme, in cui c'è uno
sforzo collettivo non solo dei lavoratori, che sono al centro della
mia preoccupazione, ma anche delle imprese, basta guardare i dati
pubblicati dall'Assessore Lavoyer nella sua tabella: diminuzione
delle imprese agricole...tutto va bene? Certamente si sta facendo
uno sforzo straordinario per motivare i giovani all'agricoltura, ma
non c'è resa! Tassiamo quindi con una tassa di soggiorno il mondo
dell'impresa turistica in un momento di estrema difficoltà, anche
questo è concettualmente sbagliato, perché è un momento in cui
dobbiamo sostenere tutte le imprese! È finito il tempo, magari ci
sarà modo di intervenire nello specifico più in là. Concludo con
una considerazione che è di tipo ottimistico e che riguarda una
citazione fatta dal Presidente degli Stati Uniti Delano Roosevelt
nel 1933 a ridosso di una crisi economica enorme come quella che
viviamo oggi:
"se c'è qualcosa da temere, è la paura stessa, il
terrore immotivato e ingiustificato che paralizza, dobbiamo
trasformare una ritirata in un'avanzata"
. Io però, rispondendo
a qualcuno della maggioranza che ha detto di essere pronto a morire
per l'autonomia, gli dico che io non sono pronto a morire per
un'autonomia dei balivi, che divide balivi e servi della gleba, che
reintroduce potestà. Abbiamo in mente un'autonomia diversa, che è
nata dalla battaglia della libertà contro il nazifascismo, una
società libera di cittadini liberi con pari doveri, diritti e
opportunità. Non mi sembra che stiamo andando in quella
direzione.
Presidente
- La parola al Consigliere Caveri.
Caveri (UV)
- Vi garantisco sulla brevità dell'intervento
perché alle ore 13,00 ci sono le fotografie, sarò molto rapido.
Nell'esame della manovra finanziaria vorrei dedicarmi allo scenario
che ci attornia. Da una parte lo scenario italiano che è stato
evocato qui a seconda delle diverse sensibilità, quello che trovo
sempre più difficile...è la difficoltà di vivere sempre
nell'incertezza; ciò che è grave per le risorse regionali, sommando
l'esperienza che per me è iniziata alla fine degli anni '80, è che,
qualunque Governo ci sia, le Regioni a statuto speciale, ogni anno
che c'è una finanziaria - quest'anno addirittura cinque finanziarie
- devono sempre tremare. "Devono tremare" perché ti danno nuove
funzioni e competenze, ma in realtà è un modo per ridurre il
riparto fiscale, perché ti tolgono dei soldi e ti dicono che, una
volta stipulato l'accordo e costituzionalizzato nella norma di
attuazione, finalmente i riparti fiscali saranno solidi, ma
sappiamo che non è così. L'esperienza di questi anni e di questi
ultimi mesi è illuminante. Il Presidente Rollandin ricorderà come
alcuni anni fa il Presidente del Trentino Dellai fu provocatorio e,
a fronte dell'ennesimo taglio al riparto fiscale della Provincia di
Trento, non fece il bilancio, lo fece a febbraio andando - strada
inopportuna da prendere - in esercizio provvisorio. Questo però è
lo scenario nel quale ci troviamo, credo sia bene che il Consiglio
possa esprimersi di certo sulla necessità: che l'urgenza c'è, che
il decreto legge che il "Governo Monti" ha varato avviene sulla
base di straordinarie situazioni rispetto alle quali c'è poco da
dire, ma è anche vero che trovarsi con l'ennesimo petalo di
margherita nelle mani per l'ennesima scelta di togliere all'ultimo
secondo da quelli che sono ritenuti i più ricchi nuovamente delle
risorse è imbarazzante, lo è stato e lo sarà temo nei prossimi
anni. Penso che veramente il fronte delle autonomie speciali, con
il limite che spesso è stato evocato qui, perché ci sono autonomie
speciali che hanno due velocità, quelle del Nord e quelle delle
isole, prima o poi dovrà essere un fronte comune. Basta pensare ai
drammi che possono venire alla fiscalità, perché uno dice: "va
bene, nel dramma paghiamo più tasse, ma le tasse restano qui", ma
questo non è detto, perché sappiamo che, a fronte del rientro dal
deficit pubblico, il rischio è che i valdostani mettano dei soldi
che....potrebbero comunque alimentare la loro autonomia speciale
sulla base del riparto fiscale, invece così rischia di non
essere...questo è difficile da accettare.
L'altro fronte è quello dell'Europa, che oggi impone la medicina
più amara: quella della
governance
finanziaria, che è una
formula più rigida del vecchio Patto di stabilità, che nel caso
della Valle d'Aosta vuol dire il paradosso di avere dei soldi e non
poterli spendere ed è qualcosa difficile da accettare. Credo che
sull'Europa bisognerà fare un ragionamento, lo faranno nei prossimi
giorni i Capi di Stato nel Consiglio europeo. Oggi possiamo dire
che se in Italia c'è stata una sorta di sospensione della
democrazia rappresentativa parlamentare, questo è avvenuto anche in
Europa, dove, al posto di discutere di questi argomenti nel
Consiglio europeo, a discuterne sono due Capi di Stato importanti
come quello francese e quello tedesco, che danno una linea che
rischia di non essere una linea unitaria. Anche se ritengo che
molte delle cose che Merkel e Sarkozy hanno detto nelle scorse ore
sono condivisibili, come il fatto di avere in alcune materie dei
voti a maggioranza e non dei voti all'unanimità, perché, se ci
vuole l'unanimità dei 27 - e da luglio del prossimo anno dei 28 con
l'ingresso della Croazia -, vuol dire la paralisi. Oggi la
Commissione europea con il Presidente Barroso è forse la
Commissione più debole degli ultimi anni, questo si vede nel
momento in cui noi come Italia subiamo una serie di
diktat
che sono difficili da accettare. Ogni tanto mi rileggo la lettera
scritta dalla BCE al Presidente Berlusconi, non si trattava di
suggerimenti: si trattava di scrivere dei decreti e delle manovre
finanziarie sotto dettatura. Ci saranno in Europa delle scelte che
verranno fatte nei prossimi mesi che interesseranno moltissimo la
Valle d'Aosta: penso ai fondi strutturali, con il rischio che i
nuovi criteri possano risultare negativi per noi quando forse nella
storia dell'autonomia valdostana i fondi strutturali risulteranno
decisivi. Ci sono stati anni in cui i fondi strutturali con dei
bilanci crescenti non erano così importanti, oggi sono molto
importanti. La richiesta delle Regioni di essere pienamente
coinvolte nella fase preparatoria delle scelte sui fondi
strutturali, fino ad arrivare ad una presenza fisica ai Consigli
europei, è del tutto opportuna. Non ripeto qui, perché lo faremo
nella sessione comunitaria, quanto sia importante avere a che fare
con una scelta decisiva su cosa siano le zone montane in Europa,
perché o noi usciamo da un altro dei muri che ci troviamo davanti,
che è quello delle regole della concorrenza, del venir meno
crescente dei servizi di interesse generale nelle zone di montagna,
oppure finiremo nei guai e questo vale anche per la politica
agricola, che ormai è pienamente all'interno dei fondi
strutturali.
Per concludere, un'occhiata a noi stessi. Ogni tanto ascolto
delle cose in questo Consiglio che sono istruttive, mi sembra di
essere Alice nel paese delle meraviglie, perché sento delle
critiche da parte di chi una volta elogiava e degli elogi da parte
di chi una volta criticava, ma credo che valga per la politica
quello che si diceva in un celebre motivo verdiano: la politica è
mobile qual piuma al vento; quindi non penso che ci si debba
stupire dell'esistenza di andirivieni.
Ritengo che ci troveremo di fronte nei prossimi anni - questo
viene già fatto in tale bilancio - alla necessità di esaminare
sempre più attentamente i centri di spesa per vedere dove si possa
risparmiare, analizzando i capitoli più cospicui e rinviando
laddove si può quanto non risulta essere necessario ad oggi,
motivando i cittadini nel distinguo fra i diritti veri e quelli che
possono essere considerati effimeri, perché certe rinunce possono
essere importanti per la coesione sociale della nostra comunità. È
interessante leggere i documenti europei, pur con tutti i limiti
dell'Europa, perché nel guardare i documenti sull'orizzonte 2020
troviamo dei temi quali la sostenibilità, l'innovazione, la
ricerca, la crescita intelligente, che sono delle ricette che
saranno utili anche per il futuro della nostra comunità.
Penso che si debba ripartire dal federalismo. Parlare solo di
autonomismo non basta più, perché l'autonomismo rischia di
diventare nel dibattito politico valdostano una specie di scatola
vuota in cui ognuno ha messo in questi anni quello che ha voluto e
alla fine questa scatola finisce per essere una specie di oggetto,
dove si trovano le cose più strane rispetto a quella che può essere
considerata la storia dell'autonomismo storico. Credo quindi che si
debba ripartire dal federalismo: il federalismo vuol dire
proseguire nella valorizzazione della democrazia locale, che è
sempre stata la caratteristica del modello valdostano, ma
soprattutto rilanciare nel dibattito italiano e europeo le ragioni
di questa scelta culturale e politica che è nel federalismo e che
probabilmente servirà come una specie di setaccio per vedere chi
resta e chi se ne va.
Presidente
- Con tale intervento dichiaro chiusa la
seduta mattutina di questa adunanza del Consiglio.
La seduta è tolta.
---
La seduta termina alle ore 12,56.
