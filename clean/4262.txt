Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 604 del 26 novembre 1981 - Resoconto
OGGETTO N. 604/81 - INIZIO DELLA TRATTAZIONE DEL DISEGNO DI
LEGGE CONCERNENTE: "SECONDO PROVVEDIMENTO DI VARIAZIONE AL BILANCIO
DI PREVISIONE DELLA REGIONE PER L'ANNO 1981."
Presidente
- Ha chiesto di parlare l'Assessore alle
Finanze, Ramera, ne ha facoltà.
Ramera (DC)
- Dato che sono abituato a dire sempre quello
che penso, mi spiace di aver notato che nella riunione della
Commissione il Consigliere Mafrica abbia detto delle cose inesatte,
ma praticamente, nello stesso tempo, non si poteva fare niente.
La legge finanziaria prevede che avrei dovuto già presentare il
bilancio, purtroppo non è colpa mia se il Presidente Pertini non ha
ancora firmato la promulgazione della legge del riparto, per cui
verremo qui come Assessorato alle Finanze a prendere in giro
l'Assemblea regionale e saremmo da penalizzare se non altro
verbalmente. Il documento all'esame ha un aspetto puramente
tecnico, per carità chiunque può fare l'intervento di carattere
politico e lo ascolterò, ma l'Assessorato alle Finanze da mesi sta
andando avanti cercando di trovare quattrini come può e di fare le
economie possibili. I miei colleghi di Giunta sanno che sono state
mandate circolari, lettere, inviti, proprio per evitare anche la
minima spesa giudicata superflua, o non idonea al momento. Quindi
questa variazione cerca solo di mettere a posto determinate cose
che erano previste in diminuzione per la contrazione dovuta alla
legge Andreatta per il contenimento della spesa pubblica,
praticamente cosa che è già stata fatta direttamente dal Ministero
delle Finanze in quanto ha già trattenuto 3500 milioni di lire che
non ci sono stati neppure mandati. Noi dobbiamo semplicemente
prendere atto che il provvedimento di contenimento della spesa
pubblica lo ha già adottato il Ministero non inviandoci 3 miliardi
e mezzo di lire proprio sullo spirito della legge.
In aumento, abbiamo previsto in ipotesi - sono molto onesto
proprio per favorire una certa messa a punto della attuale
situazione di bilancio - la contrazione di un mutuo e un aumento
della Casa da Gioco. Signori Consiglieri, l'Assessore alle Finanze
è qui, lo potete appendere, ma altro non poteva fare se non quello
che ha fatto. Avrei preferito che questa seduta - lo dicevo ai miei
funzionari all'Assessorato alle Finanze - fosse una riunione quasi
privata per poter spiegare forse meglio lo spirito di questa
variazione di bilancio, che non poteva essere evitata e che nello
stesso tempo forse è contestabile. Però in attesa del riparto
fiscale e di questa benedetta firma presidenziale non possiamo
neppure fare l'ipotesi del bilancio 1982. I nostri Uffici hanno già
iniziato la stesura del bilancio vero e proprio, su quello che sono
le spese attuali, lo vedrete nella seduta del 15 novembre quando
sarò costretto a portare la richiesta dell'esercizio finanziario e
accanto sarà depositato un bilancio - perché è ovvio depositare un
bilancio - che non sarà il bilancio del 1982, che non sarà
possibile fare fino al momento in cui non sarà promulgata la legge
del riparto fiscale.
Nella serietà che anima il dicastero che è costretto a manovrare
queste cose, vi proponiamo questo documento che come ho detto in
partenza, potrebbe essere contestabile sotto tutti i punti di
vista, ma che è necessario per chiudere l'esercizio finanziario in
corso. Quando ci sarà la promulgazione del decreto sul riparto
fiscale, molto probabilmente ci sarà un confronto sulla parte
maggiore per gli investimenti e le idee già dibattute in Giunta
saranno portate all'esame delle forze politiche per quello che sarà
il vero bilancio 1982.
Chiedo di votarmi questo provvedimento che è stato fatto "ad
hoc" forse per la prima volta nella storia della nostra
Amministrazione, anche se altre volte alcune variazioni sono state
fatte nello stesso modo, ma che è necessario per giustificare il
movimento che ci consenta di chiudere se non altro onestamente
quello che era a nostra disposizione per il 1981.
Presidente
- Colleghi Consiglieri, alcuni mi hanno fatto
presente che la discussione generale potrebbe essere ampia e che
dopo l'introduzione dell'Assessore alle Finanze, si potrebbe
rinviare ad oggi il dibattito e l'esame della legge.
Ha chiesto di parlare l'Assessore Ramera, ne ha facoltà.
Ramera (DC)
- Mi sembra di essere venuto qui a fare un
discorso molto serio senza ricorre a sottili interpretazioni o
richieste. Se sono stato capito, penso si può chiudere in
mattinata, se poi mi si vuole sparare, allora dovranno intervenire
tutti gli Assessori per spiegare quali sono le varie voci ed allora
la discussione potrebbe protrarsi per delle ore. Non so quali
difficoltà esistano, non le conosco e non posso naturalmente
strozzare la discussione, né dire a coloro che hanno chiesto la
parola qui di dimezzare il loro intervento.
Presidente
- Ha chiesto di parlare il Consigliere
Mafrica, ne ha facoltà.
Mafrica (PCI)
- Sono favorevole alla proposta di
sospensione, questo non significa che le parole dell'Assessore alle
Finanze Ramera siano accolte in un modo piuttosto che in un altro.
Comunque il tempo richiesto dal nostro Gruppo coprirebbe già da
solo quella mezz'ora che è disponibile. Pensiamo sia meglio avere
una discussione complessiva nel pomeriggio.
Presidente
- La Presidenza ritiene, dato il numero degli
iscritti e data l'ora, che si sospenda la seduta che verrà ripresa
oggi alle ore 16.00 con la discussione generale sull'oggetto n. 22
bis.
La seduta è sospesa.
La seduta termina alle ore 12,31.
