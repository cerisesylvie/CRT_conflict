Classificazione
ASSETTO DEL TERRITORIO
Difesa ed uso del suolo - Sistemazione idrogeologica


Resoconto integrale del dibattito dell'aula
Oggetto del Consiglio n. 2853 del 20 novembre 2002 - Resoconto
OGGETTO N. 2853/XI Stato della manutenzione del torrente
Arpisson in Comune di Pollein. (Interpellanza)
Interpellanza Appreso che, anche a seguito degli eventi
alluvionali dell'ottobre 2000, il torrente Arpisson, in Comune di
Pollein, presenterebbe a monte della frazione Moulin problemi
"manutentivi", specie a monte della località Marchaussy, ove il
vallone è interessato da una frana;
Ritenuto che tale situazione, se trascurata, possa comportare
dei seri problemi in caso di forti precipitazioni;
il sottoscritto Consigliere regionale
Interpella
l'Assessore competente per sapere:
1) se i servizi competenti dell'Amministrazione regionale sono a
conoscenza dello stato del torrente Arpisson (a monte della
frazione Moulin, in Comune di Pollein) ed in particolare dello
stato della frana in località Marchaussy;
2) se in ordine alla situazione in essere vi sono stati dei
contatti con l'Amministrazione locale per una soluzione del
problema;
3) se intende procedere ad adeguati interventi di manutenzione e
di ripristino ambientale nella zona, in modo da prevenire danni più
gravi in caso di calamità naturali.
F.to: Curtaz
Président
La parole au Conseiller Curtaz.
Curtaz (PVA-cU)
Credo che il tenore di questa
interpellanza sia sufficientemente chiaro da non necessitare
particolari presentazioni. Dico subito all'Assessore che sono
particolarmente interessato allo stato della frana di modeste, ma
non troppo insignificanti dimensioni in località Marchaussy e sugli
interventi che la Regione intende fare per occuparsi di questa
frana, perché ritengo che, in caso di precipitazioni abbondanti,
possa succedere qualcosa di poco simpatico nella zona.
Président
La parole à l'Assesseur au territoire, à
l'environnement et aux ouvrages publics, Vallet.
Vallet (UV)
La frana è nota alle Strutture
dell'Amministrazione regionale, in particolare al Servizio difesa
del suolo. Già il 21 novembre 2000 la Stazione forestale di Aosta
ha trasmesso una nota ufficiale contenente l'elenco e la
descrizione tecnica dei fenomeni riscontrati sul bacino
dell'Arpisson, evidenziando il fenomeno franoso a cui fa
riferimento l'interpellanza. L'area dissestata presenta
un'estensione di circa 4.200 metri quadri, ha mobilizzato grosso
modo 3.500 metri cubi di materiali. Cause innescanti sono
un'anomala sovrasaturazione del materiale di copertura, in parte
causato da un afflusso dal sovrastante canale irriguo che si era
intasato.
I danni arrecati dal fenomeno sono essenzialmente elencabili nel
danneggiamento della copertura arborea e nel cedimento del sentiero
per Plan Croix, che risale il pendio coinvolto dal movimento.
Effetti limitati in termini di trasporto solido durante l'evento
critico ha avuto la mobilizzazione di materiale e piante verso il
fondovalle e conseguentemente verso il torrente Arpisson,
determinando l'interruzione della strada interpoderale,
susseguentemente ripristinata. Il dissesto è stato segnalato anche
dall'Amministrazione comunale di Pollein e in un primo tempo si era
ipotizzato il ripristino perlomeno della parte sentieristica
attraverso l'intervento diretto delle strutture dell'Assessorato
dell'Agricoltura, del Servizio forestazione.
Vista la condizione attuale di quiescenza del fenomeno e
comunque la tipologia del fenomeno e la localizzazione, i servizi
dell'Amministrazione regionale non hanno dato al fenomeno una
priorità elevata all'interno del piano degli interventi urgenti
dell'ordinanza n. 3090. Considerato che il ripristino del sentiero
può essere visto in termini anche di stabilizzazione delle scarpate
di frana e del materiale mobilizzato, oltre che di una generale
pulizia dalla vegetazione abbattuta, l'eventuale intervento è
configurabile come attività congiunta di ripristino e prevenzione e
come tale riconducibile alle categorie di interventi previsti dalla
legge regionale n. 5/2001. In tal senso l'intervento è chiaramente
riconducibile ad un possibile intervento ai sensi dell'articolo 8
della legge n. 5/2001 e in tale direzione anche l'Amministrazione
comunale di Pollein, con una nota del dicembre 2001, richiedeva
l'inserimento nella programmazione prevista dalla legge regionale
n. 5/2001.
Posso dire che questo intervento verrà inserito e finanziato nel
programma di opere da realizzare nel 2003. Per quanto riguarda
l'ultima domanda, cioè se si intende procedere per adeguamenti di
interventi di manutenzione e ripristino ambientale, l'intervento
verrà preso in carico dall'Amministrazione comunale di Pollein sia
per quanto riguarda la fase progettuale, sia per quanto riguarda la
fase realizzativa. Qui mi danno alcuni cenni alla tipologia
dell'intervento che dovrebbe essere messo in corso e cioè il
ripristino del sentiero, che dovrà prevedere una stabilizzazione
del materiale mobilizzato attraverso la realizzazione di opere di
sostegno, che dovranno svolgere sia la funzione di ripristino del
piano calpestabile, sia di stabilizzazione della massa franata
attraverso un terrazzamento con manufatti leggeri, quali ad esempio
gabbioni e/o palificate vive, accompagnate da uno scoronamento
della scarpata di frana su verticali e un taglio e pulizia degli
alberi potenzialmente instabili sia nella massa in frana, sia al
contorno del fenomeno.
Per quanto riguarda il bacino dell'Arpisson nel suo complesso,
voglio dire che verrà realizzata all'apice della conoide una
briglia filtrante, che dovrà avere la funzione di trattenere
eventuale materiale solido e quindi ridurre i problemi di svaso
nella parte successiva dell'alveo.
Président
La parole au Conseiller Curtaz.
Curtaz (PVA-cU)
Prendo atto delle risposte dell'Assessore
che sono state sufficientemente puntuali sugli aspetti tecnici. Mi
auguro che non ci sia, da parte proprio dei tecnici, una
sottovalutazione del fenomeno perché, a prima vista, almeno da
parte di un inesperto quale sono dal punto di vista geologico, mi
sembra una situazione da non sottovalutare. Non credo che solo un
ripristino sentieristico sia sufficiente a risolvere le
problematiche in quella zona; ricordo che l'Arpisson - non si può
dire come il Comboé, ma siamo nella stessa zona - anche in passato
ha manifestato dei fenomeni alluvionali piuttosto importanti. Se la
memoria non mi tradisce, all'inizio degli anni '90 ci furono delle
alluvioni piuttosto consistenti nella zona, con danni
fortunatamente limitati alle cose, molto importanti; quindi è uno
di quegli alvei a cui occorre riservare un'attenzione
particolare.
Il problema è quello ovviamente del finanziamento di queste
opere di consolidamento della frana, perché il riferimento alla
legge n. 5 è corretto nella misura in cui il comune sia dotato di
adeguate risorse finanziarie, altrimenti il comune può occuparsi
della progettazione, dell'iniziativa, eccetera, ma se non ci sono
sufficienti risorse finanziarie, il comune non può procedere. Credo
che dal punto di vista politico sia ben augurante l'impegno che lei
si è preso di finanziare fin dal prossimo anno questa opera, e
quindi fin dal bilancio che discuteremo agli inizi di dicembre, in
modo che anche questo problema possa in tempi ragionevoli trovare
una sua soluzione.
