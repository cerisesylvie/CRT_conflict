Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 66 del 11 febbraio 1982 - Resoconto
OGGETTO N. 66/VII - INTERVENTO REGIONALE PER LA REALIZZAZIONE
DI UNA PISTA COPERTA PER LA PRATICA SPORTIVA DEL PATTINAGGIO A
ROTELLE -
( Interrogazione).
PRESIDENTE
:
Do lettura del testo
dell'interrogazione del Consigliere Pedrini.
Il sottoscritto Consigliere regionale, venuto a conoscenza che
esistono in Valle d'Aosta oltre trecento atleti che praticano lo
sport del pattinaggio a rotelle e che intorno a questo sport sono
"addetti ai lavori" altre mille persone circa; che le società di
detti atleti hanno conquistato posti preminenti in questa
disciplina, informato come il Comune di Aosta ha in animo di creare
un anello asfaltato di pista di 400 metri, in zona Tzamberlet,
appreso che gli allenamenti richiedono un grosso impegno e che
molti altri giovani desiderano inserirsi in queste Società, visto
che si intendono organizzare gare a carattere nazionale,
internazionale e regionale, tenuto presente che senza copertura
della pista, tutti questi sforzi sarebbero vanificati, copertura
che il Comune di Aosta avrebbe dichiarato non essere in grado di
pagare
INTERROGA
l'Assessore competente se, studiato il problema, sentite
l'Amministrazione comunale di Aosta e le Società che conducono
questa attività sportiva, non ritiene sia il caso di aiutare il
Comune stesso con uno stanziamento che permetta la copertura della
pista di pattinaggio con l'eventuale collaborazione del CONI.
Si ringrazia.
PRESIDENTE
:
Il Consigliere Pedrini interroga
l'Assessore competente, per cui penso sia chiamato a rispondere
l'Assessore al Turismo, Urbanistica e Beni Culturali Pollicini; ne
ha facoltà.
POLLICINI
- (D.P.):
Da informazioni che mi sono
state riferite pare che il Comune di Aosta abbia inserito, nel
programma delle opere da finanziare attraverso la Cassa Depositi e
Prestiti, la copertura della pista per il pattinaggio a rotelle.
Comunque ritengo che il problema sia opportuno studiarlo assieme al
Comune e alle Società, e su questo mi dichiaro disponibile.
Devo ricordare che, in linea generale, la Giunta regionale ha in
programma di proporre, nel disegno di legge di bilancio una voce
con la quale viene destinata una quota del bilancio alla finanza
locale, affinché i Comuni possano provvedere a realizzare quelle
opere di loro interesse secondo una priorità che autonomamente
dovranno scegliere. Quindi il problema specifico è in via di
soluzione.
Per quanto mi riguarda seguirò la pratica e se vi saranno novità
contrarie a quanto programmato, mi farò carico di informare il
Consigliere Pedrini.
PRESIDENTE
:
Ha chiesto di parlare il Consigliere
Pedrini; ne ha facoltà.
PEDRINI
- (Ind. - P.L.I.):
Mi dichiaro soddisfatto
della risposta. Penso che soltanto una collaborazione fra
l'Assessorato competente e il Comune possa portare in porto questo
piccolo problema che, se la Giunta provvederà a questo riparto, a
maggior ragione il Comune potrà affrontare con più tranquillità
d'animo.
