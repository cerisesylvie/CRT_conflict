Classificazione
ACQUE
Acque pubbliche
ENERGIA
Energia idroelettrica


Resoconto integrale del dibattito dell'aula
Oggetto del Consiglio n. 2703 del 23 luglio 1997 - Resoconto
SEDUTA POMERIDIANA DEL 23 LUGLIO 1997
OGGETTO N. 2703/X Non accoglimento della domanda 24 maggio 1988
della ditta Aymonod Giovanni e Dherin Roberto, per subconcessione
di derivazione d'acqua dal canale "Rû de Saint-Vincent o della
Pianura", che a sua volta deriva le acque dal torrente Marmore, in
Comune di Châtillon, ad uso idroelettrico.
Deliberazione Il Consiglio
Premesso che:
- con domanda in data 24 maggio 1988 corredata da progetto a
firma p.i. Lorenzo Rezzaro, la ditta Aymonod Giovanni e Dherin
Roberto, ha chiesto all'Amministrazione regionale la subconcessione
di derivare dal canale "Rû de Saint-Vincent o canale della
Pianura", che a sua volta deriva le acque dal torrente Marmore, in
comune di Châtillon, moduli max. 9,00 e medi 4,50 di acqua per
produrre, sul salto di metri. 17,00, la potenza nominale media di
Kw. 75;
- la domanda prevede la ristrutturazione di un impianto ad acqua
fluente, ormai disattivato da diversi decenni, ubicato in sponda
sinistra del canale di Saint-Vincent, in località Verdettaz del
comune di Châtillon e le opere esistenti, costituite da una
paratoia di derivazione, vasca di carico, condotta forzata ed
edificio di produzione, sono state costruite in parte direttamente
sul canale irriguo ed in parte nelle immediate vicinanze;
- in data 1° luglio 1987 i manufatti sono stati acquistati dai
richiedenti la subconcessione, dall'ENEL che, per evitare gravosi
ed inutili oneri derivanti dalla coutenza del canale della Pianura
o di Saint-Vincent (del tutto nominale, in quanto l'impianto era
dismesso da parecchio tempo), aveva provveduto a rinunciare al
diritto di derivazione dell'acqua fin dal 1968;
- esaminati gli elaborati di progetto, i funzionari dell'Ufficio
Concessioni Acque segnalavano verbalmente alla ditta l'opportunità
di contattare i responsabili del Rû de Saint-Vincent, al fine di
stipulare una convenzione per la regolamentazione dell'uso comune
dell'acqua e delle opere, in quanto la derivazione era prevista non
alla presa, bensì lungo il canale di adduzione e distribuzione
dell'acqua in concessione agli utenti del canale di
Saint-Vincent;
- la ditta Aymonod e Dherin faceva rilevare che il Consorzio non
aveva un consiglio direttivo, ma era gestito direttamente dagli
utenti, per cui era difficile trovare un referente ma che,
comunque, avrebbe fatto il possibile per individuare i responsabili
dell'amministrazione del Consorzio;
- in pendenza della definizione degli accordi, l'Amministrazione
regionale, nell'interesse della ditta, ha dato corso
all'istruttoria della pratica.
Tenuto presente che:
- il Magistrato per il Po di Parma, con nota prot. n. 15147 in
data 12 dicembre 1988, ha rilasciato il proprio nullaosta nei
riguardi idraulici per l'ammissione ad istruttoria della domanda di
cui si tratta;
- l'ENEL - Compartimento di Torino, con nota prot. SOR in data
13 gennaio 1989, ai sensi dell'articolo 18 del D.P.R. 342/1965, ha
fatto presente di non avere alcuna osservazione da formulare circa
la domanda sopraddistinta;
- l'avviso di presentazione della domanda 24 maggio 1988 della
ditta Aymonod e Dherin è stato pubblicato sul Foglio Annunzi Legali
della Valle d'Aosta n. 29 in data 16 novembre 1991 e riprodotto nel
n. 289 della Gazzetta Ufficiale della Repubblica Italiana (foglio
inserzioni) in data 10 dicembre 1991 senza dar luogo alla
presentazione di domande incompatibili e concorrenti;
- con ordinanza n. 152 in data 25 febbraio 1992 dell'Assessore
ai Lavori Pubblici è stato disposto il deposito della domanda e del
relativo progetto presso l'Ufficio Concessioni Acque
dell'Assessorato dei Lavori Pubblici della Regione per 15 giorni
consecutivi, decorrenti dal 16 marzo 1992 a disposizione di
chiunque intendesse prenderne visione nelle ore d'ufficio;
- copia dell'ordinanza è stata affissa per il predetto periodo
di 15 giorni all'Albo Pretorio del Comune di Châtillon e copia
della medesima è stata inviata al Consorzio per la Tutela,
l'Incremento e l'Esercizio della Pesca in Valle d'Aosta; al
Magistrato per il Po di Parma; al Ministero dei LL.PP.; alla
Sezione Idrografica del Po di Torino; all'Associazione
d'Irrigazione Est-Sesia di Novara; all'Associazione d'Irrigazione
dell'Agro all'Ovest del Sesia di Vercelli; all'Assessorato
dell'Agricoltura, Forestazione e Risorse Naturali, Servizio
S.I.D.S.; all'Assessorato dell'Agricoltura, Forestazione e Risorse
Naturali, Servizio Forestazione; all'Assessorato dell'Ambiente,
Servizio Tutela dell'Ambiente; alla Prima Direzione del Genio
Militare di Torino; all'E.N.E.L. - Compartimento di Torino;
all'Assessorato del Turismo, Sport e Beni Culturali Ufficio
Sovraintendenza; all'Assessorato dell'Industria e Commercio,
Servizio Energia ed alla ditta Aymonod e Dherin.
- la pubblicazione presso il Comune di Châtillon, come risulta
dal referto in calce all'ordinanza è avvenuta regolarmente ed ha
dato luogo alla presentazione, da parte delle associazioni irrigue
Est-Sesia di Novara ed Ovest-Sesia di Vercelli di due esposti con i
quali, a salvaguardia delle dotazioni idriche del Naviglio d'Ivrea,
del Canale Depretis e del Canale Farini, chiedono che nel
disciplinare di subconcessione vengano inserite le seguenti
prescrizioni:
a) nell'impianto di cui trattasi non si potranno realizzare
bacini d'invaso;
b) il manufatto di derivazione dovrà essere dotato di apposito
edificio idoneo alla misura della portata assentita;
c) le manovre di invaso e di svaso del canale di carico della
centrale dovranno essere attuate con una gradualità tale da evitare
turbamenti del regime idraulico del corso d'acqua pubblica.
È inoltre pervenuta la nota datata 2 aprile 1992 del sig. Page
Clemente, presidente del Consorzio di Miglioramento Fondiario "Rû
Courtaud" di Saint-Vincent, il quale, premesso che: a) il consorzio
usufruisce della concessione di derivazione d'acqua dal torrente
Marmore, riconosciuta con D.M. 27 febbraio 1931 n. 10077 ai comuni
di Saint-Vincent e Châtillon; b) il medesimo consorzio ha
realizzato le opere di derivazione e presa dal suddetto torrente,
con la costruzione del canale di Saint-Vincent; c) per principio
assolutamente pacifico, le opere e gli impianti costruiti dal
concessionario, secondo lo scopo per il quale l'utenza è stata
richiesta, sono di proprietà del concessionario medesimo;
considerato che: a) per l'articolo 47 comma 1 del T.U. 11 dicembre
1933 n. 1775, quando per l'attuazione di una nuova utenza sia
necessario, per ragioni tecniche ed economiche, di avvalersi delle
opere di presa o di derivazione di altre utenze preesistenti, si
può, sentiti gli organi competenti, accordare la nuova concessione,
stabilendo le cautele per la coesistenza ed il compenso che il
nuovo utente deve corrispondere al proprietario; b) dall'Ordinanza
d'istruttoria n. 152 del 25 febbraio 1992 dell'Assessore ai LL.PP.,
non risulta essere stata neppure tenuta in conto la proprietà delle
opere di canalizzazione, presa e derivazione da parte del consorzio
Rû Courtaud; c) non risultano le ragioni tecniche ed economiche
tali da rendere necessario avvalersi dell'utenza preesistente,
indicate dalla norma, quali presupposti per il rilascio della nuova
concessione, né infine risulta acquisito il prescritto parere e
disposto il compenso. Peraltro, la subconcessione, in quanto incide
su rapporto di concessione principale, si qualifica come atto di
natura eccezionale che non può risolversi nel vantaggio di una
nuova utenza a svantaggio di altra, tanto più quando la nuova
utenza non sembra rispondere alle esigenze di preminente interesse
pubblico. Tutto ciò premesso e considerato, il Consorzio di
Miglioramento Fondiario Rû Courtaud di Saint-Vincent, si oppone al
rilascio della richiesta concessione, perché carente dei necessari
presupposti.
Considerato che, in merito alle osservazioni formulate dalle
Associazioni Irrigue Est-Sesia ed Ovest-Sesia, non sono da temere
turbamenti al regime idraulico del corso d'acqua pubblico, in
quanto sia l'opera di presa che quella di restituzione verrebbero
ubicate direttamente sul canale irriguo con l'utilizzazione delle
acque fluenti nel medesimo, senza la creazione di bacini di invaso
o di accumulo e con la vasca di carico di dimensioni modeste e con
la semplice funzione di regolazione della portata.
Rilevato, in merito all'opposizione del Consorzio di
Miglioramento Fondiario Rû Courtaud, che la portata che la ditta
Aymonod e Dherin intende derivare è quella già assentita al canale
irriguo e che non sarebbe possibile derivare un maggior
quantitativo d'acqua, corrispondente alla somma dei moduli in
concessione al consorzio più quelli richiesti dalla ditta,
direttamente dalla presa sul torrente Marmore, in quanto la
derivazione avviene in un bacino residuo in cui vi è carenza
d'acqua e comunque non in grado di soddisfare la richiesta di un
maggior prelievo oltre quello regolarmente assentito. Inoltre, da
sopralluoghi effettuati lungo il percorso del canale, è stata
accertata l'esistenza, a monte della Verdettaz, di almeno una
decina di derivazioni secondarie che, quando sono in esercizio,
diminuiscono notevolmente la portata disponibile alla presa
dell'impianto idroelettrico, con conseguente calo della
producibilità del medesimo, rispetto a quella prevista in progetto.
Il Canale della Pianura o di Saint-Vincent non fa parte del Demanio
della Regione o dello Stato. In effetti, anche le manutenzioni sul
medesimo canale non sono mai state eseguite né dall'Amministrazione
regionale né tanto meno dallo Stato. La sua utilizzazione, quindi,
da parte di un soggetto diverso da quello che ne ha l'utenza
regolarmente costituita, rimane subordinata al rilascio
dell'autorizzazione da parte del legittimo proprietario. Nel caso
specifico, non è mai stato raggiunto un accordo tra le parti
interessate (Consorzio di Miglioramento Fondiario Rû Courtaud da
una parte e ditta Aymonod e Dherin dall'altra) per una pacifica
coesistenza tra le utenze, nonostante i ripetuti solleciti ed il
lasso di tempo trascorso.
Visto altresì che la visita locale d'istruttoria è regolarmente
avvenuta l'8 maggio 1992 ed alla medesima, oltre ai funzionari
dell'Ufficio Concessioni Acque dell'Assessorato dei Lavori
Pubblici, sono intervenuti i signori: geom. Fabio Dal Molin,
dell'Assessorato Agricoltura e Forestazione, servizio S.I.D.S.,
Clemente Page, Leandro Obert ed Arduino Charrière, in
rappresentanza del CMF Rû Courtaud; Roberto Dherin e Giovanni
Aymonod, titolari della domanda di subconcessione, assistiti
dall'arch. Silvano Vesan, i quali hanno rinunciato ad effettuare il
sopralluogo alle località interessate dalla derivazione, in quanto
a tutti conosciute e rispondenti, di massima, alle rappresentazioni
grafiche di progetto. I titolari della richiesta di subconcessione
hanno preso atto delle osservazioni ed opposizioni presentate ed
hanno chiesto un periodo di 120 giorni per risolvere la vertenza
con il Consorzio, termine che è stato accettato e quindi
assegnato.
Considerato che:
- entro il termine stabilito in sede di visita d'istruttoria non
è pervenuta alcuna comunicazione in merito all'eventuale
risoluzione della vertenza per cui il competente Ufficio Acque,
visto il protrarsi delle trattative, sospendeva momentaneamente,
nell'interesse delle parti, l'istruttoria sulla richiesta di
subconcessione;
- con nota in data 5 aprile 1994 è stato rammentato alla ditta
che era ampiamente trascorso il tempo assegnato per la
presentazione delle controdeduzioni all'opposizione presentata ed è
stato chiesto se le trattative con il consorzio hanno avuto
ulteriore sviluppo;
- in data 9 maggio 1994 è pervenuta, per conoscenza, all'Ufficio
Acque, la nota datata 2 maggio 1994 della ditta Aymonod e Dherin,
indirizzata al sig. Page, presidente del CMF, nella quale i
suddetti si dichiarano disponibili ad esaminare proposte
alternative risultanti più vicine agli interessi ed alle necessità
del consorzio, invitando, quindi, quest'ultimo a comunicare
eventuali proposte o decisioni in merito;
- con nota in data 22 luglio 1994 è stato indetto un incontro
tra le parti, fissato per il giorno 2 agosto 1994 presso
l'Assessorato dei LL.PP., allo scopo di verificare la possibilità
di un'amichevole definizione della vertenza, in quanto a tale data
non erano pervenute ancora all'Ufficio Acque notizie in merito
all'esito delle trattative;
- alla riunione sono intervenuti i sigg. Page Clemente, Déanoz
Eraldo, Charrière Arduino e Nicoletta Alfonso, in rappresentanza
del Consorzio, il sig. Morise Piero, tecnico nominato dal consorzio
per la valutazione dei manufatti già realizzati, ed i funzionari
dell'Ufficio Acque. I sigg. Aymonod e Dherin, poco prima dell'ora
fissata per l'incontro, hanno comunicato telefonicamente che, per
improvvisi e personali contrattempi, non potevano partecipare alla
riunione, segnalando che avrebbero contattato i rappresentanti del
Consorzio per fissare la data di un nuovo incontro. I
rappresentanti del consorzio si sono dichiarati disponibili a
trovare una soluzione idonea alla conclusione della vertenza in
corso per l'utilizzazione delle opere comuni. In caso di mancato
accordo, il consorzio ha dichiarato che presenterà la richiesta di
utilizzazione a scopo idroelettrico delle acque che ha in
concessione ad uso irriguo, ai sensi dell'articolo 27 della legge 5
gennaio 1994, n. 36. Al termine della riunione è stato redatto
apposito verbale che, previa lettura, è stato sottoscritto dagli
intervenuti;
- in data 20 gennaio 1995 è pervenuta, per conoscenza,
all'Ufficio Acque, la nota datata 16 gennaio 1995 indirizzata al
sig. Page, con la quale la ditta Aymonod e Dherin, in riferimento
al colloquio svoltosi in data 12 gennaio 1995 presso la sede del
Consorzio, ribadiva le sue proposte, consistenti in:
a) attuazione e gestione della centralina da parte della ditta
Aymonod e Dherin, con cessione della produzione di energia al
consorzio, al costo Kwh. pagato dall'ENEL agli autoproduttori e, in
caso di vendita, diritto di prelazione da parte del Consorzio;
b) cessione dell'intera proprietà, consistente in struttura
dell'immobile, concessioni varie ottenute e progettazioni delle
opere, il tutto stimato in lire 150.000.000
(centocinquantamilioni);
- in data 20 luglio 1995 è pervenuta, all'Ufficio Acque, la nota
datata 17 luglio 1995 del Consorzio di Miglioramento Fondiario Rû
Courtaud, con la quale è stata avanzata una richiesta di
utilizzazione, per produzione di energia elettrica delle acque del
canale della Pianura o di Saint-Vincent, ai sensi dell'articolo 27
della legge 5 gennaio 1994, n. 36, così come anticipato nel corso
della riunione del 2 agosto 1994;
- in data 21 luglio 1995 è pervenuta, sempre all'Ufficio Acque,
per conoscenza, la nota 17 luglio 1995 del Consorzio di
Miglioramento Fondiario Rû Courtaud, indirizzata ai sigg. Aymonod e
Dherin, con la quale viene fatto presente che il Consiglio
Direttivo del Consorzio ha preso in esame le proposte avanzate
nella nota 16 gennaio 1995 della ditta Aymonod e Dherin, ritenendo
che le medesime non possono essere considerate apprezzabili e che
la somma di lire 150.000.000 richiesta per la cessione dell'intera
proprietà risulta esorbitante ed al di sopra di ogni pur generosa
valutazione;
- in data 16 agosto 1995 è pervenuta, per conoscenza,
all'Ufficio Acque, la nota datata 12 agosto 1995 indirizzata al
Consorzio di Miglioramento Fondiario Rû Courtaud, con la quale la
ditta Aymonod e Dherin, facendo seguito alla nota sopra menzionata
del 17 luglio 1995, nell'intento di trovare una soluzione di
soddisfazione per entrambe le parti alla vertenza in corso, chiede
di venire a conoscenza di eventuali controproposte a quelle già a
suo tempo avanzate dalla medesima;
- con nota in data 21 settembre 1995 inviata al Consorzio di
Miglioramento Fondiario Rû Courtaud e, per conoscenza, ai sigg.
Aymonod e Dherin, si è comunicato che, in attesa di conoscere
l'esito di eventuali incontri tra le parti, viene sospeso l'esame
della richiesta di autorizzazione ad utilizzare le acque del canale
di Saint-Vincent ad uso idroelettrico, presentata ai sensi
dell'articolo 27 della legge 5 gennaio 1994, n. 36 dal CMF Rû
Courtaud in data 17 luglio 1995, specificando che, comunque, per
avere corso, la medesima domanda dovrebbe essere integrata dagli
elaborati tecnici dell'intervento che si intende realizzare;
- in data 4 gennaio 1996 è pervenuta, per conoscenza,
all'Ufficio Acque, la nota dei sigg. Aymonod e Dherin, datata 27
dicembre 1995 ed indirizzata al Consorzio, con la quale, premesso
che i medesimi acquistarono l'ex centralina idroelettrica della
Verdettaz il 1° luglio 1987 (sulla quale non sussistevano
condizioni di prelazione, dato che il Rû, non essendoci un
consorzio, veniva gestito dal comune di Saint-Vincent, che, nella
riunione consiliare del 27 dicembre 1967 aveva rinunciato alla
subconcessione dell'acqua) per ristrutturarla, considerando che, da
parte loro, avevano già proposto più possibilità per un accordo,
mentre da parte del Consorzio è stata proposta solo la vendita
dell'immobile con un'offerta iniqua, hanno ribadito la
disponibilità ad una nuova valutazione, chiedendo che la volontà di
risolvere la disputa sia, comunque, reciproca;
- con nota 5 aprile 1996 (pervenuta all'Ufficio Acque il 14
aprile 1996) i sigg. Aymonod e Dherin, elettivamente domiciliati,
ai fini dell'istanza presentata, presso lo studio legale del dott.
Proc. Alessandro Sciolla di Torino, dopo ampie premesse, hanno
richiesto all'Amministrazione regionale la revoca della sospensione
dell'istruttoria relativa alla domanda proposta dai deducenti in
data 24 maggio 1988 e, per l'effetto, di proseguire la fase
istruttoria, adottando ogni più opportuna declaratoria;
- in evasione alla nota sopra menzionata, l'Ufficio Acque
dell'Assessorato dei LL.PP., con nota in data 6 maggio 1996, aveva
fissato una riunione congiunta tra le parti interessate e
l'Amministrazione regionale, per fare il punto della situazione
sulla vertenza, per il giorno 17 maggio 1996, alla quale sono
intervenuti i signori: Page Clemente, Obert Leandro, Déanoz Eraldo,
Fosson Lino e Charrière Arduino, in rappresentanza del Consorzio di
Miglioramento Fondiario Rû Courtaud, Aymonod Giovanni e Dherin
Roberto, contitolari della richiesta di subconcessione, assistiti
dal dott. Proc. Alessandro Sciolla, ing. Raffaele Rocco, dirigente
f.f. del Servizio Assetto e Tutela del Territorio dell'Assessorato
dei LL.PP., geom. Antonietta Landi, dell'Ufficio Concessioni Acque
e la dott.ssa Fanizzi Stefania, consulente legale. Le parti, dopo
ampie discussioni, non hanno raggiunto alcun accordo in merito ed
hanno concluso nel modo seguente: per il Consorzio di Miglioramento
Fondiario Rû Courtaud, il presidente Page, fatta propria la volontà
del Consiglio di Amministrazione, ha manifestato l'intenzione di
proseguire nella domanda presentata ai sensi dell'articolo 27 della
L. 36/94, impegnandosi a presentare gli elaborati tecnici necessari
ai fini istruttori. Per conto dei sigg. Aymonod e Dherin, l'avv.
Sciolla si è riservato di far valere, nelle competenti sedi, i
diritti della ditta rappresentata, in relazione alla priorità
temporale di presentazione dell'istanza di subconcessione. Al
termine della riunione è stato redatto apposito verbale debitamente
sottoscritto, previa lettura, dagli intervenuti;
- successivamente, in data 18 giugno 1996, è pervenuta, al
dirigente dell'Ufficio Acque, la nota datata 14 giugno 1996 della
ditta Aymonod e Dherin con la quale è stata rinnovata, formalmente,
l'istanza di prosecuzione dell'attività istruttoria presentata in
data 12 aprile 1996, alla quale il competente Ufficio Acque ha
risposto specificando che, tra l'altro, poiché non è stato
raggiunto alcun punto di accordo tra le parti, avrebbe provveduto a
redigere la relazione generale di istruttoria, da inviare,
unitamente a tutti gli atti dell'esperita istruttoria, al
Magistrato per il Po di Parma, per gli ulteriori provvedimenti di
competenza;
- in data 9 luglio 1996 è pervenuto, sempre all'Ufficio Acque,
l'atto di intervento ex articoli 9 e 10 della Legge 7 agosto 1990
n. 241, datato 4 luglio 1996, con il quale i richiedenti, dopo
ampie premesse, intendevano intervenire nel procedimento
amministrativo attualmente pendente avanti all'Amministrazione
regionale, finalizzato al rilascio al Consorzio di Miglioramento
Fondiario Rû Courtaud, della facoltà d'uso delle acque del Canale
di Saint-Vincent, derivato dal torrente Marmore, in comune di
Châtillon, a scopo di produzione di energia elettrica. A tal fine i
deducenti, ai sensi e per gli effetti di cui agli articoli 9 e 10
della legge 241/90, richiedono copia di tutti gli atti, progetti,
documenti e/o istanze presentate all'Amministrazione regionale dal
suddetto Consorzio, nonché di qualsivoglia parere, atto, invito o
altro provvedimento dell'Amministrazione relativo al suddetto
procedimento;
- con nota in data 24 luglio 1996 è stato fatto presente, alla
ditta Aymonod e Dherin, che non sono stati emessi o inviati altri
atti, progetti, documenti e/o istanze relativi alla richiesta del
17 luglio 1995 del Consorzio di Miglioramento Fondiario Rû
Courtaud. È stato comunque precisato che la domanda presentata dal
consorzio non pone in essere un'istanza concorrente con quella già
avanzata dalla ditta Aymonod e Dherin, avvalendosi, quindi, per
l'eventuale preferenza da accordare, di quanto stabilito
dall'articolo 9 del T.U. 11 dicembre 1933 n. 1775, bensì trattasi
della richiesta di una diversa utilizzazione delle acque già in
concessione per uso irriguo, inoltrata ai sensi dell'articolo 27
della legge 36/94, che stabilisce che i consorzi di bonifica e di
irrigazione, previa domanda alle competenti autorità, corredata dal
progetto di massima delle opere da realizzare, hanno la facoltà di
utilizzare le acque fluenti nei canali e nei cavi consortili per
usi che comportino la restituzione delle acque e siano compatibili
con le successive utilizzazioni, ivi compresa la produzione di
energia elettrica.
Tenuto inoltre presente che:
- si tratta del recupero e ristrutturazione di una vecchia
centralina di proprietà ex - SIP, che sfruttava un salto di circa
17 metri. del canale di irrigazione Rû de Saint-Vincent;
- l'impianto è ubicato in una zona a nord di Murales, sulla
sinistra orografica del torrente Marmore, in comune di Châtillon, a
quota 658 m.s.m.;
- il progetto prevede la ristrutturazione dell'opera di presa,
tuttora esistente, con la sistemazione delle opportune griglie e
paratoie, installando un tubo in acciaio di 70 cm. di diametro, da
adibire a condotta forzata e con un salto netto di circa 17
metri.;
- la portata d'acqua da utilizzare è regolata dall'afflusso
dell'acqua nel canale irriguo, che viene così regolamentata:
gennaio - febbraio - marzo = lt/sec. 150; aprile - maggio = lt/sec.
600; giugno - luglio - agosto = lt/sec. 900; settembre = lt/sec.
600; ottobre = lt/sec. 200; novembre - dicembre = lt/sec. 150; per
un totale annuo di lt/sec. 5.450 che rappresentano una portata
media di lt/sec. 455;
- l'acqua verrà restituita sul canale irriguo a quota 658 m.s.m.
mediante scarico diretto sul canale sottopassante il corpo della
centrale.
Rilevato, quindi, in considerazione di quanto sopra esposto
che:
1) l'articolo 47 del T.U. 11 dicembre 1933 n. 1775 (che prevede
che, quando per l'attuazione di una nuova utenza sia necessario,
per ragioni tecniche ed economiche, di avvalersi delle opere di
presa e di derivazione di altre utenze preesistenti, si può,
sentito il Consiglio Superiore, accordare la nuova concessione,
stabilendo le cautele per la loro coesistenza ed il compenso che il
nuovo utente deve corrispondere a quelli preesistenti. Con le
stesse norme e condizioni si può accordare la concessione di
derivare ed utilizzare parte di acqua spettante ad altro utente,
quando manchi il modo di soddisfare altrimenti il nuovo richiedente
e la nuova concessione non alteri l'economia e le finalità di
quelle preesistenti) potrebbe applicarsi avvalendosi, però,
direttamente dell'opera di presa sul torrente Marmore, ma ciò non
risulta possibile per i motivi precedentemente esposti.
Diversamente, la nuova utenza verrebbe ad interferire pesantemente
sull'esercizio della derivazione e sarebbe subordinata ai
quantitativi d'acqua derivati dal Consorzio, togliendo, inoltre, la
possibilità, peraltro già manifestata, al consorzio medesimo, di
avvalersi dell'applicazione dell'articolo 27 della legge 5 gennaio
1994, n. 36;
2) l'opposizione avanzata dal Consorzio di Miglioramento
Fondiario Rû Courtaud è da ritenersi accoglibile e conseguentemente
non rilasciabile la subconcessione di derivazione d'acqua chiesta
dalla ditta Aymonod e Dherin con domanda in data 24 maggio 1988,
con la precisazione che, in caso di rilascio, comunque la sua
durata avrebbe dovuto essere limitata al 31 gennaio 2007, data di
scadenza del diritto di derivazione ad uso irriguo del Canale di
Saint-Vincent, con pesante incidenza sulla convenienza economica
della realizzazione dell'impianto.
Visto infine che il Magistrato per il Po di Parma, con nota n.
6327/97 del 22 aprile 1997, considerato che l'Ufficio Concessioni
Acque dell'Assessorato dei LL.PP. si è espresso in modo contrario
al rilascio della concessione alla ditta Aymonod e Dherin, pur non
avendo motivazioni idrauliche contrarie, ha ritenuto di condividere
le osservazioni rappresentate dall'Amministrazione regionale della
Valle d'Aosta, in considerazione anche del fatto che l'opposizione
è sostenuta dall'Ente che, in sostanza, deve rilasciare la
concessione.
Visto lo Statuto Speciale per la Valle d'Aosta, promulgato con
legge Costituzionale n. 4 del 26 febbraio 1948 e successive norme
di attuazione;
Vista la Legge regionale n. 4 dell'8 novembre 1956;
Vista la Legge n. 36 del 5 gennaio 1994;
Visto il parere favorevole rilasciato dal titolare delle
funzioni di responsabile del Servizio Assetto e Tutela del
Territorio nell'ambito dell'Assessorato dei Lavori Pubblici, ai
sensi dell'articolo 72 della legge regionale n. 3/1956 e successive
modificazioni e del combinato disposto dagli articoli 13, comma 1,
lettera e) e 59, comma 2 della legge regionale 45/1995, in ordine
alla legittimità della presente deliberazione.
Delibera
1) di non accogliere la domanda 24 maggio 1988 della ditta
Aymonod Giovanni e Dherin Roberto tendente ad ottenere la
subconcessione di derivazione d'acqua dal canale "Rû de
Saint-Vincent o della Pianura", che a sua volta deriva le acque dal
torrente Marmore, in comune di Châtillon, di moduli max. 9,00 e
medi 4,50 per produrre, sul salto di metri. 17,00, la potenza
nominale media di Kw. 75;
2) di autorizzare l'emanazione del decreto con cui la domanda
viene respinta, da parte del Presidente della Giunta regionale;
3) di ordinare la restituzione della somma residua di lire
493.450 (quattrocentonovantatremilaquattrocentocinquanta) ancora
giacente sul conto n. 59, a seguito del versamento di lire
1.000.000, per spese di istruttoria, effettuato presso la Tesoreria
dell'Amministrazione regionale, come da quietanza n. 6070 in data
20 dicembre 1988;
4) di dare atto che la presente deliberazione non è soggetta al
controllo della Commissione di Coordinamento per la Valle d'Aosta,
in quanto non compresa nelle categorie indicate nell'articolo 8 del
Decreto Legislativo 22 aprile 1994 n. 320 e di darne
esecuzione.
Presidente È aperta la discussione generale. Qualcuno chiede la
parola? Se nessuno chiede la parola, pongo in votazione la delibera
in oggetto:
Presenti: 27
Votanti e favorevoli: 26
Astenuti: 1 (Linty)
Il Consiglio approva
