Classificazione
CASA DA GIOCO



Oggetto del Consiglio n. 3260 del 24 gennaio 2008 - Resoconto
OGGETTO N. 3260/XII - Interpellanza: "Eventuale gestione del
marchio della Casa da gioco di Saint-Vincent da parte di altri
soggetti".
Interpellanza
Preso atto che a marzo 2007 è stata costituita una società
tra il Casinò S.p.a. e la Cogetech S.p.a. di Milano, in cui il
Casinò mantiene il 51% del capitale sociale e che il Presidente del
Consiglio di Amministrazione del Casinò, Moreno Martini, ha
salutato la nascita di questa nuova partnership con Cogetech, come
l'inizio di "un nuovo percorso, una nuova sfida" grazie al quale si
potrà "perseguire e difendere l'eccellenza che ha caratterizzato i
primi 60 anni di storia del Casinò di Saint-Vincent";
Appreso recentemente da agenzie di stampa che "il Casinò de
la Vallée, Saint-Vincent, e la Società Cogetech daranno vita ad un
nuovo marchio che costituirà un vero e proprio colosso nel settore
del gioco. In pratica il tradizionale marchio storico del "Casinò"
cederà il posto alla nuova organizzazione che in poco tempo spera
di costruire un punto di attrazione a livello europeo";
Ritenendo che, se fosse vero quanto riportato nella suddetta
agenzia di stampa, il Casinò di Saint-Vincent si vedrebbe scippato
del suo marchio, quale oggi lo conosciamo, e si correrebbe il
rischio di vedere distrutto un patrimonio che la comunità
valdostana detiene fin dalla nascita della sua autonomia;
Ritenendo altresì che, se fosse vero quanto riportato nella
suddetta agenzia di stampa, il Consiglio regionale sarebbe
esautorato dei suoi poteri e delle sue competenze circa gli
indirizzi della Casa da gioco;
Vista la DG n. 1672 del 22 giugno 2007 con la quale si
autorizza il Casino de la Vallée S.p.a. ad utilizzare dei marchi
nell'ambito della società costituita tra Casinò e Cogetech S.p.a.
di Milano;
i sottoscritti Consiglieri regionali
Interpellano
il Presidente della Regione e l'Assessore competente per
sapere:
1) se erano a conoscenza dell'informazione riportata dalla
sopra citata agenzia di stampa e se la condividono;
2) in caso non la condividessero, come intendono operare per
garantire che il marchio del Casinò non sia gestito da altri
soggetti e per altre attività che non siano quelle legate al Casino
de la Vallée;
3) se nell'approvare la DG n. 1672/07 erano a conoscenza
delle conseguenze di tale decisione.
F.to: Squarzino Secondina - Venturella
Presidente
- La parola alla Consigliera Squarzino
Secondina.
Squarzino (Arc-VA)
- Vorremmo soffermarci su un aspetto
che riguarda il Casinò non nel suo insieme, ma un aspetto marginale
che riteniamo molto importante. Marzo di un anno fa: il 16 marzo
2007 leggiamo dai comunicati della "Cogetech", che è una delle
concessionarie dell'Amministrazione autonoma dei monopoli di Stato
per la gestione della rete telematica di apparecchi per il gioco
lecito... ha una grande esperienza nelle soluzioni tecnologiche di
avanguardia, ha un capitale sociale interamente versato di 6
milioni di euro e ha sede a Milano e a Roma, opera attraverso una
rete commerciale capillare, può contare su una presenza capillare
sul territorio italiano mediante una rete commerciale costituita da
9.000 pubblici esercizi in tutta Italia, isole comprese, con più di
18mila apparecchi di intrattenimento collegati... Questa società
così importante ha sottoscritto insieme a "Casinò de la Vallée",
Saint-Vincent un accordo per lo sviluppo di sinergie nel mondo del
gioco: è un accordo che prevede la costituzione di una "new company
(newco)", che si porrà come obiettivo quello di sfruttare al meglio
le nuove possibilità nel campo della gestione del gioco. In questa
nuova società fra "Casinò" e "Cogetech", "Casinò" mantiene ancora
la maggioranza del capitale (51%) e sembra che tale accordo possa
costituire - secondo quanto dice in un comunicato stampa lo stesso
Presidente del Casinò Martini (l'allora Presidente del Consiglio di
amministrazione, non so se ancora attuale...) -
"un nuovo
percorso, una nuova sfida e si potrà difendere l'eccellenza che ha
caratterizzato i primi 60 anni di storia del Casinò".
Appare
quindi come una possibilità di sviluppo per il Casinò di
Saint-Vincent e allora andiamo a vedere in cosa consiste questa
possibilità di sviluppo. Vediamo che recentemente vi è un'altra
agenzia di stampa che ci dice che tale nuova società costituita fra
Saint-Vincent, "Casinò" e "Cogetech"
"darà vita ad un nuovo
marchio che costituirà un vero e proprio colosso nel settore del
gioco; in pratica, il tradizionale marchio storico del Casinò
cederà il posto alla nuova organizzazione, che in poco tempo spera
di costruire un punto di attrazione a livello europeo".
Ci siamo chiesti cos'è tutta questa storia e abbiamo visto che
tale possibilità di utilizzare il marchio storico del Casinò non è
più appannaggio del solo Casinò, ma diventa appannaggio di questa
nuova società che potrà utilizzarlo in poco tempo in modo
totalmente diverso. Come mai questo è stato possibile? Abbiamo
individuato nella deliberazione... in questo momento è l'Assessore
La Torre che suggerisce all'Assessore Marguerettaz... nella
deliberazione di Giunta n. 1672 del 22 giugno 2007 l'Esecutivo dà
l'autorizzazione al Casinò di utilizzare una serie di marchi
attraverso la concessione di licenza d'uso gratuita degli stessi
alla società costituita fra "Casinò" e la "Cogetech S.p.a." di
Milano; nelle motivazioni si dice: "per partecipare alle procedure
di selezione indette dall'Amministrazione autonoma monopoli di
Stato, si vuole aprire una serie di negozi e punti vendita per le
scommesse, il gioco ippico e per poter offrire i giochi a distanza
tramite "Web" e altri strumenti informatici. A tal fine è previsto
che questa nuova società "newco" possa giovarsi della notorietà dei
marchi che già individuano il Casinò" e la Giunta regionale dice:
"sì, mi va bene". Volevamo capire se il Presidente della Regione e
l'Assessore competente sono a conoscenza di quanto le agenzie di
stampa hanno comunicato, ossia che "Casino de la Vallée",
Saint-Vincent e "Cogetech" daranno vita ad un nuovo marchio che
costituirà un vero e proprio colosso nel settore del gioco; in
pratica il tradizionale marchio storico del Casinò cederà il posto
alla nuova organizzazione che in poco tempo spera di costruire un
punto di attrazione a livello europeo. Volevamo sapere se la Giunta
era a conoscenza del processo di attivazione dell'uso del marchio
da gioco del Casinò e ancora se sono d'accordo su questo fatto, se
quando hanno approvato quella deliberazione e hanno affermato:
"valutate positivamente le considerazioni espresse nella
richiesta da parte della casa da gioco"
... quindi hanno fatto
valutazioni positive rispetto alla richiesta dell'utilizzo gratuito
del marchio della Casa da gioco... quali sono queste valutazioni
positive, vorremmo conoscerle anche noi, altrimenti non si capisce
cosa la Giunta ha veramente deciso. Vorremmo sapere cosa la Giunta
ha deciso, quali erano le valutazioni positive che ha fatto
rispetto alla proposta avanzata dalla "Casinò S.p.a.", se oggi la
Giunta conosce i rapporti esistenti fra "Casinò S.p.a." e
"Cogetech", chi gestisce questi rapporti, chi prende le decisioni
rispetto all'uso del marchio, se tale cessione del marchio è stata
fatta e se l'Esecutivo immagina che proprio in occasione della
possibilità di aprirsi come dice nella deliberazione di Giunta...
l'opportunità di poter aprire una serie di negozi e punti vendita
per scommesse e gioco ippico e per poter offrire giochi a distanza
tramite "Web" e altri strumenti informatici... se, rispetto a
questa opportunità, sono stati fatti dei passi avanti, quali, in
che direzione, con quali risultati ed eventualmente, se tutta
questa operazione, questo "ambaradan" che è stato messo in atto si
capisse che non è così gradito - e, secondo me, non è così
rispettoso nemmeno dei 60 anni di vita del Casinò -, se si intende
recedere o ripararsi da eventuali danni già effettuati o
futuri.
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Da un lato, credo sia
un'interpellanza quanto mai opportuna per fare un po' di chiarezza,
quindi sono assolutamente d'accordo nel dare le informazioni; sono
meno d'accordo che tutta una serie di considerazioni lei le faccia
prima, perché ha già dato la sentenza e probabilmente le ripeterà
dopo... perlomeno acquisire prima le risposte e poi dare i
giudizi... Lei mi chiede tutta una serie di informazioni e fonda
parte del suo ragionamento su quello che lei definisce
"recentemente da agenzie di stampa"
, usa il plurale; non me
le ha allegate, ma quali agenzie di stampa? L'unica cosa di cui
siamo venuti a conoscenza è una non meglio identificata agenzia di
stampa che si chiama "AgenFax.it", chi c'è dietro? Conosce
qualcuno? Non mi sembra che sia fra queste agenzie di stampa, ma
non è che faccia un discorso di merito... ossia nell'ambito di
tutte le agenzie di stampa le più autorevoli siamo andati a trovare
una non meglio identificata "AgenFax.it" in cui c'è un'affermazione
totalmente gratuita e lei ha fondato tutto il suo ragionamento
sulla base di tale comunicato di agenzia. Non si chiede: "come mai,
chi, perché ha detto questo?"... lei ha citato correttamente delle
indicazioni che sono state date dal Presidente Martini, piuttosto
che da "Cogetech", ma poi tutto il ragionamento lo fa su un
trafiletto di una non bene identificata agenzia di stampa. Andiamo
a vedere dal punto di vista normativo, da quello che dice questa
agenzia di stampa, si lascerebbe intendere che il Casinò avrebbe
rinunciato al proprio marchio a favore di un diverso soggetto a cui
avrebbero dato via il Comune di Saint-Vincent, il Casinò e la
società "Cogetech"; lei ha fatto una verifica? Già la
stravaganza... no? Lei ha visto il Comune di Saint-Vincent
partecipare a "Cogetech"? Non mi sembra; 51%, forse è una lettura -
le do già la risposta - indiretta, nel senso che il Comune di
Saint-Vincent è nella "Casinò" e quindi "la faccio uscire
dall'angolo"... ma, in realtà, è una stupidaggine perché un
cittadino di Saint-Vincent potrebbe chiedersi: "ma come, il mio
Comune ha aderito?" Va poi a vedere e non trova nulla. Mi perdoni,
in termini tecnici dovrebbe trattarsi di una "bufala" essendo di
pubblico dominio e fatto notorio che l'iniziativa di cui si discute
non vede coinvolto il Comune di Saint-Vincent direttamente, ma solo
"Casinò" e "Cogetech" e che inoltre l'attività della società
costituita è del tutto diversa da quella esercitata dalla "Casinò".
Quanto ai marchi "Casinò di Saint-Vincent" o "Casino de la Vallée",
essi continuano ad essere di proprietà della Regione, tanto che lei
correttamente ha citato una deliberazione dove c'è una licenza
d'uso, ma i marchi non sono assolutamente di nessun altro e abbiamo
scritto anche nel disciplinare che i marchi non sono cedibili, ma
sono concessi in uso.
Lei poi pone una seconda domanda:
"in caso non la
condividessero come intendono operare..."
- già non
condividiamo una cosa che non esiste... è ovvio... -
"... per
garantire che il marchio del Casinò non sia gestito da altri
soggetti e per altre attività che non siano quelle legate al Casinò
de la Vallée"
, la questione della licenza in uso dei marchi del
Casinò in favore della "4 Games", così si chiama la società che è
stata costituita con "Cogetech", è affatto diversa e ruota su una
volontà di sviluppo intrapresa da "Casinò de la Vallée" con
"Cogetech" in un'ottica di diversificazione di attività, peraltro
percorsa dalle case da gioco, che ha portato alla costituzione di
"4 Games S.r.l." la cui quota di controllo assoluto (51%) è della
"Casinò", quindi la società "4 Games" di fatto è controllata dalla
"Casinò". Gli accordi con "Cogetech" costituiscono l'incontro delle
rispettive competenze, esperienze, conoscenze per permettere alla
"4 Games" di entrare in un comparto di gioco che è il mercato che
ha già accolto con successo le sale di "new slots" e quello per il
quale le aspettative sono favorevoli e rappresentano uno degli
sbocchi futuri: il gioco "on line". Senza contare che tutte le sedi
di "4 Games", che svolgeranno un'attività diversa da quella del
Casinò, saranno occasione di promozione pubblicità per attirare la
clientela verso il Casinò di Saint-Vincent. Anche lì sembra che
questa sia una scelta, ma tale società ha partecipato ad un bando
che ci sarebbe comunque stato, non è stata inventata una cosa... ma
è stato costituito un soggetto che ha partecipato; quindi, se non
vi fosse stata la "4 Games", vi sarebbe stata un'altra società, mi
spiego? Non è che abbiamo creato... ma abbiamo partecipato ad una
gara.
Si ripete poi - questa è la parte fondamentale, ecco perché sono
contento... - che
"a tutela della proprietà dei marchi..."
-
che comunque insisto sono della Regione -
"... il socio di
maggioranza è il Casinò e che i patti parasociali..."
- ecco
questo lei ovviamente non poteva saperlo -
"... prevedono che
Casinò, in caso di contrasto nelle politiche di gestione con
Cogetech, rilevi la quota sociale di quest'ultima..."
. Qualora
vi fosse un contrasto all'interno di tale società, quindi non solo
c'è la maggioranza, ma c'è anche una clausola parasociale dove
questi sono obbligati a vendere; dunque quelli della "Cogetech"
sarebbero del tutto estromessi, "Cogetech", che ricordo - lei
sicuramente qui avrà potuto fare un'indagine - è una società
concessionaria dei monopoli di Stato, quindi ha tutti gli
elementi...
"... si evidenzia che l'azienda per consentire
l'utilizzo del marchio a terzi ha operato in conformità..."
-
anche dal punto di vista dei riferimenti normativi -
"... ai
diversi livelli normativi
cui è soggetta la società, vale a
dire l'articolo 3, lettera e) della legge n. 36/2001, istitutiva
della società di gestione della Casa da gioco, che nell'ambito
dell'oggetto sociale prevedeva l'eventuale partecipazione ad
iniziative affini o complementari italiane ed estere..."
-
quindi questo è già scritto nella legge del 2001 -
"...
l'articolo 2, comma 4, dello statuto sociale che diceva: "essa
potrà altresì diffondere e gestire attività di gioco con mezzi
elettronici ed affini
,
l'articolo 3, comma 5, del
disciplinare che disponeva che sono compresi nei beni mobili i
marchi e che detti beni non possono essere concessi in uso a terzi,
salvo specifica autorizzazione della Giunta regionale"
, e lei
ha trovato la deliberazione della Giunta regionale.
Da questo punto di vista ricostruendo... comunicato da
"AgenFax.it" non corrispondente alla realtà, tutte le varie
questioni sono state correttamente riferite a norme e non solo, ci
sono delle norme di salvaguardia per la Regione. Alla terza domanda
ho già risposto:
"se nell'approvare la DG n. 1672/2007 erano a
conoscenza delle conseguenze di tale decisione"
, la decisione è
quella di entrare in un mercato che può, io dico "può", è
un'opportunità, abbiamo cercato di accogliere le richieste degli
Amministratori della "Casinò", ad oggi queste non hanno compromesso
per nulla...
(interruzione di un Consigliere, fuori microfono)
... siamo nella fase di avvio, quindi credo che si debba
rimanere attenti all'evoluzione delle cose. Credo che questa
opportunità valga la pena di essere percorsa, ma non c'è stata
nessuna operazione di svendita o di concessione del marchio.
Si dà atto che dalle ore 10,40 riassume la presidenza il
Presidente Perron.
Président
- La parole à la Conseillère Squarzino
Secondina.
Squarzino (Arc-VA)
- Vede, Assessore, io l'ho ascoltata
con attenzione, ma ogni volta che l'ascolto si attiva in me un
atteggiamento di difesa e di "griglia" con una domanda: sarà vero
quello che mi dice? Dirà proprio tutto quello che sa? Sono tante e
così grandi le "bufale", le promesse non mantenute, le cose dette e
poi "rimangiate"... poi le affermazioni di grandi progetti nel
Casinò, come nel "decoder" e in tutto il resto, che poi strada
facendo si "rimangia" pian piano come se la responsabilità fosse
degli altri... per cui con questa "griglia" interpreto quello che
lei mi dice, ma glielo dico con chiarezza. Se quella nota di
agenzia fosse una "bufala", mi sarei aspettata una bella smentita,
io non ho visto nessun comunicato stampa, con tutte le volte che
lei interviene su tutto di più e ancora oltre su questo aspetto mi
sarei aspettata una smentita, o almeno una precisazione, o una
chiarificazione...
Marguerettaz
(fuori microfono)
- ... le è arrivata
adesso...
Squarzino (Arc-VA)
- ... Assessore, quella agenzia di
stampa non è arrivata solo a me, ma gironzola in giro, ce l'hanno
tutti i Consiglieri... credo sia utile che lei smentisca, glielo
chiedo ufficialmente, faccia una smentita ufficiale rispetto a
quella affermazione di quella agenzia, chiarendo... l'opinione
pubblica non è il Consiglio regionale, lo sa benissimo, perché come
Giunta prima parlate alla stampa e poi al Consiglio regionale!
Mettiamo le cose in chiaro, quindi aspetto una sua smentita sul
comunicato stampa, prima osservazione.
Seconda osservazione: credo che dal punto di vista legale lei
abbia agito...
(interruzione dell'Assessore Marguerettaz, fuori
microfono)
... la Giunta, ma anche lei in particolare... in modo che questa
operazione rispondesse alle regole... dal punto di vista legittimo,
legale, ritengo che, come lei ha indicato, vi siano le condizioni
affinché non vi sia nessuno che poi ricorra... lo credo bene!
Sarebbe molto grave che un fine giurista ed un fine economista come
lei facesse operazioni che non siano legittimamente sostenibili dal
punto di vista formale, ma dal punto di vista sostanziale non ci
siamo! Ma perché non ci siamo? Mi deve spiegare e lo dice nella
deliberazione... perché nella deliberazione è detto, l'ho riletto 2
volte perché fosse chiaro, per evitare che nella foga del discorso
non "mi mangiassi le parole" e non si saltasse questa frase...
nella deliberazione lei riporta... perché la proposta è quella
dell'Assessore al bilancio, che chiede alla Giunta di approvare
questa deliberazione... nella deliberazione si dice: "guardate che
c'è una procedura di selezione indetta dall'Amministrazione
autonoma dei monopoli di Stato per partecipare ad una serie di gare
di selezione", per fare cosa? Lo avete scritto voi, non me lo
invento io! Nella deliberazione si dice:
"cogliendo
l'opportunità di poter aprire una serie di negozi e punti
vendita..."
- non a Saint-Vincent, ma in Piemonte, in
Lombardia, a Tunisi, piuttosto che in altri posti -
"... in
Italia e in Europa per scommesse e gioco ippico"
. Lei allora mi
deve dire che interesse ha la Valle d'Aosta di vedere il proprio
marchio nei negozi e punti vendita del Canavesano, del Veneto,
della Calabria, dell'Irpinia, della Sicilia! Se lei mi avesse
portato uno studio chiaro dal punto di vista politico ed economico,
dal punto di vista della politica del Casinò... questo è un
indirizzo chiaro che veniva dato al Casinò perché da ciò avremmo
saputo che questo poteva essere un modo di "marketing", ma lei non
può "giocare così le cose" e dirmi semplicemente nella risposta:
"ah, c'è la possibilità di offrire il gioco a distanza tramite
Web". Se l'obiettivo fosse solo questo, solo su quello si punta e
non su tutto il resto eventualmente, ma un piano chiaro di politica
di sviluppo del Casinò relativamente a tali proposte lei non ce
l'ha, come non ce l'ha neanche il Casinò sicuramente, ce l'avrà
qualcuno che è interessato. Fra l'altro, lo stesso Presidente
Martini dice che il responsabile, colui che ha inventato questo, è
il dott. Voyat:
"fu lui proprio uno fra quelli maggiormente
attivi nella creazione della joint venture con Cogetech, ha
partecipato a diverse riunioni e il suo ruolo era quello di
occuparsi di progetti"
; questo è nei verbali e allora vorrei
sapere dal Sig. Voyat o dal Presidente Martini qual è il piano
politico economico di sviluppo del Casinò che passa attraverso tale
"roba": questo lei non ce l'ha detto!
Mi ha detto poi: "lei ancora non sa che vi sono dei patti
parasociali... " - certo sono scritti in deliberazione, sono chiari
in deliberazione - "... e stabiliscono che nel caso in cui il
Consiglio di amministrazione di questa "newco" non raggiunga
l'unanimità di voto su una serie di materie, il Casinò può
acquistare la proprietà della quota di Cogetech", ossia deve tirare
fuori dei soldi e sborsare. È utile allora tutto questo al Casinò?
Non lo so, non sono pratica delle politiche di sviluppo del Casinò,
però vorrei che vi fossero e vorrei che l'Assessore che rappresenta
la Regione nel Consiglio di amministrazione della "Casinò S.p.a.",
quel Consiglio che ha fatto l'accordo con "Cogetech" venisse qui a
presentarci questi progetti, altrimenti ci prende in giro! Utilizza
il marchio, una proprietà della Regione per fini che non conosciamo
e lo vedremo nello sviluppo di questa società "4 Games" se è una
società che aiuta i giochi, lo sviluppo della "Casinò" o i giochi
politici di altri personaggi presenti o assenti.
