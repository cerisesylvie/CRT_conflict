Classificazione
AMMINISTRAZIONE REGIONALE
Ordinamento degli uffici e del personale



Oggetto del Consiglio n. 1904 del 19 ottobre 2022 - Resoconto
OGGETTO N. 1904/XVI - Approvazione di mozione: "Impegno del
Governo regionale a dare immediata attuazione alle disposizioni
della l.r. 19/2021 in materia di equo compenso per gli incarichi
conferiti a professionisti da parte della Regione, suoi enti
strumentali e società controllate".
Marguerettaz (Presidente) -
Punto n. 8 all'ordine del
giorno. Ha chiesto la parola il vice presidente Sammaritani, ne ha
facoltà.
Sammaritani (LEGA VDA) -
Con questa mozione abbiamo
voluto richiamare di nuovo l'attenzione - e in modo più forte
naturalmente rispetto a quanto avevamo fatto nel passato e
nell'ultimo anno - sostanzialmente sulla nostra legge 19/2021, cioè
sulla legge che riguarda l'equo compenso e le clausole vessatorie
nei contratti fra pubblica Amministrazione e liberi
professionisti.
Viste le risposte che nel tempo sono state date alle varie
iniziative - mi pare quattro, se non erro, nell'ultimo anno su
questa legge - e ricordato il disposto della legge che dice
espressamente all'articolo 2 che la Regione e i relativi enti
strumentali e società controllate debbano garantire all'atto
dell'affidamento nel corso dell'esecuzione degli incarichi
conferiti ai professionisti il diritto all'equo compenso, e
contrastare così l'inserimento di clausole vessatorie anche nei
vari contratti... ma soprattutto quello che ci interessa con questa
mozione è il comma 2 di quest'articolo, cioè il fatto che, ai fini
del rispetto di quanto previsto dal comma primo, entro 60 giorni
dall'entrata in vigore della legge - che è avvenuta appunto l'anno
scorso, nell'estate scorsa - la Giunta regionale debba adottare
atti d'indirizzo nei confronti delle competenti strutture
regionali, degli enti strumentali della Regione, delle società
controllate direttamente o indirettamente dalla stessa, prevedendo
in particolare che negli atti relativi alle procedure di
affidamento i compensi professionali siano determinati sulla base
dei parametri stabiliti dai decreti ministeriali adottati per le
specifiche professionalità e che gli stessi, così individuati,
siano utilizzati quale criterio o base di riferimento per
determinare l'importo a base di gara, tenendo conto delle
possibilità di avvalersi, senza oneri a carico del richiedente,
dell'ausilio delle Commissioni di valutazione degli onorari
istituite presso i vari ordini professionali.
Considerato che la mancata adozione, di cui ci siamo già
lamentati più volte, di questi atti d'indirizzo di cui all'articolo
2 comma II, che ho appena citato, ha provocato più di un'ipotesi di
mancato rispetto della legge in questione da parte dei soggetti
tenuti alla sua applicazione, tanto che appunto abbiamo fatto
queste iniziative che hanno visto nel tempo peraltro interessarsi
della questione, ad esempio, l'ordine professionale degli avvocati
ma di ANAC che ha dovuto rilasciare un parere nel quale, peraltro,
citava proprio anche l'articolo della nostra legge, dove si diceva
che, al di là del principio generale e costituzionale del diritto
all'equo compenso, abbiamo proprio anche una norma regionale, dice
l'ANAC di Roma, che prevede espressamente questa disciplina, quindi
è chiaro che diventa un po' paradossale, come abbiamo già segnalato
nei nostri vari interventi, che la Regione si sia data una legge e
poi in realtà non la applichi perché manca quest'aspetto
d'indirizzo.
È evidente che tutto ciò appare poco efficiente dal punto di
vista amministrativo, proprio sotto il profilo del principio di
buona amministrazione, quindi siccome avevamo detto nell'ultima di
queste nostre iniziative che era opportuno emanare questi
provvedimenti e il Presidente della Giunta ci aveva risposto che,
giustamente, in quel momento era quasi arrivata in dirittura
d'arrivo - finalmente! - la legge nazionale sull'equo compenso, ed
è importante forse segnalare per chi è fuori da qui e per chi non è
un tecnico che questa legge che riguarda noi, la legge che abbiamo
fatto noi, e che potevamo fare noi, era solo quella concernente i
rapporti fra il professionista e l'ente pubblico e gli enti
amministrativi; la legge nazionale può riguardare, invece, rapporti
altrettanto importanti se vogliamo, forse anche di più, per certi
aspetti, fra il professionista e i privati committenti, quindi
sarebbe stata una legge più efficace ed efficiente sotto quel
profilo.
Purtroppo però - e mi spiace aver fatto la Cassandra in quel
momento, ma l'aria che tirava era già quella - il Governo è caduto
e quindi quell'iter legislativo si è interrotto; quindi torniamo di
nuovo alla carica dicendo che sarebbe alquanto opportuno, visto
questo stallo della norma nazionale, che finalmente ci si
impegnasse per arrivare a dare immediata attuazione a quanto
previsto dall'articolo 2 comma 2 della legge 19/2021.
Presidente -
Ci sono richieste d'interventi? Non
essendoci richieste, chiudo la discussione generale. Per il
Governo, il presidente della Regione Lavevaz.
Lavevaz (UV) -
Sarò molto breve perché non ho l'abitudine
di arrampicarmi sugli specchi, nel senso che le informazioni che il
collega Sammaritani ha fornito sono puntuali e ricostruiscono
quello che è avvenuto nelle diverse iniziative, peraltro ce n'è
un'altra a firma dello stesso collega Sammaritani in questo
Consiglio; effettivamente i ragionamenti fatti nei mesi scorsi
erano legati al fatto, come ha giustamente richiamato il collega,
che era in fase ormai di arrivo questa norma nazionale che avrebbe
avuto una copertura più generale rispetto alla norma regionale e
quindi ci sembrava corretto aspettare queste indicazioni più
generali per fare le delibere previste nella legge  regionale
19/2021.
Oggi questo non è avvenuto, probabilmente ci vorrà ancora tempo,
quindi è chiaro che l'impegnativa che richiede, in buona sostanza,
di dare attuazione a una norma regionale, non può che essere
accolta.
Voteremo questa mozione così come è stata presentata sperando
che, con il nuovo Governo, arrivi comunque anche questa norma
perché, come è stato detto, è una norma necessaria per dare
copertura a una problematica che ha delle ricadute non soltanto sui
rapporti tra pubblica Amministrazione e professionisti ma anche nel
mondo privato.
Presidente -
Dopo l'intervento del Presidente, ci sono
richieste d'intervento? Non essendoci richieste d'intervento, metto
in votazione la mozione. La votazione è aperta.
Appello nominale del Consigliere presente in remoto sulla
piattaforma zoom.
Padovani
(
FP-PD
) - Favorevole.
La votazione è chiusa.
Presenti, votanti e favorevoli: 32
La mozione è approvata all'unanimità.
