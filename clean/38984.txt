Classificazione
TRASPORTI E VIABILITÀ
Trasporti
Autostrade e trafori alpini



Oggetto del Consiglio n. 2391 del 6 ottobre 2016 - Resoconto
OGGETTO N. 2391/XIV - Approvazione di risoluzione: "Impegno
per l'erogazione del biglietto al casello Aosta ovest anche nella
direzione Torino".
Rosset (Presidente) -
Punto n. 29.03 dell'ordine del
giorno. Ha chiesto la parola la Consigliera Morelli per
l'illustrazione; ne ha facoltà.
Morelli (ALPE) -
Un breve riepilogo per dire che questa
risoluzione riprende l'argomento della mozione che abbiamo ritirato
questa mattina, riferita alle tariffe autostradali del tratto RAV.
Con questa risoluzione credo siamo arrivati ad una sintesi che
permetterebbe di fare un passo avanti rispetto alla situazione
attuale, che è iniqua, ingiusta, sulla quale conveniamo tutti si
debba intervenire. L'impegno della risoluzione - lo riprendo
rapidamente - è rivolto al Presidente della Regione perché si
adoperi nei confronti della RAV, quindi a questo punto con il
sostegno del Consiglio regionale, affinché sia resa possibile
l'erogazione del biglietto al casello Aosta ovest, all'entrata di
Aymavilles, per chi procede verso Torino, cosa che adesso è
possibile fare andando verso Courmayeur ma non verso Torino, ciò
che provoca il pagamento della tratta intera anche se si percorre
solo la parte che va da Aosta ovest in giù. Con questo la tariffa
sarebbe commisurata all'effettiva distanza percorsa.
Presidente -
Non ci sono richieste di intervento,
dichiaro chiusa la discussione generale. Ha chiesto la parola il
Presidente della Regione; ne ha facoltà.
Rollandin (UV) -
Ringrazio la collega per aver voluto
tradurre subito quello che questa mattina abbiamo cercato di dire
nell'ambito della presentazione di una richiesta che, come abbiamo
spiegato, aveva un altro significato; questo è importante, lei lo
aveva già detto nella seduta precedente spiegando un'interpellanza
che chiedeva di capire come mai c'erano delle disparità di
trattamento nei pedaggi, disparità che non si giustificavano.
Con questa risoluzione prendiamo l'impegno di attivare un
meccanismo che corregga la tariffa per chi va verso Torino; è
l'unica cosa che possiamo oggettivamente fare, con una procedura
che, prevedendo il biglietto, dia la possibilità di registrare e di
pagare solo la tratta effettivamente percorsa: questo era
l'obiettivo delle varie iniziative che lei ha presentato. Noi
riteniamo che questa sia una prima operazione di buon senso, poi si
vedrà se si possono migliorare anche altre cose, però questo
darebbe già una risposta importante su quanto da lei richiamato a
tutti coloro che entrano ad Aymavilles e che magari vanno a Verrès
piuttosto che a Pont-Saint-Martin, o anche a Châtillon, per tutte
le valli laterali, affinché non debbano pagare come se partissero
tutti da Courmayeur. Credo che questo sia un atto di giustizia, che
va nella direzione corretta di far pagare il tragitto
effettivamente percorso, anche se - come lei ricordava questa
mattina - è comunque sempre caro, ma è un primo passo nella
direzione che riteniamo giusta, lo condividiamo, e quindi votiamo
la risoluzione.
Presidente -
Ha chiesto la parola la Consigliera Morelli;
ne ha facoltà.
Morelli (ALPE) -
Apprezziamo questa apertura, Presidente
Rollandin. Come si diceva poc'anzi, quando c'è del buon senso credo
che si possano anche raggiungere risultati concreti. Questo è
sicuramente un piccolo risultato, ma crediamo che possa essere un
inizio per ragionare comunque su tale argomento e procedere in
seguito per altre migliorie.
Il nostro gruppo è soddisfatto, anche se non era l'obiettivo che
ci eravamo prefissati, ma è comunque un primo passo in avanti.
Presidente -
Non ci sono altre richieste di intervento,
possiamo quindi mettere in votazione. La votazione è aperta. La
votazione è chiusa.
Presenti: 32
Votanti           
: 32
Favorevoli: 32
Il Consiglio approva all'unanimità.
Con questo punto all'ordine del giorno terminano i lavori.
---
L'adunanza termina alle ore 16:39.
