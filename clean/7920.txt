Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2340 del 12 novembre 1986 - Resoconto
OGGETTO N. 2340/VIII - UTILIZZAZIONE E GESTIONE DELLA PISCINA
DI AOSTA. - (Interrogazione e interpellanza)
PRESIDENTE:
Gli oggetti di cui al punto 13 e 2
2
4
sono svolti congiuntamente.
Do lettura dell'interrogazione presentata dai Consiglieri
Mafrica e Cout:
INTERROGAZIONE
RICORDATO che gli enti di promozione sportiva esercitano
funzioni importanti, riconosciute da apposita legge regionale, nel
settore dello sport giovanile ed amatoriale;
RICORDATO ALTRESÌ che negli anni passati la Lega nuoto
dell'U.I.S.P. aveva utilizzato il proprio spazio-acqua presso la
piscina di Aosta per favorire l'attività natatoria di soggetti
handicappati;
AVUTA NOTIZIA che per la stagione 1986/ 1987, dopo un
incomprensibile palleggio di responsabilità tra Assessorato
regionale e direzione della piscina, di fatto la Lega nuoto
dell'U.I.S.P. si è vista negare il più volte sollecitato
spazio-acqua presso la piscina di Aosta,
i sottoscritti Consiglieri regionali
INTERROGANO
l'Assessore competente per conoscere:
1)
se la Giunta regionale è intervenuta per garantire
un equilibrio tra le diverse esigenze di utilizzazione di
spazi-acqua delle piscine regionali;
2)
quale soluzione la Giunta propone per assicurare
alla Lega nuoto dell'U.I.S.P. la possibilità di continuare una
attività non agonistica ben accolta da giovani e famiglie.
PRESIDENTE:
Do lettura dell'interpellanza presentata dal
Consigliere Viberti:
INTERPELLANZA
APPRESO che una società sportiva non avrebbe avuto la
possibilità di "spazio acqua" presso la piscina di Aosta;
APPRESO ALTRESÌ da voci non controllate che una società non
iscritta alla Federazione Nuoto usufruirebbe dello spazio in uso
alla Direzione della piscina durante le ore di apertura al
pubblico;
CONSIDERATO che non sembrano esistere norme precise per la
distribuzione dello "spazio acqua" e per i controlli sulla gestione
si
INTERPELLA
l'Assessore al Turismo, Urbanistica e Beni Culturali per
conoscere i suoi intendimenti circa la necessità di normare
definitivamente ed equamente gli "spazi acqua" ed i controlli sulla
gestione della piscina.
PRESIDENTE:
Ha chiesto la parola il Consigliere Viberti;
ne ha facoltà.
VIBERTI (N.S.):
Con la mia interpellanza, e credo che lo
stesso intendano fare i colleghi Consiglieri del Gruppo Comunista
con la loro interrogazione, intendo avere delle spiegazioni su
alcuni comportamenti poco chiari nella gestione della piscina di
Aosta.
Esistono due società sportive, l'Aosta Nuoto ed il Nuoto Club,
che da anni usufruiscono di "spazi-acqua" ed abbiamo saputo che
anche l'U.I.S.P. ha utilizzato di recente degli "spazi-acqua", sia
direttamente che attraverso sue società consociate. Quest'anno,
come sempre purtroppo, si sono verificate delle incomprensioni tra
la gestione della piscina e coloro che ne usufruiscono nei momenti
di non apertura al pubblico. Ma quest'anno, oltre alle
incomprensioni che come sempre si verificano all'inizio di
stagione, c'è stato anche l'inserimento di una nuova società non
affiliata alla Federazione Nazionale dello sport del nuoto. Per
quello che ci è dato di sapere, dopo un'iniziale divisione dello
"spazio-acqua" anche con questa società, le rimostranze delle altre
due società che abitualmente utilizzavano lo "spazio-acqua" e la
dimostrazione del fatto che tale società non era regolarmente
iscritta alla Federazione Nuoto, hanno portato ad una sua
esclusione dallo "spazio-acqua" durante le ore di non apertura al
pubblico della piscina. Risulterebbe però che i titolari o coloro
che hanno a che fare con questa società, possano utilizzare,
durante le ore di apertura al pubblico, lo spazio che per
convenzione è lasciato in uso alla direzione della piscina.
Ora noi riteniamo strano che sia stato negato lo "spazio acqua"
ad una delle associazioni che in altri anni l'hanno avuto a
disposizione, ma ci lascia molto perplessi l'uso improprio degli
"spazi acqua" da parte di non meglio specificate associazioni non
aderenti alle Federazioni sportive.
Pertanto noi gradiremmo conoscere gli intendimenti
dell'Assessorato circa la necessità, che ci pare ormai
indilazionabile ed indiscutibile, di una normativa che
definitivamente ed equamente stabilisca quali sono i criteri
attraverso i quali si ha la disponibilità degli "spazi-acqua" e
soprattutto quali sono i controlli che l'Amministrazione regionale
effettua. Noi, infatti, abbiamo l'impressione che, poiché non si
tratta di un problema politico di grande rilevanza e poiché la
gestione della piscina viene ritenuta piuttosto semplice, come del
resto sembrerebbe anche a chi sta parlando, non ci si sia molto
preoccupati del controllo di ciò che avveniva in piscina.
Devo dire però che le lamentele sono molteplici e non sono
soltanto relative agli spazi di non apertura, ma anche a quelli di
apertura al pubblico. Prima di aggiungere altre considerazioni
preferirei ascoltare che cosa ci può dire in proposito l'Assessore
Borbey, sperando che ci dica di aver già preso dei provvedimenti,
onde evitare di tornare in seguito su questo stesso argomento che,
ripeto, ha ben poco di politico perché occorre solo dare in
gestione a delle persone competenti e serie un bene pubblico che
permette di fare dello sport e che non dovrebbe neanche essere
oggetto di discussione all'interno di questo Consiglio regionale,
salvo forse quando si discutono i relativi finanziamenti per il
ripianamento dei deficit gestionali.
PRESIDENTE:
Prima di dare la parola all'Assessore Borbey,
lo vorrei pregare di tener conto nella sua risposta, sia
dell'interpellanza del Consigliere Viberti che dell'interrogazione
presentata dai Consiglieri Mafrica e Cout iscritta all'oggetto n.
13.
Ha chiesto la parola l'Assessore al Turismo, Urbanistica e Beni
Culturali Borbey; ne ha facoltà.
BORBEY (D.C.):
Cercherò di rispondere sia
all'interrogazione iscritta all'oggetto n. 13 che
all'interpellanza.
Premetto al Consigliere Viberti che non è vero che la Regione
non segue con attenzione la gestione della piscina, impegno che,
pur sembrando di facile attuazione, si rivela in realtà difficile.
In qualità di Amministratore posso dire che ben volentieri i
funzionari preposti si occupano del controllo della sua gestione,
però abbiamo solo uno stabilimento natatorio a fronte delle
numerosissime richieste che ci pervengono. Ad eccezione delle
scuole, nessuno è soddisfatto di come è gestita la piscina o del
periodo della sua apertura giornaliera. Tutte le associazioni
sportive, sia gli enti di promozione che il pubblico, sono
insoddisfatti per l'esiguità del tempo che rimane a loro
disposizione. Lo stabilimento natatorio, purtroppo, è unico e le
richieste sono numerosissime e noi non possiamo che cercare di
gestire al meglio le due vasche a nostra disposizione.
Consigliere Viberti, le garantisco che siamo a conoscenza del
fatto che tutti hanno delle rimostranze da fare, ma non possiamo
mettere a disposizione una vasca in più se questa vasca non c'è,
così come non possiamo mettere a disposizione una corsia in più se
questa corsia non esiste. Ci troviamo quindi nelle condizioni di
dover mediare tra le varie esigenze. Garantiamo la nostra
sorveglianza e la nostra continua attenzione, tant'è che il
sottoscritto, negli ultimi tre anni, ha fatto tantissime riunioni
con le più varie associazioni sportive.
Nel merito del primo e del secondo punto delle premesse
dell'interrogazione dei Consiglieri Mafrica e Cout, là dove si
dice:
"ricordato che gli enti di promozione sportiva esercitano
funzioni importanti, riconosciute da apposita legge regionale, nel
settore dello sport giovanile ed amatoriale; ricordato altresì che
negli anni passati la Lega nuoto dell'U.I.S.P. aveva utilizzato il
proprio spazio-acqua presso la piscina di Aosta per favorire
l'attività natatoria di soggetti handicappati"
c'è
un'imprecisione, almeno per quanto ho potuto constatare, sia a
livello di gestione che a livello di intervento a livello
regionale.
L'U.I.S.P., infatti, non ha mai organizzato nessun corso
riservato agli handicappati. Essa ha organizzato e continua ad
organizzare corsi per il nuoto giovanile ed amatoriale, specie per
i bambini più piccoli. Per l'organizzazione dei corsi per questi
ultimi forse quest'anno ci sono state delle incomprensioni, ma da
quando è stata presentata la richiesta per l'organizzazione del
relativo corso, si è fatto un accordo con la gestione della
piscina, al quale abbiamo dato anche il nostro "placet". Abbiamo
agli atti, infatti, una lettera di risposta che ci informa che ai
bimbi è stato concesso lo spazio d'acqua necessario ed il
responsabile dell'U.I.S.P. si dichiara anche soddisfatto della
cosa.
Ricordo ancora agli interroganti che l'anno scorso, in seguito
alle giuste richieste, abbiamo anche dovuto aumentare la
temperatura della vasca piccola che è stata elevata a 33° C. con un
supplemento di spesa per la gestione che, per contratto, è tenuta a
mantenere la temperatura della stessa vasca fino ai 27°-28° C.
Quella richiesta è stata da noi accolta, pur sapendo che pochissime
sono le piscine nazionali che portano la temperatura dell'acqua
sino a quella gradazione.
I corsi per gli handicappati invece vengono normalmente
organizzati dall'Assessorato comunale per i Servizi Sociali due o
tre volte alla settimana, durante l'orario in cui la piscina è
assegnata al Comune di Aosta. I paraplegici, che sono stati
interrogati da me personalmente, hanno dichiarato di essersi sempre
organizzati autonomamente, senza alcun problema. Anche la
cooperativa "Antica Zecca", grazie alla collaborazione di alcuni
suoi assistenti, ha organizzato alcuni corsi per handicappati,
nonché la comunità "Bambini abbandonati" che, specie nel periodo
estivo, ha organizzato dei corsi anche per le persone che
incontrano certe difficoltà.
Per quanto riguarda l'U.I.S.P., con la quale era sorta quella
piccola incomprensione per l'organizzazione dei corsi di nuoto per
i più piccoli, posso dire che nell'arco della settimana anch'essa
ha a disposizione il proprio "spazio-acqua" nella piscina in
particolare il giovedì (14,00-16,00) ed il sabato (13,30-16,00).
Ritengo quindi che non ci debbano più essere ulteriori problemi,
però siamo a disposizione e pronti ad accogliere nei limiti del
possibile altre osservazioni su eventuali disfunzioni che possono
essersi verificate in quest'ultimo periodo di gestione. È nostra
intenzione quindi trovare, nel limite del possibile, quel
l'equilibrio che consenta di offrire "spazi-acqua" a tutti coloro
che ne fanno richiesta.
Passando poi al contenuto dell'interpellanza, posso dichiarare
che è vero che quest'anno è nata la nuova società "Acqua team", che
si è aggiunta alle due che c'erano già prima. Questa società, che
all'inizio aveva ottenuto l'iscrizione nella federazione, è stata
poi cancellata dalla federazione perché per legge doveva prima
dimostrare di avere in assegnazione un proprio "spazio-acqua".
A tutt'oggi posso dire, con un certo rincrescimento da parte
della Regione, che non si è trovato ancora un accordo tra queste
tre società, perché le due società precedenti non vogliono che sia
ridotto il loro "spazio-acqua", come negli anni precedenti, per
assegnarlo alla società "Acqua team".
Rimanendo ferme queste posizioni, noi rimaniamo altrettanto
fermi nella decisione di non togliere ulteriore "spazio-acqua" al
pubblico che entra in piscina ad un'ora già tarda (18,0018,30).
Abbiamo incontrato le suddette società per ben 4 volte e alla fine
abbiamo scritto al responsabile della federazione nuoto regionale
perché convocasse le tre società e provvedesse a dividere tra loro
lo "spazio-acqua" a disposizione, ma non abbiamo mai ricevuto
alcuna risposta. A tutt'oggi, però, le due società precedenti
mantengono lo stesso "spazio-acqua" dell'anno scorso, mentre la
nuova società "Acqua team" dispone di un proprio "spazio-acqua" che
è stato messo a disposizione dall'ente di gestione della piscina in
una corsia che, per convenzione, è riservata all'ente di gestione
della piscina per i propri corsi di nuoto.
Speriamo, e ci impegnamo ufficialmente, anche in seguito alla
richiesta avanzata dal Consigliere Viberti, e dopo aver effettuato
attente analisi sulle presenze degli sportivi delle varie società,
di definire la questione con una normativa ben precisa. Posso
soltanto garantire che si tratta di una soluzione non facile da
ricercare, perché il numero dei partecipanti è eccessivo rispetto
alla disponibilità di "spazio-acqua" esistente.
Credo che anche il Consigliere Viberti possa rendersi conto di
ciò, anche se garantiamo una nostra sicura attenzione per la
ricerca ed individuazione di una soluzione con norme precise per
riuscire ad accontentare tutti, sempre nel limite del
possibile.
PRESIDENTE:
Ha chiesto la parola il Consigliere Viberti;
ne ha facoltà.
VIBERTI (N.S.):
L'Assessore mi ha detto ciò che io non
conoscevo con precisione e cioè che lo spazio, che per convenzione
destinato alla direzione della piscina per l'uso che meglio crede,
è utilizzato dalla nuova società "Acqua team".
L'Assessore ha anche detto che i controlli non mancano e che si
vuole avere il massimo rigore e la massima serietà, ma sarebbe
interessante sapere se, così come le altre società pagano il
proprio "spazio-acqua"; (non bisogna dimenticare, infatti, che lo
"spazio-acqua" non è regalato alle società, le quali cercano,
comprensibilmente, di difenderlo perché entrambe l'hanno sempre
pagato grazie anche ad una certa promozione tra i giovani), anche
quest'ultima società paga il proprio "spazio-acqua".
Non so se l'Assessore è a conoscenza che esistono delle evidenti
comunanze di interessi tra alcuni di coloro che gestiscono la
piscina e gli intestatari della società da lui citata, per cui io
mi chiedo se questo "spazio-acqua" è stato concesso in una forma
gratuita di quasi accomodamento per evitare che si trascini una
situazione di incomprensione. Insomma se la direzione della piscina
utilizzasse lei stessa, così come prevede la convenzione, quello
"spazio-acqua" non ci sarebbe niente da dire, se invece, è stato
l'Assessorato a dire di utilizzare questo espediente per "tenere
calme le acque della piscina", è un'altra questione. Ma se, come si
può ipotizzare, ci sono degli interessi di carattere personale
nella gestione di una cosa pubblica, Assessore Borbey, ecco che le
cose, in questo modo, non vanno bene e pur comprendendo le
difficoltà del fatto di avere una sola piscina che deve far fronte
alle numerose richieste, è necessario che il controllo venga
effettuato in un modo non solo più preciso, ma rispondente anche a
delle norme insindacabili, uguali per tutti e che non diano adito
alla nascita di voci che si concretizzano in lettere anonime
riportate su organi di informazione locale. E ciò, anche se le
lettere anonime, come è accaduto di recente in un articolo di un
noto giornalista della nostra Regione, vengono messe nella debita
cattiva luce.
In ogni caso queste informazioni, lettere anonime e
sollecitazioni, continueranno ad arrivare, specie se si continua a
lasciare il tutto nell'imprecisione.
Assessore Borbey, è meglio mettere delle norme che scontentino
qualcuno, ma che non permettano, da un lato il sorgere di voci poco
piacevoli per l'Amministrazione e dall'altro la possibilità di
utilizzare in modo scorretto degli impianti pubblici da parte di
coloro che li gestiscono.
Non credo di avere altro da aggiungere, mi auguro solo che
l'Assessore Borbey prosegua il suo lavoro sull'uso degli
"spazi-acqua" e che presto arrivi in Consiglio regionale o in
Giunta con una proposta di soluzione o con una qualche forma o atto
ufficiale dell'Amministrazione per stabilire in modo definitivo una
normativa sulla materia, in modo che le cose siano chiare per tutti
e non possano più sorgere equivoci. È evidente che le condizioni di
utilizzo della piscina sono quelle che sono e magari, a questo
punto, bisognerebbe mettersi a disquisire sulla dubbia intelligenza
dimostrata dalla decisione di andare a costruire una piscina a
Pré-Saint-Didier. Non è certamente questa la sede, però credo che
comunque il discorso andrebbe allargato. Con questo voglio dire che
non è vero che non si comprendano le difficoltà di chi sovrintende
alla distribuzione degli "spazi-acqua" della piscina, ma d'altra
parte la responsabilità di questo fatto compete all'Amministrazione
regionale e l'Assessore preposto è Borbey. Visto però che adesso le
percentuali congressuali sono ormai chiare per tutti, credo che sia
possibile prendere delle decisioni anche impopolari.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (P.C.I.):
Nel merito delle difficoltà che si
incontrano nel dare "spazi-acqua" a tutti i richiedenti, dal
complesso delle attività ricordate anche dall'Assessore Borbey
emerge il problema della insufficienza della piscina rispetto alle
esigenze ed alle richieste. Vediamo allora se esiste la possibilità
di trovare qualche altra soluzione, se ad esempio può essere
trovato nella città di Aosta un altro sistema per risolvere queste
esigenze oppure se può essere realizzata una piscina supplementare,
anche se non di lusso, oppure se può procedere ad una
ristrutturazione complessiva degli impianti già esistenti.
L'interrogazione aveva lo scopo di verificare alcune
disfunzioni, ma fino al momento in cui noi l'avevamo presentata la
società interessata non manifestava sicuramente alcuna forma di
soddisfazione. Non so se dopo sia stata trovata qualche soluzione,
ma da quello che ha detto l'Assessore ho creduto di capire che è
stata trovata una soluzione per il nuoto dei più piccoli, una per i
ragazzi, mentre non è ancora stata trovata una soluzione per gli
adulti. Per questi ultimi si chiede una soluzione nelle ore serali,
ma faccio presente che mi risulta esserci una corsia non occupata a
disposizione della società di gestione dalle 20,00 alle 21,00. Veda
un pò, Assessore, se è possibile intervenire in questo senso.
Per quanto concerne l'attività degli handicappati, da una
lettera che l'Unione Italiana Sport Popolare rivolge all'Assessore
io leggo che prima venivano fatte delle attività di questo tipo ed
in essa vi si dice:
"L'U.I.S.P. rivolge particolare attenzione
ai soggetti in difficoltà. La nostra attività, ormai pluriennale
anche nel settore dell'handicap, riprenderà con vigore ed impegno
se verrà concesso l'adeguato spazio-acqua".
Probabilmente qui
si tratta non di corsi particolari per handicappati ma di corsi per
persone con solo qualche particolare difficoltà che venivano
inserite, anche se in una certa ottica, insieme a tutte le
altre.
L'interrogazione, in ogni caso, ave va lo scopo di porre il
problema delle difficoltà che esistevano e di sollecitare i
responsabili a trovare le soluzioni più idonee. Se queste sono
state trovate noi ce ne rallegriamo, però abbiamo ancora qualche
dubbio che esse siano state trovate nei confronti di tutte le
richieste che sono state avanzate.
