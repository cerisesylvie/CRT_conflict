Classificazione
ISTRUZIONE PUBBLICA
Personale docente e non docente


Resoconto integrale del dibattito dell'aula
Oggetto del Consiglio n. 2270 del 14 novembre 2001 - Resoconto
OGGETTO N. 2270/XI Notizie relative ad eventuali accuse
formulate nei confronti di un insegnante in servizio presso le
scuole della Regione. (Interrogazione)
Interrogazione Avendo appreso dagli organi di informazione
che la Procura di Bari ha formulato accuse di "distribuzione,
divulgazione e pubblicità di materiale pedo-pornografico" ad un
insegnante in servizio presso le scuole della regione;
Considerando che, se le accuse risultassero fondate, la presenza
di tale docente all’interno della scuola e nelle
classi, a diretto contatto con gli alunni, sarebbe da considerare
per lo meno inopportuna;
la sottoscritta Consigliera regionale
Interroga
l’Assessore competente per sapere:
1) quando e come tale episodio è stato portato a conoscenza
dell’Amministrazione regionale;
2) se sono state intraprese azioni disciplinari nei confronti di
tale docente, e quali.
F.to: Squarzino Secondina
Président
Je ne donnerai pas la parole à
l’Assesseur Pastoret sans avoir rappelé
qu’il s’agit d’un
argument qui pourrait concerner des personnes s’il
est abordé d’une façon particulière, donc
j’invite les intervenants à se tenir aux règles et à
la plus haute attention en la matière.
La parole à l’Assesseur à
l’éducation et à la culture, Pastoret.
Pastoret (UV)
La Consigliera Squarzino pone due domande
con questa interrogazione. La prima riguarda il momento e le
modalità con le quali tale episodio è stato portato a conoscenza
dell’Amministrazione regionale: la "vicenda" che ci
ha portato a conoscenza di tale caso molte volte è stata informale
e non formale e cercherò di spiegarne i modi. Della vicenda è
giunta notizia in via riservata alla Sovrintendente agli studi
verso la fine dell’agosto 2001. La Sovrintendenza
agli studi è stata informata dal competente dirigente scolastico
dell’avvenuta perquisizione dei locali della scuola
media di Gressoney, perquisizione il cui esito ha portato al
sequestro di uno dei computer di proprietà dell'istituzione
scolastica stessa.
I provvedimenti adottati nel corso dell'attività investigativa,
disposta dalla Procura della Repubblica di Bari, venivano coperti
da assoluto riserbo e, trattandosi di atti rivolti nei confronti di
persona da identificare, venivano notificati alla dirigente
scolastica in qualità di persona responsabile dei luoghi
dell’edificio scolastico. Si aveva successivamente
notizia informale di spontanee dichiarazioni che sarebbero poi
state rese sia dal dirigente stesso, sia dal docente. Sulla base di
queste dichiarazioni - a dire degli organi di stampa perché non
avevamo notizie ufficiali e formali sotto questo punto di vista -
il docente sarebbe stato coinvolto nel procedimento penale per
alcuni in veste di indagato, per altri già in qualità di
condannato.
È bene chiarire che per esigenze istruttorie gli uffici
giudiziari non hanno mai, come dicevo prima, formalmente e in modo
specifico resa nota la posizione dell’insegnante, in
particolare con riguardo agli articoli del Codice penale inerenti
la posizione in cui si veniva a trovare. Le pochissime informazioni
a disposizione degli uffici scolastici sono pervenute soltanto a
seguito di apposita istanza, che è stata tempestivamente inoltrata
alla fine del mese di agosto, al fine di poter definire la
posizione dell’insegnante prima
dell’inizio delle lezioni. L’istanza
otteneva invece riscontro solo dopo l’avvio
dell’anno scolastico, segnatamente nel mese di
ottobre, ma in essa la Procura della Repubblica di Bari si limitava
ad indicare in modo generico che l’azione penale non
era stata esercitata e non veniva fornito alcun ulteriore elemento
in quanto, a detta della Procura di Bari, la fase delle indagini
preliminari era ancora in corso.
Dagli atti ufficiali in possesso dell'amministrazione scolastica
la situazione è ancora ad oggi questa, contrariamente a quanto è
stato riportato da parte di alcuni organi di stampa in ordine a
patteggiamenti, confessioni e conclusioni di procedimenti penali.
Su questa questione abbiamo richiesto di avere informazioni più
compiute e nulla ci è stato dato per quanto riguarda
l’eventuale chiusura del procedimento relativo a
patteggiamenti o quant’altro. Questo è in estrema
sintesi l’insieme dei passaggi più salienti su
questa vicenda che è ancora in attesa di un pronunciamento da parte
dell’autorità giudiziaria competente riguardo alla
posizione del docente.
Chiede la collega
"se sono state intraprese azioni
disciplinari nei confronti di tale docente?"
.
L’azione disciplinare sarà certamente esercitata,
essa è al vaglio della Sovrintendenza agli studi stante anche la
complessità dei differenti profili che la vicenda coinvolge
infatti, ai sensi del T.U. del pubblico impiego del 1957, che trova
ancora oggi applicazione anche nei confronti del personale
direttivo, ispettivo e docente della scuola,
l’azione disciplinare non può essere iniziata o
proseguita laddove penda il procedimento penale.
L’incertezza in merito
all’effettivo coinvolgimento del docente nella
vicenda, in mancanza degli indispensabili aggiornamenti da parte
dell’autorità giudiziaria, e insieme la
considerazione indiscutibile che solo dalla stessa possano essere
assunte informazioni attendibili hanno imposto una cautela nella
via del procedimento disciplinare.
Tuttavia, essendoci la necessità di tutelare i congiunti
interessi della comunità e dell’amministrazione
scolastica a fronte di un'ipotetica ripresa di servizio del
docente, stante la gravità dei reati che parrebbero contestati
all’insegnante stesso, e l’oggettivo
conseguente turbamento anche del contesto ambientale in cui questi
si sarebbe trovato ad operare, si è reso opportuno disporre
l’allontanamento del docente dal servizio attraverso
una misura cautelare, l’unica possibile adottabile,
e solo a fronte dei predetti elementi di gravità da ultimo emersi e
valutati, prima non presenti e comunque per il momento non
suffragati neanche dalle notizie seppure non ufficiali che
circolavano attorno alla questione.
Il provvedimento di sospensione cautelare, è stato adottato il 2
novembre scorso, ed è di competenza dell’Assessore e
non del Sovrintendente agli studi. La domanda che la Consigliera
Squarzino poneva riguardava le azioni disciplinari, quelle non sono
state intraprese per le ragioni di tipo giuridico che ho detto
prima, nel frattempo si è intervenuti con questa misura di
sospensione cautelare.
Président
La parole à la Conseillère Squarzino
Secondina.
Squarzino (PVA-cU)
Ringrazio l’Assessore
perché questo dibattito avviene anche pubblicamente,
d’altra parte pubblicamente è stato trattato sui
giornali per cui sarebbe stato strano e incomprensibile un
tentativo di bloccare l'informazione. Sono contenta anche che
l’Assessore abbia potuto dire pubblicamente ed
esplicitamente tutta la serie di ragioni e ricostruire anche
l’iter temporale degli avvenimenti.
Credo che qui si sia giocato tutto abbastanza su due piani: il
piano formale e il piano informale. Ora, se posso capire che sul
piano formale ci siano tutte quelle difficoltà a cui
l’Assessore ha accennato, cioè, finché non viene
concluso un procedimento dal punto di vista penale, non si possono
neanche attivare certe azioni disciplinari, è pur vero che sul
piano informale molto si sarebbe potuto fare. Lo ha dimostrato il
fatto che l’Assessore il 2 novembre è intervenuto,
anche sulla base di informazioni per così dire informali, ed ha
preso un provvedimento che condivido: mi sembra il provvedimento
più logico che potesse essere adottato.
Ciò che mi lascia ancora molto perplessa, Assessore - e qui lo
voglio dire, ma credo sia una domanda che anche altri si siano
posti -, riguarda il fatto che questo provvedimento è stato preso
il 2 novembre. Lei ha detto che, dal punto di vista informale,
avevate avuto delle notizie riguardanti la perquisizione fin dalla
fine di agosto e che era vostra intenzione intervenire proprio
pensando agli alunni, alle classi, alle preoccupazioni che potevano
avere i genitori per la presenza in classe di un docente che aveva
un certo tipo di possibile condanna o di possibile imputazione di
reato. Mi chiedo perché avete aspettato tanto tempo a intervenire,
perché avete atteso che fossero i giornali a parlare del problema,
quasi a costringere, a chiedere alle autorità regionali di prendere
posizione.
Cioè mi domando perché dalla fine di agosto avete aspettato
tutto settembre e tutto ottobre per procedere ad una sospensione
cautelativa che era di sua competenza. Io credo che, se voi foste
ricorsi a questa misura prima, fin dall’inizio della
scuola, forse avreste evitato allo stesso docente tutta una serie
di situazioni difficili. In questa circostanza
c’erano due interessi da tutelare:
l’interesse della classe, dei genitori, della scuola
nel suo insieme, ma anche l’interesse della dignità
di questo docente. Se è vero che il docente non può essere
condannato prima della sentenza definitiva, e la finalità di questa
norma è proprio per tutelare il docente, mi chiedo se anche le
autorità scolastiche competenti non avessero potuto prendersi in
carico anche questo aspetto e non mettere il docente nella
condizione di doversi confrontare con la stampa, con le autorità
scolastiche, con i genitori. Forse sarebbe stato più opportuno
intervenire prima, proprio per consentire subito un avvio sereno
nella scuola senza problemi e anche la tutela della dignità
dell’insegnante.
