Classificazione
INDUSTRIA



Oggetto del Consiglio n. 2568 del 21 marzo 2007 - Resoconto
OGGETTO N. 2568/XII - Entrata in attività della società Xerox
in locali di proprietà regionale. (Interrogazione)
Interrogazione
Premesso che:
- la deliberazione di Giunta n. 529 del 2007 prevede che la
società Xerox S.p.a. subentri dal 1° giugno 2007 nei locali
attualmente occupati dalla società Atos Origin Italia S.p.a., la
quale è affittuaria dalla Regione;
- l'insediamento di Atos Origin Italia S.p.a. ha comportato
lavori di adeguamento dell'immobile finanziati per € 629.500,00
dalla Regione;
i sottoscritti Consiglieri regionali
Interrogano
il Presidente della Regione e l'Assessore delegato per
sapere:
1) a quanto ammontano i canoni effettivamente incassati per
l'immobile sopra indicato locato Atos Origin Italia S.p.a.;
2) come è stato definito dal punto di vista finanziario il
disimpegno di Atos Origin Italia S.p.a.;
3) se il subentro di Xerox S.p.a. comporta l'erogazione di
finanziamenti o oneri da parte della Regione o di società da questa
controllate;
4) quali riflessi occupazionali determina il cambiamento di
conduttore.
F.to: Frassy - Tibaldi - Lattanzi
Presidente
- La parola all'Assessore alle attività
produttive e politiche del lavoro, La Torre.
La Torre (FA)
- In merito a questa interrogazione, per la
prima parte della risposta sono necessari dai dati. Quanto è stato
indicato del Servizio contratti immobiliari dice:
"nel 2006 Atos
Origin S.p.a., a seguito della modifica del contratto di locazione,
stipulato in data 30 dicembre 2004, avvenuta poi questa modifica e
applicata il 2 febbraio 2006, era tenuta al pagamento dei seguenti
canoni... alla scadenza del 30 giugno 2006 il canone era di
221.277,71 euro, l'importo pagato..."
(interruzione del Consigliere Frassy, fuori
microfono)
... semestrale, primo semestre 2006... comunque le do i dati,
Consigliere Frassy... quindi 221.277,71...
"... importo pagato
49.541,39, data del pagamento 8 settembre 2006. La seconda
scadenza, 30 dicembre 2006, era di 277.277,11; sono stati pagati
206.417,40 il 2 gennaio 2007"
. Riassumiamo un poco: i canoni
totali erano 498.554,82 euro, sono stati pagati 255.958,79. Ai
suddetti canoni la "Atos Origin" ha dovuto corrispondere
all'Amministrazione regionale le seguenti rate derivanti dalla
rateizzazione del debito maturato nei confronti della Regione a
seguito del mancato pagamento dei canoni relativi al 2005... pari a
complessivi 338.531,05 euro, in questa somma erano previsti anche
12.885,63 di interessi; alla scadenza del 30 aprile 2006 il canone
che doveva essere pagato era di 112.843, importo pagato zero; alla
scadenza del 30 agosto 2006 112.843, importo pagato 112.843 in data
8 settembre 2006; al 30 dicembre 2006 112.843, importo pagato
112.843 il 29 dicembre 2006. In questo caso i canoni, che si
riferiscono al 2005, dovevano essere 338.531, ne sono stati pagati
225.687,36.
Gli importi complessivamente pagati per gli immobili occupati
dalla "Atos Origin" nel 2006 sono pertanto pari a 481.646,16 euro
sommando il 2005 al 2006, a questo punto però entriamo nella
questione. L'"Atos Origin" ha ottenuto, a fronte di lavori di messa
a norma e di adeguamento per un importo complessivo di 487.000
euro, un contributo pari a 189.000 euro dalla "Finaosta" e la
possibilità di detrarre 284.580 euro dai canoni in scadenza,
pertanto ha potuto compensare la rata scadente al 30 aprile 2006
per 112.443,68 euro e 171.736,32 euro relativi a canoni scadenti il
30 giugno 2006, quindi qui si sovrappongono i canoni arretrati del
2005, i canoni del 2006 - è per quello che le devo dare i dati,
perché è complesso anche per chi legge - tenendo conto di un
abbattimento che gli è stato riconosciuto per i lavori effettuati.
Considerato che l'immobile in data 14 novembre 2006, in esecuzione
della deliberazione di Giunta n. 3045/2006, è stato conferito alla
società "Vallée d'Aoste Structure", il canone scadente a dicembre
per l'importo di 277.277,11 è stato pagato per 206.417,40 euro alla
Regione, mentre per 70.859,71 era da corrispondere alla società
"Vallée d'Aoste Structure" per il periodo successivo, che non è
stato pagato.
Qui viene la domanda forse quella più critica:
"come è stato
definito dal punto di vista finanziario il disimpegno di Atos
Origin?"
, secondo quanto comunicato da "Vallée d'Aoste
Structure", è in corso la trattativa per definire contrattualmente
i termini dell'operazione. Sono stati predisposti da "Vallée
d'Aoste Structure" 3 atti specifici da sottoscrivere
contestualmente: il primo è un atto di risoluzione consensuale del
contratto in essere con "Atos Origin"; il secondo è un classico
contratto di locazione ad "Atos Origin" dell'edificio "ex Sema",
che la medesima società conduce attualmente con lo stesso canone
annuo, ossia circa 323.000 euro all'anno, ma con l'accollo
dell'onere delle manutenzioni straordinarie da parte del
conduttore; il terzo è un contratto che è attualmente in
discussione e sarà stipulato a 3 firme: locatario, conduttore
temporaneo - "Atos Origin" - e conduttore subentrante -"Xerox" - e
disciplinerà la locazione del 50% dell'edificio "ex Zincocelere",
attualmente condotto da "Atos Origin", al canone di 420.000 euro e
includerà probabilmente un'opzione temporale per la parte non
locata inizialmente.
Terza domanda: le trattative fra "Xerox S.p.a." e "Vallée
d'Aoste Structure" sono attualmente in corso, i lavori già
effettuati da "Atos Origin" riguardano esclusivamente l'edificio
"ex Zincocelere" e sono stati compensati con contributi dalla
Regione, prima del conferimento a "Vallée d'Aoste Structure".
Quarta domanda: "Xerox Italia" comunica quanto segue:
"facendo seguito alla nostra precedente lettera in oggetto,
siamo a confermarvi che, a fronte del perfezionamento del contratto
di "out sourcing" del servizio di stampa e imbustamento in fase di
trattazione fra Atos Origin e Xerox, quest'ultima si impegna ad
assumere un numero di risorse minime pari a quelle attualmente
impiegate da Atos per l'espletamento dei servizi sopra menzionati.
Il progetto "Polo tecnologico di riferimento per il nord ovest
Italia" nel corso del triennio 2007-2009 prevede un incremento
della forza lavoro, in base alla nostra esperienza di mercato, di
quella già sviluppata su Milano con la creazione del Polo per il
nord Italia e con il "trend" di "business" attualmente in forte
crescita, un numero stimato è fra le 20 e le 25 unità di
incremento.
Tali obiettivi sono inoltre supportati dall'opportunità di
massimizzare le sinergie e le specifiche competenze, il "core
business" delle 2 aziende Xerox e Atos, sia dal punto di vista
progettuale che commerciale, dall'opportunità di sviluppare
ulteriormente l'attuale infrastruttura tecnologica e la
professionalità delle risorse impiegate, dalla possibilità di
concentrare presso lo stesso ulteriori lavorazioni derivanti dalle
riorganizzazioni dei poli di produzione Xerox in essere sul
territorio nazionale, dalla possibilità di sviluppare attività
complementari alla stampa e imbustamento, quali archiviazione
sostitutiva, duplicazione, "marketing","
hosting" e
"
business process outsourcing". Dai rapporti di
collaborazione in essere con la Regione Valle d'Aosta, le risorse
attualmente occupate dall'Atos Origin per attività di stampa sono
pari a 10 unità"
.
Le do una copia di quanto ho letto, perché i dati sono troppi e
mi rendo conto che è complicatissimo.
Presidente
- La parola al Consigliere Frassy.
Frassy (CdL)
- Una breve replica con il proposito di
rileggere questa "alluvione" di dati, che mi hanno lasciato
l'impressione che vi siano parecchie questioni da definire rispetto
ai rapporti quadrangolari fra Amministrazione regionale,
"Finaosta", "Vallée d'Aoste Structure" e "Atos". La sensazione è
che purtroppo ancora una volta si chiude un rapporto locatizio con
tutta una serie di situazioni che sono ben diverse da quei
propositi che normalmente accompagnano l'insediamento delle nuove
attività. Buoni propositi anche quelli della "Xerox" e ci
compiacciamo se non altro che si parta sempre con i buoni
propositi. Ci dispiacciamo invece quando poi ci si trova a
consuntivo con situazioni e realtà ben diverse. Mi sembra di dire
che anche la vicenda di "Atos" non faccia eccezione ai suoi
illustri predecessori: "Zincocelere" prima e "Conner" prima ancora.
Ci auguriamo che "Xerox" interrompa questa sequenza di incompiute,
nel senso che sono attività e insediamenti industriali che non
hanno dato gli esiti stimati e, se dovessimo andare a fare un conto
delle risorse impegnate dalle casse pubbliche, "Finaosta" ivi
compresa, e degli affitti non pagati, penso che avremmo materia per
valutare la costituzione di un fondo su cui lei sta ragionando a
sostegno dell'occupazione in Valle d'Aosta. Penso che ci costerebbe
meno costituire un fondo a sostegno dell'occupazione e integrazione
dei sussidi statali di disoccupazione, piuttosto che impegnarci in
avventure industriali che non ci portano da nessuna parte. Faremo
due conti, leggeremo anche i dati nel dettaglio della risposta che
lei ci ha sintetizzato in aula, ma la invitiamo fin d'ora a curare
con la massima attenzione non solo quello che dovrebbe essere un
semplice contratto di subentro di "Xerox", che lei dice entra a
costo zero e dovrebbe pagare - e noi ci auguriamo che paghino fin
da subito, anche perché i canoni quando sono semestrali sono
anticipati e solo in Valle d'Aosta sono posticipati, e spesso
vengono sempre posticipati ad un poi che non si concretizza mai -,
ma la invitiamo a pretendere da "Atos" quello che deve dare, nel
senso che tali soluzioni consensuali alla fine danno un grande
beneficio a chi se ne va, mentre è ora di finirla con questo
buonismo che non ha motivo di essere e questo perché "Atos" è il
medesimo soggetto, o almeno in "Sema" si riconosce anche "Atos" dal
punto di vista delle partecipazioni incrociate e gli assetti
societari; di conseguenza, non c'è motivo per cui la Regione non
faccia valere le clausole contrattuali. Alla luce degli
approfondimenti, ci riserviamo di reintervenire sull'argomento.
