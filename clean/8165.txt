Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2606 del 11 febbraio 1987 - Resoconto
OGGETTO N. 2606/VIII - DISEGNO DI LEGGE CONCERNENTE:
"FINANZIAMENTO DELLE SPESE PER L'ASSISTENZA A FAVORE DI SOGGETTI
HANDICAPPATI FISICI, PSICHICI E SENSORIALI".
PRESIDENTE:
Ha chiesto la parola l'Assessore alla Sanità
ed Assistenza Sociale, Voyat; ne ha facoltà.
VOYAT (U.V.):
Finora le spese inerenti i portatori di
handicap fisici, psichici e sensoriali, venivano inserite
direttamente in bilancio, senza il supporto di una apposita legge
di finanziamento, ma la Commissione di Coordinamento ha avanzato
dei rilievi su una simile procedura e pertanto questa legge
supplisce a tale mancanza.
Per dare un'idea del numero e dei tipi di assistiti da questa
legge posso dire che 35 sono i minori assistiti fuori Valle, 24
sono quelli assistiti sempre fuori Valle per mezzo di un
contributo, vi sono giovani ciechi che sono ricoverati...
PRESIDENTE:
Colleghi Consiglieri, per favore, un po' di
silenzio!
VOYAT (U.V.):
Vi sono 5 ciechi ricoverati per motivi di
studio, 2 sono i sordomuti ricoverati sempre per motivi di studio.
Finanziamo poi 3 centri che ospitano handicappati gravi. Finanziamo
il gruppo di lavoro per il quale poco fa abbiamo votato un
finanziamento. Inoltre abbiamo 17 assistenze omofamiliari e 16
eterofamiliari.
PRESIDENTE:
Ha chiesto la parola il Consigliere Sandri;
ne ha facoltà.
SANDRI (N.S.):
In Commissione avevo fatto una piccola
osservazione che era stata fatta propria anche dai consiglieri
Breuvé, Millet e Tamone, nel senso che sarebbe auspicabile una
legge che metta un po' d'ordine in tutti questi provvedimenti di
assistenza, specie in quelli a favore dei portatori di handicap.
Infatti, chi lavora nei Comuni nel campo dell'assistenza sociale e
chi, comunque, deve intervenire nel settore, si trova di fronte ad
una normativa molto complessa ed articolata, e talvolta incontra
serie difficoltà.
Vorrei chiedere all'Assessore di tener conto di questa richiesta
e nel contempo, visto anche che stiamo per affrontare il Piano
socio-sanitario regionale, gli chiederei di armonizzare tutta la
legislazione in materia.
PRESIDENTE:
Ha chiesto la parola l'Assessore alla Sanità
ed Assistenza Sociale Voyat; ne ha facoltà.
VOYAT (U.V.):
Quanto dice il consigliere Sandri è
senz'altro vero ed è già stato motivo di discussione con il
Presidente della Giunta, però si è sempre soprasseduto perché,
oltre alle difficoltà che abbiamo noi, in questo momento, come
Assessorato, siamo in attesa dell'imminente riforma dell'intero
sistema assistenziale e quindi abbiamo tergiversato per evitare di
fare un lavoro che potrebbe essere modificato in breve tempo. È
chiaro, comunque, che bisognerà predisporre un testo unico per
intervenire nel campo dell'assistenza.
PRESIDENTE:
Passiamo all'esame dell'articolato.
Do lettura dell'articolo 1:
Art. 1
1. Per l'esercizio delle funzioni in materia di assistenza a
favore di soggetti portatori di handicap fisici, psichici e
sensoriali, è autorizzata la spesa annua di lire 2.250.000.000
per:
a)
pagamento di rette di ricovero di handicappati
fisici, psichici e sensoriali in istituti assistenziali e in
istituti di rieducazione, di addestramento e formazione
professionale;
b)
gestione di centri e servizi socio-educativi per
portatori di handicap gravi;
c)
concessione di contributi e sussidi a privati negli
oneri sostenuti per interventi assistenziali a favore di
handicappati fisici, psichici e sensoriali.
PRESIDENTE:
Se nessuno chiede la parola, pongo in
votazione l'articolo 1 testé letto:
ESITO DELLA VOTAZIONE
Presenti, votanti e favorevoli: 28.
Il Consiglio approva all'unanimità.
PRESIDENTE:
Do lettura dell'articolo 2:
Art. 2
1. Per l'istituzione di corsi di formazione professionale per
portatori di handicap, previsti dall'articolo 12 della legge
regionale 11 agosto 1981, n. 54, è autorizzata la spesa annua di
lire 150.000.000.
PRESIDENTE:
Se nessuno chiede la parola, pongo in
votazione l'articolo 2 testé letto:
ESITO DELLA VOTAZIONE
Presenti, votanti e favorevoli: 28.
Il Consiglio approva all'unanimità.
PRESIDENTE:
Do lettura dell'articolo 3:
Art. 3
1. L'onere derivante dall'applicazione dell'art. 1 della
presente legge graverà sui capitoli 41650 e 41655 del bilancio di
previsione della Regione per l'anno 1987.
2. L'onere derivante dall'applicazione dell'articolo 2 della
presente legge graverà sul capitolo 49015, di nuova istituzione,
del bilancio di previsione della Regione per l'anno 1987.
3.
Alla copertura della spesa di lire 2.400.000.000 si
provvede, per l'anno 1987, mediante riduzione di pari importo dello
stanziamento iscritto al capitolo 50000 (Fondo globale per il
finanziamento di spese per l'adempimento di funzioni normali -
spese correnti) del bilancio di previsione della Regione per l'anno
1987, a valere sull'apposito accantonamento; per gli anni 1988 e
1989 mediante utilizzo delle risorse disponibili del bilancio
pluriennale 1987-1989, relative al programma 2.2.3.03 - Assistenza
sociale e beneficenza pubblica;
per gli esercizi successivi gli oneri saranno iscritti con legge
di approvazione dei relativi bilanci.
4. Nei bilanci di previsione della Regione per gli anni 1988 e
successivi ovvero in sede di provvedimenti di variazione di
bilancio, la spesa annua complessiva di lire 2.400.000.000 potrà
essere diversamente ripartita tra i tre capitoli di spesa sopra
citati in base alle accertate necessità inerenti all'applicazione
della presente legge.
5. Eventuali modificazioni allo stanziamento annuo dovute per
l'adeguamento automatico del costo della vita, previsto dalle
convenzioni, relativamente agli oneri previsti dall'art. 1 lett. a)
e b) della presente legge, saranno determinate con legge di
approvazione del bilancio di previsione.
PRESIDENTE:
Se nessuno chiede la parola, pongo in
votazione l'articolo 3 testé letto:
ESITO DELLA VOTAZIONE
Presenti, votanti e favorevoli: 28.
Il Consiglio approva all'unanimità.
PRESIDENTE:
Do lettura dell'articolo 4:
Art. 4
1. Al bilancio di previsione della Regione per l'anno 1987,
sono apporta te le seguenti variazioni:
Parte Spesa
Variazione in diminuzione:
Capitolo 50000 "Fondo globale per il finanziamento di spese
per l'adempimento di funzioni normali spese correnti"
L. 2.400.000.000
Variazioni in aumento:
Capitolo 41650 "Spese per interventi assistenziali a favore
di soggetti handicappati psico-fisici, nonché di ciechi e
sordomuti".
L. 1.800.000.000
Capitolo 41655 "Contributi per interventi assistenziali a
favore di soggetti handicappati psico-fisici, nonché di ciechi e
sordomuti".
L. 450.000.000
Settore 2.2.5/Programma 2.2.5.01: formazione professionale
(di nuova istituzione)
Capitolo 49015 "Spese per corsi di formazione professionale
per portatori di handicap". Legge regionale 11/8/1981, n. 54, art.
12.
L. 150.000.000
Totale in aumento L. 2.400.000.000
PRESIDENTE:
Se nessuno chiede la parola, pongo in
votazione l'articolo 4 testé letto:
ESITO DELLA VOTAZIONE
Presenti, votanti e favorevoli: 28.
Il Consiglio approva all'unanimità.
PRESIDENTE:
Do lettura dell'articolo 5:
Art. 5
1.
La presente legge è dichiarata urgente ai sensi del
terzo comma dell'art. 31 dello Statuto Speciale ed entrerà in
vigore il giorno successivo a quello della sua pubblicazione nel
Bollettino Ufficiale della Regione.
2.
È fatto obbligo a chiunque spetti di osservarla e
di farla osservare come legge della Regione Valle d'Aosta.
PRESIDENTE:
Se nessuno chiede la parola, pongo in
votazione l'articolo 5 testé letto:
ESITO DELLA VOTAZIONE
Presenti, votanti e favorevoli: 28.
Il Consiglio approva all'unanimità.
PRESIDENTE:
Il Consiglio è chiamato ora a pronunciarsi
per votazione segreta sul complesso della legge:
VOTAZIONE A SCRUTINIO SEGRETO
ESITO DELLA VOTAZIONE
Presenti: 28
Votanti: 28
Favorevoli: 27
Contrari: 1
Il Consiglio approva.
PRESIDENTE:
Le mozioni che seguono erano già iscritte ai
punti n. 4 e 5 dell'ordine del giorno e pertanto la Presidenza,
secondo gli accordi presi questa mattina, ritiene di procedere con
l'esame delle mozioni iscritte ai punti n. 4 e 5, per poi
continuare l'ordine del giorno con l'esame dell'oggetto iscritto al
punto n. 30.
