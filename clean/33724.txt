Classificazione
EDILIZIA
Edilizia residenziale



Oggetto del Consiglio n. 1804 del 18 maggio 2011 - Resoconto
OGGETTO N. 1804/XIII - Interrogazione a risposta immediata:
"Modificazioni della legge regionale 4 settembre 1995, n. 39 per
l'assegnazione degli alloggi di edilizia residenziale
pubblica".
Interrogazione a risposta immediata
Avendo appreso dalla Gazzetta
Matin del 16 maggio 2011
che autorevoli esponenti della maggioranza regionale intendono
cambiare la legge regionale 4 settembre 1995, n. 39 per
l'assegnazione degli alloggi di edilizia residenziale pubblica
poiché: "da due anni a questa parte sono fortemente cambiate le
condizioni e quindi non si può più funzionare con le vecchie regole
nell'assegnazione degli alloggi. Prima vanno dati ai Valdostani,
quindi agli Italiani e poi agli extra comunitari"; oppure "che
siano favoriti nell'ordine i Valdostani, gli Italiani, gli Europei
comunitari e poi gli altri.";
il sottoscritto Consigliere regionale
Interroga
l'Assessore competente per conoscere se sia vero o meno che
la maggioranza intende modificare la legge regionale in questione,
con una precisa distinzione tra Valdostani e Italiani, e fra
Europei comunitari ed extra comunitari.
F.to: Donzel
Président
- La parole au Conseiller Donzel.
Donzel (PD)
- Egregio Presidente, cari colleghi, so bene
che, essendo in Valle d'Aosta ospite sempre gradito il Parlamentare
europeo Borghezio, l'abitudine ad usare linguaggi sempre più
sconvenienti ad una politica seria e non demagogica è diventata una
prassi dominante, ci mancano solo i manifesti di Lassini e qualche
sparata della Santanché e poi abbiamo raggiunto il top anche qui!
Noi pensiamo che siano gravi una serie di affermazioni che abbiamo
apprese dai giornali, perché riteniamo che il concetto di
valdostanità e di italianità siano dei concetti molto importanti da
rispettare, ma reputiamo anche che i criteri con cui vengono
affidate le case ai cittadini siano quelli tradizionali della
residenza: una persona che risiede in un territorio per otto anni è
una persona che io chiamo valdostana, italiana se naturalmente
condivide i nostri valori, i nostri principi, che sono quelli che
l'hanno portata ad abitare nella nostra comunità. In un momento in
cui siamo anche sotto una pressione fortissima di grandi movimenti
migratori legati a cause belliche gravissime che tutti noi vorremmo
scongiurare, ci appelliamo al Governo regionale per capire se
queste dichiarazioni sono dichiarazioni irresponsabili o
semplicemente legate al desiderio di avere visibilità inopportuna
sui giornali o se invece ci sia un sentire, che nel Governo
regionale ci sia qualcuno che vuole magari acquisire il DNA dei
cittadini per definire la valdostanità, distinguendola
dall'italianità, o se magari si vogliono introdurre criteri per cui
un cittadino svizzero residente da otto anni in Valle d'Aosta deve
aspettare che un cittadino rumeno...perché probabilmente qualcuno
non conosce neanche la geografia, un cittadino rumeno che
appartiene alla Comunità europea abbia più diritti di lui pur
essendo a parità di residenza... Queste affermazioni ci sembrano
estremamente gravi e vorremmo capire cosa ne pensa il Governo
regionale.
Presidente
- La parola all'Assessore alle opere
pubbliche, difesa del suolo e edilizia residenziale pubblica, Marco
Viérin.
Viérin M. (SA-UdC-VdA)
- Visto che lei ha citato
Borghezio, voglio ricordare in modo che sia chiaro a tutti che,
rispetto alle Regioni governate dalla Lega, noi siamo i più
restrittivi e i più protettori dei locali. A nome e per conto della
maggioranza regionale, che rappresento, ringrazio il Consigliere
Donzel per questa interrogazione che ci consente di fare chiarezza
su un argomento particolarmente delicato, perché riguarda un
bisogno primario dei nostri cittadini, ossia il diritto alla casa.
Un ringraziamento sincero che avevo già rivolto quattro mesi fa
all'intero Consiglio regionale in occasione dell'approvazione del
piano triennale 2011-2013 per l'edilizia residenziale, approvato
all'unanimità da questa sala quale ultimo atto di una serie di
provvedimenti di politica abitativa, sempre condivisi con tutti i
rappresentanti di maggioranza e minoranza. Il riferimento al piano
triennale è doveroso per rispondere a questa interrogazione, in
quanto è in tale documento di programmazione che sono stati
definiti gli obiettivi di politica della casa individuati dalla
maggioranza per il prossimo triennio, nel pieno rispetto del suo
programma di legislatura. Questo argomento è già stato affrontato
con le modifiche della legge n. 39/1995 approvate nel 2009, quando
abbiamo previsto una più forte tutela per i valdostani, sempre
nell'obbligo del rispetto delle normative statali e comunitarie
vigenti (i famosi otto anni), mentre, come ho più volte espresso
anche in quest'aula, con l'aggiornamento delle leggi n. 40 e n. 28
si stia cercando di fare un testo unico, nulla vieta che potremo
migliorare e modificare altri aspetti che possono essere a tutto
vantaggio della nostra comunità. Ognuno di noi, quindi, dovrebbe
sapere che la nostra Regione risulta essere ancora oggi quella con
i requisiti di accesso alla ERP più restrittivi di tutto il centro
nord Italia. Infatti per l'accesso abbiamo previsto otto anni di
residenza in Valle d'Aosta e abbiamo consentito, valorizzando
l'autonomia dei singoli Comuni - questo è un fatto molto importante
- di premiare ancora di più la residenza nei punteggi dei bandi,
utilizzando punti per la residenza storica, mentre nelle regioni
come la Lombardia - citata nell'articolo che il collega enunciava
prima - il limite è di cinque anni. Se parliamo invece di Regioni
non citate quali il Piemonte, dove è fissato il limite a solo tre
anni, o se andiamo in Veneto dove gli anni sono zero, oppure ancora
se andiamo a Bolzano, dove solo oggi si sta proponendo una base di
partenza di cinque anni come misura base per arrivare poi a
definire alcuni altri aspetti, sostenendo nei principi che
l'obiettivo non è creare società parallele tra altoatesini e
immigrati. Ebbene io dico, alla luce di quanto esposto, che ogni
altro commento sulla cultura politica che intende solo alimentare e
cavalcare le paure della gente è fuorviante.
Président
- La parole au Conseiller Donzel.
Donzel (PD)
- Ringrazio l'Assessore per le conclusioni,
che apprezzo. Ero un po' preoccupato dalle premesse, perché
sembrava quasi che venisse detto: "ma noi queste distinzioni le
abbiamo ben fatte valere in Valle d'Aosta". Ripeto: il concetto era
un concetto di residenzialità e non un concetto di appartenenza
etnica di nessun tipo, quindi ecco mi fa piacere che nelle
conclusioni si sia...mi permetto di interpretare il concetto: la
restrittività è data dalla residenza, che è un criterio che si
applica indistintamente senza presupporre il concetto di
valdostanità, italianità, extracomunitario e via di questo passo,
ossia il principio è che il cittadino che lavora e paga le tasse in
un territorio è un cittadino che ha diritto a dei beni fondamentali
come quello della casa. Grazie.
