Classificazione
SPORT E TEMPO LIBERO



Oggetto del Consiglio n. 681 del 9 giugno 2021 - Resoconto
OGGETTO N. 681/XVI - Interpellanza: "Azioni finalizzate alla
promozione e alla valorizzazione del settore pesca in Valle
d'Aosta".
Bertin (Presidente)
- Punto n. 24 all'ordine del giorno.
Per l'illustrazione, il consigliere Brunod, a cui passo la
parola.
Brunod (LEGA VDA) -
Preso atto che in data 3 maggio 2021
nell'articolo pubblicato sulla Gazzetta Matin dal titolo "Consorzio
Pesca acque agitate" vengono riportate le seguenti considerazioni:
"Bufera sul Consorzio Pesca della Valle d'Aosta. Dalle sezioni
territoriali arrivano malumori dei pescatori che puntano il dito
contro la presunta gestione deficitaria del consorzio. Sotto accusa
in particolare le semine nelle riserve, nei corsi d'acqua e anche
nei laghi alpini.
Evidenziato che il Consorzio regionale pesca è un ente pubblico
non economico, dipendente dalla Regione Autonoma Valle d'Aosta che
svolge la sua attività su tutte le acque della Valle d'Aosta;
rilevato che il consorzio è stato istituito con legge regionale
10 maggio 1952 n. 2, provvedimenti in materia di pesca e
istituzione del Consorzio regionale per la tutela, l'incremento e
l'esercizio della pesca in Valle d'Aosta, e successivamente poi
abrogata ad eccezione delle norme dell'articolo 2 dall'articolo 26
della legge regionale 11 agosto 1976 n. 34;
preso atto che all'articolo 3 della legge regionale 11 agosto
1986 n. 34 l'attività che il consorzio svolge è rivolta al
conseguimento dei seguenti fini:
promuovere la conservazione e la propagazione del patrimonio
ittico dando la preminenza alle specie pregiate indigene;
favorire la piscicoltura e curare il ripopolamento ittico;
effettuare e disporre studi e indagini su quanto attinente
l'ittica e la pesca relazionandone alla struttura regionale
competente per eventuali interventi in materia;
promuovere l'effettuazione da parte delle strutture competenti
di periodici prelevamenti d'acqua per gli opportuni controlli sul
tasso d'inquinamento ai fini dell'adozione di adeguati
provvedimenti a salvaguardia del patrimonio ittico e
dell'equilibrio ecologico;
vigilare sulle opere di semina e ripopolamento ittico su acque
date in concessione a terzi in adempimento di obblighi
ittiogenici;
curare l'osservanza delle norme di legge sulla pesca avvalendosi
dell'opera volontaria di pescatori con qualifica di guardie ittiche
sia in materia di vigilanza che di ripopolamento;
emanare regolamenti relativi all'esercizio della pesca sportiva,
valorizzare la pesca quale attrattiva turistica istituendo in zone
idonee opportune riserve consorziali e svolgendo adeguata opera in
collaborazione con gli organi turistici della Regione;
eseguire inoltre tutti gli altri compiti e incarichi che
l'Amministrazione regionale riterrà di affidargli nell'interesse
dell'ittica e della pesca.
Appreso che in data 30 maggio 2021, e qui correggo perché
l'iniziativa è stata presentata in data 28 maggio, quindi in data
30 maggio 2021 si sono tenute le elezioni per il rinnovo dei
comitati sezionali e dei rappresentanti dei pescatori del consorzio
amministrazione del consorzio regionale pesca.
Ritenuto che il settore della pesca sia un'attività dalle grandi
potenzialità dal punto di vista dell'offerta turistica per la
regione Valle d'Aosta, sia a livello nazionale che
internazionale.
Si interpella l'Assessore competente per conoscere se vi sia
l'intenzione d'intervenire per risolvere le diverse problematiche
riscontrate attraverso modalità idonea a rivalorizzare e a
promuovere al meglio tutto il settore pesca Valle d'Aosta.
Presidente -
Per la risposta, l'assessore Sapinet.
Sapinet (UV) -
Probabilmente anche la vicinanza delle
elezioni, del rinnovo, ha un po' esasperato i toni e messo in
evidenza alcune criticità ma, al di là dell'elezione e dei rinnovi,
c'è da parte nostra un massimo impegno e massima attenzione perché
concordo con lei sull'importanza che ha l'attività della pesca per
la nostra regione.
Con questa iniziativa farò un breve riassunto anche di quanto
fatto nell'ultimo periodo e di quanto rimane da fare, quali sono un
po' le intenzioni dell'assessorato da portare avanti in
collaborazione, in stretta collaborazione, in massima
collaborazione con il Consorzio, che a breve nominerà il nuovo
referente.
Da diversi anni il Consorzio regionale pesca gestisce la pesca
nelle acque libere regionali, tramite una decina di riserve; queste
ultime contano importanti presenze annue, sia di soci residenti che
di soci non residenti.
Nell'ultimo biennio, per sviluppare la pesca turistica sono
state intraprese varie iniziative, tra cui: la possibilità di
rilascio dei permessi di pesca giornalieri, mensili, stagionali;
l'eliminazione dell'obbligo del pagamento della tassa regionale per
l'esercizio della pesca, se in possesso del permesso giornaliero e
il versamento al Consorzio regionale pesca di uno specifico canone
ittiogenico da parte dei concessionari di derivazione d'acqua
pubblica per far fronte agli oneri derivanti dalla gestione
ittica.
Al fine di poter svolgere numerose incombenze in capo all'ente,
il Consorzio regionale pesca ha recentemente approvato la
ristrutturazione della propria pianta organica per poter procedere
a una prossima assunzione di una figura tecnica che potrà così
supportare il consorzio nella sua attività.
Esso inoltre ha avviato una convenzione di ricerca con
l'Università delle Marche per approfondimenti sul tema
dell'autoctonia della trota mediterranea in Valle d'Aosta.
Per quanto attiene invece all'Amministrazione regionale, è stata
promossa una convenzione tra Regione, CVA e Consorzio regionale
pesca per l'istituzione di una riserva di pesca no-kill - senza
catture - nel tratto di Dora Baltea tra i Comuni di Fénis, Nus,
Verrayes e Chambave, al fine d'incrementare l'offerta turistica di
pesca.
Il Consorzio si occupa infatti della gestione delle riserve con
immissione di sole specie autoctone, trota marmorata e temolo.
La CVA si è impegnata a effettuare rilasci e prelievi idrici nel
rispetto dei pesci e dell'attività di pesca.
L'Assessorato ai lavori pubblici si è impegnato a non effettuare
disalvei o altri interventi per non arrecare pregiudizio alle
popolazioni ittiche, mentre l'Assessorato all'agricoltura e risorse
naturali assicura gli interventi di mantenimento e miglioramento
del territorio.
Si sta inoltre predisponendo l'affido di uno studio per
l'effettuazione del controllo numerico dei cormorani, responsabili
di una forte predazione della popolazione ittica regionale.
È in corso, inoltre, la definizione dei criteri per la
concessione di tratti di torrente o di laghi per l'istituzione di
riserve di pesca da parte di privati.
Occorre sottolineare che la pesca è anche funzionale a una
gestione integrata e sostenibile delle acque, improntata alla
tutela ambientale dei corsi d'acqua. A tal fine, l'attività ittica
deve fare riferimento obbligatoriamente alle specie autoctone. Le
due specie autoctone della Regione, la trota marmorata e il temolo
italico, sono in via d'estinzione, presenti solo nella Dora Baltea
con sporadici esemplari.
I tentativi di recupero e di reintroduzione della trota
marmorata e del temolo - intrapresi negli ultimi anni dal Consorzio
regionale per la tutela, l'incremento e l'esercizio della pesca in
Valle d'Aosta - non hanno purtroppo avuto sinora esito
favorevole.
Preso atto della necessità di affrontare, in modo complessivo e
a scala di intero bacino idrografico, le problematiche che stanno
portando al declino delle due specie autoctone, la Regione ha
approvato con deliberazione della Giunta regionale 64 del 1°
febbraio 2021 un progetto interregionale, che coinvolge la Città
metropolitana e l'Università di Torino, il Parco Nazionale del Gran
Paradiso e, ovviamente, il Consorzio regionale pesca, finalizzato
alla conservazione e alla gestione della trota marmorata e del
temolo italico nel bacino della Dora Baltea, per il quale è stato
richiesto specifico finanziamento nell'ambito della programmazione
Life.
Il progetto, sostenuto anche dal Ministero dell'Ambiente, ha
passato positivamente la valutazione di secondo livello della
Commissione europea nello scorso mese di maggio e sarà inserito
nelle richieste di finanziamento.
Per parlare un po' di cifre, il budget complessivo del progetto
ammonta a circa 3.730.000 euro con una quota afferente alla Regione
che è di circa 1.700.000 euro, di cui un milione a valere su fondi
europei, 540.000 euro compensati mediante la valorizzazione del
personale interno e 160.000 euro come autofinanziamento, quindi
risorse importanti che potranno fare bene al movimento.
Il progetto, nello specifico, traccia la gestione ittica
regionale dei prossimi anni e prevede, nel dettaglio:
la ricerca di recupero in Piemonte di esemplari autoctoni di
trota marmorata e di temolo italico; la loro riproduzione presso lo
stabilimento ittico regionale di Morgex-La Salle; la
ristrutturazione a tal fine, appunto, dello stesso; l'utilizzo per
le immissioni degli esemplari ottenuti; il recupero dell'idoneità
dell'habitat della marmorata e del temolo in tratti significativi
della Dora Baltea mediante l'eliminazione di briglie ed altri
manufatti presenti in alveo; il miglioramento delle misure di
conservazione delle due specie attraverso l'adozione formale di
strumenti di pianificazione e linee guida di indirizzo per la
gestione ambientale e ittica.
In attesa che la produzione di materiale ittico autoctono sia
sufficiente al fabbisogno del territorio regionale, al fine di
supportare l'attività di pesca turistica si ipotizza di effettuare
immissioni di esemplari di fauna ittica non autoctona, per le
quali, in base alla recente normativa, occorre l'autorizzazione del
Ministero della Transazione ecologica.
Lo studio è in fase di ultimazione e sarà inoltrato dalla
Regione al Ministero non appena ricevuto dal Consorzio regionale
pesca.
Colgo quindi l'occasione anche per augurare un buon lavoro al
rinnovato Consiglio di amministrazione del Consorzio pesca e, non
appena saranno definite le cariche apicali, ci metteremo
assolutamente al lavoro e a disposizione per affrontare la
programmazione dei prossimi anni.
Presidente -
Per la replica, il consigliere Brunod ne ha
facoltà.
Brunod (LEGA VDA) -
Grazie, Assessore, per la risposta,
ma soprattutto mi fa piacere che comunque abbia condiviso alcune
criticità emerse in quest'ultimo periodo, come ha detto anche lei,
al riguardo di questo settore che è molto importante e che ha dalle
grandi potenzialità per la nostra regione e grazie per l'impegno
che ha detto di portare avanti con le diverse iniziative, dando
continuità e incrementando le risorse su questo settore poiché -
soprattutto in questi ultimi periodi, anche post pandemia, dove
tutte le attività outdoor hanno un grosso successo - sicuramente la
pesca potrebbe essere una di quelle attività che possono dare
grandi soddisfazioni alla Valle d'Aosta.
Oltre al discorso dei maggiori investimenti sul settore, tenevo
ad analizzare alcune criticità emerse dopo le elezioni del 30 di
maggio: soprattutto ci sono criticità - segnalate pure dagli organi
di stampa - per quanto riguarda l'aspetto della comunicazione tra
consorzio e sezioni, quindi quello che suggerisco è magari di
essere sensibile al cercare di migliorare questi aspetti.
Altrettanto importante è cercare l'attenzione dei giovani e
delle scuole per avvicinarli maggiormente al settore della pesca e
soprattutto si deve credere nel settore pesca come un'ottima fonte
per il turismo della Valle d'Aosta. Il nostro invito è di
sollecitare il nuovo Consiglio di amministrazione del Consorzio a
lavorare in questa direzione per il bene della Valle d'Aosta.
