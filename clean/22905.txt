Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 686 del 15 dicembre 1982 - Resoconto
OGGETTO N. 686/VII - POSSIBILITA' DI CREARE UN PARCO URBANO E
TERRITORIALE NELLE ZONE AD EST DELLA CITTA' DI AOSTA -
(Interpellanza).
PRESIDENTE:
Do lettura dell'interpellanza in oggetto,
presentata dai Consiglieri Nebbia e Tripodi.
INTERPELLANZA
La costruzione dei rilevati dell'attuale autostrada e
l'esigenza di ricavare inerti da costruzione ha comportato la
creazione di ampi scavi nelle aree pianeggianti. Parte di dette
aree situate a livello inferiore alla falda idrica si sono
trasformate in laghi, più o meno grandi, che hanno trovato le più
disparate utilizzazioni al servizio, ad esempio, del Consorzio
pesca o di campeggi turistici.
In particolare la formazione di due laghi sulla destra
orografica della Dora nel Comune di Saint-Marcel ha comportato la
creazione di una zona umida con modifiche all'ambiente naturale che
hanno generato l'interesse delle Associazioni naturalistiche.
Oggi si prevede il prolungamento dell'autostrada con la
formazione di lunghi tratti in rilevato il cui materiale non potrà
essere, per lo sfasamento dei tempi di realizzazione, ricavato
dalle gallerie nel tratto montano ma estratto da nuove cave nel
ristretto territorio pianeggiante.
Si dimostra quindi necessario un programma di utilizzo delle
cave, che dovrebbe comprendere anche quelle utilizzate per gli
inerti da costruzione, che eviti la distruzione dell'ambiente
naturale, ma al contrario lo migliori.
In questo quadro sembra possibile organizzare il territorio a
levante di Aosta in modo da recuperare all'uso collettivo zone un
tempo invase dalle acque della Dora oppure sterili a fini agricoli.
Si potrebbe prevedere la creazione di un parco urbano che abbia
nelle acque della Dora l'elemento di principale interesse ed in una
serie di laghi nel verde un complemento di grande importanza.
Potrebbe essere questa l'occasione per creare un grande bacino
d'acqua che, collegando ed ampliando i laghi di Saint-Marcel, porti
alla formazione di uno specchio della lunghezza di più di 600 metri
e della larghezza media di 150-200 metri.
Potrebbe essere accentuato in tal modo l'interesse paesaggistico
dei naturalisti e dei pescatori e soddisfare nel contempo la
domanda di svago e di sport di altre fasce di utenti, sportivi e
non, quali gli appassionati di windsurf, o di vela, i praticanti di
canottaggio e di canoa e di tutti quelli che possono beneficiare di
un ampio specchio d'acqua.
Si
INTERPELLA
pertanto il Presidente della Giunta regionale per conoscere
se esistono possibilità di creare, nel contesto sopra esposto, un
parco urbano e territoriale ad est di Aosta e se le iniziative
della Giunta saranno orientate in tal senso.
PRESIDENTE:
Illustra l'interpellanza il Consigliere
Nebbia. Ne ha facoltà.
NEBBIA - (P.S.I.):
Questa interpellanza fa seguito ad
un'analoga che era stata presentata molto tempo fa e che concerneva
a regolamentazione delle cave pro tette per il reperimento degli
inerti.
Oggi queste cave sono abbastanza disperse sul territorio e si
prevede che un loro aumento in numero e in quantità di materiale
cavato sarà conseguente alla realizzazione del tratto pianeggiante
dell'autostrada, se così vogliamo chiamarla, o della tangenziale
sud di Aosta, poiché sarà impensabile che il materiale cavato dalle
gallerie del tratto a monte, per adesso ancora futuribile, possa
essere utilizzato in questo tratto a valle. E' quindi prevedibile
che sarà necessario ricercare dove e come cavare il materiale e
fare una specie di programma per il reperimento di inerti.
D'altra parte, mi pare nella scorsa seduta del Consiglio, è
stata discussa un'interpellanza del Partito Comunista relativa al
parco in regione Saumont, e nell'esame che è stato fatto in quella
Commissione con l'Assessore ai Lavori Pubblici si sono esaminati
altri aspetti dell'area turistico-sportiva per la Città di Aosta,
in zona Tzambarlet; quindi è una necessità che si sta accentuando
quella di dotare la Città di Aosta di un certo numero di aree ad un
tempo sportive e ricreative; se ne è occupato anche il Piano
presentato dall'Assessore Pollicini circa le attrezzature di
carattere sportivo e turistico.
Ora, ci sono alcune aree nella zona ad est di Aosta che
potrebbero essere utilizzate non solamente a fini utilitaristici di
reperimento di materiale, ma si potrebbe approfittare di questi
fatti che si verificheranno per definire l'assetto territoriale di
questa zona quale è stato illustrato nell'interpellanza: cioè, una
zona destinata a parco pubblico che possa avere tutta una serie di
attrattive e di caratteristiche utilizzabili dalla maggior parte
dei cittadini. Teniamo presente che le aree pianeggianti nella
nostra Valle sono poche, e quindi potrebbe essere una zona ove,
oltre alle utilizzazioni che sono elencate, si potrebbero
individuare delle piste ciclabili - perché sappiamo che è
abbastanza pericoloso circolare in bicicletta per chi lo vuole fare
amatorialmente sulle strade -, zona per l'equitazione, il
pattinaggio o altre attività che stanno man mano emergendo.
Quindi la nostra proposta è di verificare se è possibile
realizzare un parco a seguito di uno studio complessivo della
questione e, se questo è possibile, dare il via a questo studio in
modo che quando sarà necessario operare si potrà farlo sapendo già
cosa si deve fare e non intervenendo casualmente come sinora è
stato fatto.
PRESIDENTE:
Risponde il Presidente della Giunta, Mario
Andrione. Ne ha facoltà.
ANDRIONE - (U.V.):
L'interpellanza in questione è quanto
mai opportuna perché mette l'accento su un problema realmente
esistente.
La prima questione è quella degli inerti. A questo proposito
d'intesa con il Magistrato del Po, la Giunta regionale ha ordinato
lo smantellamento di tutti gli impianti fissi e ha richiesto alla
NEPLA, che è l'Associazione che riunisce tutti gli scavatori, di
presentare un proprio piano; la Giunta, mediante i servizi
dell'Assessorato dell'Agricoltura, sta inoltre predisponendo un
piano, che probabilmente dovrà essere completato con un incarico
privato, in modo da stabilire, vorrei dire centimetro per
centimetro, quali sono le possibilità di sfruttamento di litoidi e
di sabbie lungo l'asta della Dora. L'intenzione è quella di
arrivare a degli appalti, a delle offerte che siano vantaggiose sia
per chi recupera il materiale sia per la Regione che pulirà così
gli alvei, specie nei punti di confluenza dei torrenti con la Dora,
e farà la manutenzione dell'assetto del territorio che otterremo
con quello sforzo di sistemazione idrogeologica che stiamo
operando. Quindi su questo punto credo che la risposta che daremo
con delle proposte concrete al Consiglio regionale entro breve
tempo sia completa.
Per quanto riguarda quello che credo sia l'oggetto principale, e
cioè la realizzazione del parco urbano, devo dire che per
iniziativa dell'Assessore all'Agricoltura Marcoz - in questo
momento è in ... puerperio e quindi non capisce niente, va e viene!
- su proposta del nostro giovane padre, a Saint-Marcel è già stata
creata un'oasi, con scarso piacere dei cacciatori locali e non
locali; però questa oasi è il primo punto di quell'idea, che a me
sembra ottima e che viene proposta con questa interpellanza dai
Consiglieri Nebbia e Tripodi: e cioè di organizzare in maniera
completa l'uscita da Aosta, chiamiamola zona est, che ha delle
possibilità effettive come riserva naturale da un lato, giardino
pubblico e parco dall'altro. Su questo punto concordiamo
perfettamente; il primo passo è stato fatto, bisognerà continuare,
e contiamo sull'appoggio di tutti i Consiglieri, perché ci sono
opposizioni; crediamo che questa sia la strada giusta che dobbiamo
seguire tutti insieme.
PRESIDENTE:
Il Consigliere Nebbia intende replicare? Ne
ha facoltà.
NEBBIA - (P.S.I.):
Semplicemente per dire che ci
riteniamo soddisfatti della risposta del Presidente della Giunta e
per aggiungere qualcosa che forse avrei dovuto illustrare nelle
premesse, in merito a quanto detto dal Presidente e cioè all'oasi
di protezione. Noi riteniamo che le cose possano effettivamente
convivere, cioè un'oasi di protezione non è nè può essere in
contraddizione con un'utilizzazione di tipo pubblico, anche se so
che ci sono state e ci potranno essere obiezioni su questo punto,
noi riteniamo che un'utilizzazione a parco può prevedere anche una
parte più riservata, più limitata, con caratteristiche leggermente
diverse.
Quindi, pensiamo che con a proposta che abbiamo fatto si possano
conciliare sia le esigenze della popolazione del Centro Valle, sia
le esigenze degli sportivi nelle diverse discipline, sia ancora le
esigenze dei naturalisti.
PRESIDENTE:
Colleghi Consiglieri, l'oggetto iscritto al
n. 19 dell'ordine del giorno viene abbinato con l'oggetto iscritto
al n. 42; ne rinviamo l'esame al momento in cui dovremmo discutere
l'oggetto al n. 42.
Gli oggetti iscritti ai nn. 20 e 21 sono già stati trattati,
passiamo perciò alla trattazione dell'oggetto iscritto al n. 22
dell'ordine del giorno.
