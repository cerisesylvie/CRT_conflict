Classificazione
ASSETTO DEL TERRITORIO
Difesa ed uso del suolo - Sistemazione idrogeologica
COMMERCIO
TURISMO E INDUSTRIA ALBERGHIERA



Oggetto del Consiglio n. 3849 del 24 luglio 2024 - Resoconto
OGGETTO N. 3849/XVI - Interpellanza: "Definizione di uno
strumento legislativo regionale a sostegno delle attività
impossibilitate ad operare durante gli interventi di prevenzione e
messa in sicurezza del territorio".
Bertin (Presidente) -
Con 26 Consiglieri presenti,
riprendiamo l'ordine del giorno. Punto n. 27. Consigliere Aggravi
per illustrare l'interpellanza, a lei la parola.
Aggravi (RV) -
L'interpellanza prende spunto sicuramente
dai tristi fatti che sono già stati oggetto di trattazione, in aula
e anche in altre sedi, ma, come richiamato nelle premesse, anche da
altre situazioni, situazioni che sono parte di un monitoraggio, e
direi anche, l'ho citato nelle premesse, di sorveglianza (tra cui,
ad esempio, quella richiamata nelle premesse, legata ai movimenti
del ghiacciaio di Planpincieux), ma che in generale possono
interessare anche altre realtà; tra l'altro è stato anche oggetto
in quota parte di un'attività condotta dalla Fondazione Courmayeur
per quello che riguardava anche i rischi relativamente agli
amministratori sugli impatti degli eventi che riguardano il rischio
idrogeologico e altre situazioni di rischio che - sia per la
conformazione geografica del territorio della regione sia per
l'evoluzione climatica, per tutta una serie di situazioni, anche
per eventi eccezionali, come quello che è avvenuto tempo fa -
sappiamo che possono interessare la nostra realtà.
C'è un quadro normativo che oggi viene citato (quello, per
l'appunto, della legge 5/2001) all'interno del quale principalmente
si interessano le situazioni soprattutto emergenziali, calamità e
quant'altro.
A fronte di questo, possiamo e dobbiamo giustamente anche
riconoscere che rispetto al passato tutto il sistema di prevenzione
di sorveglianza, di monitoraggio, e anche delle procedure di
allarme ha fatto passi da gigante, questo è innegabile, così come
tutta una serie d'interventi che si sono fatti nel tempo, volti in
particolare non soltanto a prevenire, ma anche a ridurre quello che
può essere il rischio o comunque a mitigare il rischio nel momento
in cui situazioni emergenziali si creino e si materializzano.
Poi c'è un tema non banale che è relativo al macro tema dei
danni, quindi un conto sono i danni materiali e un conto sono
quelli economici (già abbiamo avuto modo di parlarne) che sono
sicuramente più complessi da definire.
A fronte di questo, ho presentato tre domande che cercano,
ovviamente, non di avere una soluzione e una risposta immediata, ma
di avviare, o comunque di alimentare, un ragionamento che bisognerà
fare, perché ci sono eventi di vario genere (anche di impatto
minore, magari) che hanno delle ricadute, degli effetti
negativi.
Chiedo per l'appunto: se a oggi vi siano strumenti normativi,
fondi regionali, nazionali o comunitari, che possano essere
attivati in caso d'interruzione improvvisa dell'attività economica
aperta al pubblico nell'ambito delle chiusure delle aree
interessate previste da programmi di prevenzione e sicurezza per
potenziali rischi o eventi calamitosi che, ovviamente, non
determinano però l'attivarsi dei meccanismi della legge 5 - diciamo
un po' prima o comunque una completa attivazione dei meccanismi
della legge 5.
Se a oggi sia stata condotta un'attività di monitoraggio, o una
prima valutazione delle ricadute economiche negative (anche
eventualmente di concerto con le associazioni di categoria) che
hanno interessato le attività a vario titolo coinvolte
nell'attivazione dei programmi di chiusura citati nelle premesse;
non ultimo da notizie di stampa abbiamo visto che c'è stato un
incontro presso il Comune di Courmayeur con le controparti che si
occupano per l'appunto del monitoraggio e della sorveglianza e
anche delle decisioni di prevenzione (di chiusura nel caso
dell'intera Valle o di altre realtà) e se sia intenzione del
Governo regionale - di concerto con gli Enti locali, perché
ovviamente la ricaduta e soprattutto il ruolo degli amministratori,
dei Sindaci in primis, è fondamentale - valutare appunto
l'opportunità di definire uno strumento legislativo volto a
sostenere tutte quelle attività che vedono interrotta la
possibilità di operare in determinati periodi dell'anno a causa
dell'attivazione dei programmi di cui alle premesse.
Diciamo che c'è anche una situazione che poi si ripercuote non
immediatamente ma anche successivamente, e qui guardo in
particolare l'Assessore al turismo: sappiamo che alcune di queste
situazioni, se non comunicate in maniera corretta, non comunicate
bene, rischiano poi di avere degli effetti anche quando non si
generano, e quindi sappiamo che i flussi turistici, o comunque i
flussi di interesse delle persone, poi tendono a cercare altre
località con un ulteriore danno sulla realtà che è colpita.
Presidente -
Risponde il Presidente della Regione.
Testolin (UV) -
Inizio dalla fine, nel senso che raccolgo
la sua suggestione in merito alla sua conclusione, sulla
possibilità d'intervenire con informazioni corrette e appropriate:
ne ho capito il significato, ma non riesco a dare una connotazione
complessiva. Proprio su questo tema si è tenuto la scorsa settimana
un incontro con Fondazione Montagna Sicura, l'Assessorato
competente, la Protezione civile a livello nazionale e gli omologhi
francesi per definire dei percorsi di comunicazione che possano
tener conto di questi concetti e dare le giuste informazioni, ed è
un approccio che, secondo me, dovrà sempre di più essere fatto
nostro, soprattutto in zone molto critiche come quelle di montagna,
dove dobbiamo dare delle informazioni - chiamiamole "Salvavita",
anche se questo non è un modo corretto - di approccio alle
situazioni di criticità, e, nello stesso tempo, sottolineare che
certi contesti sono comunque accessibili e che questi aspetti vanno
trattati con cura.
Questo è, secondo me, un aspetto che bene si inserisce nello
stimolo che voglio raccogliere da questo tipo di interpellanza che,
al netto di aspetti tecnici che leggerò, apre un discorso molto più
ampio e molto più complesso e che, se vogliamo, è
interdisciplinare: va dal turismo agli aspetti legati alla
sicurezza, alla responsabilità, al lavoro e a tutto quello che ne
consegue, anche, in qualche senso, al rischio d'impresa.
Alla fine della puntuale lettura delle risposte ai tre quesiti,
magari facciamo un piccolo ragionamento che può dare il "La" a una
discussione po' più ampia.
L'interpellanza tocca un argomento complesso che non può essere
esaurito nel breve lasso di tempo di una risposta, in quanto
richiede un approfondito lavoro di ricerca nella legislazione di
settori che dovrebbero coinvolgere le diverse strutture competenti
che possano avere contezza di strumenti normativi e fondi
regionali, statali e comunitari in maniera trasversale su molte
attività.
Da una veloce analisi, ad esempio, in Italia esiste un fondo di
solidarietà nazionale - che credo sia quello a cui si è
interfacciato anche l'Assessore competente - che è uno strumento
finanziario per risarcire i danni subiti dalle imprese agricole a
causa di eventi atmosferici eccezionali, come appunto alluvioni,
siccità, tempeste, gelate e altre calamità.
Vi è poi il fondo di garanzia per le piccole e medie imprese:
anche questo è già stato oggetto di confronto tra l'Assessore
competente in ambito di commercio ed il Ministero per valutare
l'attivazione, laddove è necessaria e possibile, per dare le
garanzie utili all'accesso al credito in maniera agevolata rispetto
all'ordinario.
La Cassa integrazione guadagni - che è stato oggetto peraltro di
approfondimenti, nel contesto che abbiamo vissuto recentemente - è
un primo pronto intervento per la salvaguardia occupazionale e la
garanzia ai nostri datori di lavoro di poter continuare in qualche
modo la propria attività con i propri collaboratori.
Pure un fondo di solidarietà dell'Unione Europea è stato preso
in considerazione, anche qui grazie a un approfondimento da parte
dei nostri uffici e alla valutazione congiunta con le strutture di
protezione civile che nella loro operatività annoverano un ufficio
dedicato che noi abbiamo contattato e con il quale stiamo cercando
d'interloquire per fare le valutazioni per attivare, laddove ce ne
siano i presupposti; quest'ultimi sembrano esserci perché
l'attivazione del percorso per poter attingere a delle risorse da
questo fondo è pari a un danno equivalente all'1,7% mi sembra del
PIL della Regione, per noi equivale circa a 71-72 milioni di euro,
superati i quali c'è la possibilità di un'attivazione anche di
questo fondo europeo.
Poi, si può intervenire anche tramite i fondi strutturali e
investimenti europei, quindi il FESR e l'FSE, dai quali si possono
trarre delle risorse da finalizzare a questo tipo di sostegno.
Questa è una prima ricognizione che va a focalizzare
l'attenzione sui danni diretti, per risarcire il danno
constatabile, quantificabile e misurabile, mentre cosa diversa, ma
ugualmente interessante, laddove è possibile avvicinarla, sono i
danni indiretti: è un po' il discorso che si è fatto anche
all'interno di quest'Aula, coinvolgendo già a suo tempo in altre
circostanze, come quella del Covid, delle valutazioni che però
erano più eque perché toccavano tutti.
Ho percepito nella sua interpellanza un'attenzione particolare
alla questione di Courmayeur anche per probabili vicinanze
geografiche, ma anche per l'atipicità del contesto che poi
caratterizza le attività che sono a monte.
Direi che nel complesso non c'è stato un percorso di
quantificazione, al netto d'incontri che sono stati pur organizzati
in funzione del fatto di dare una corretta informazione, di cercare
un percorso comunicativo comune, soprattutto per non enfatizzare
quelle situazioni che nel tempo si sono dimostrate anche molto
controproducenti per la nostra regione in senso lato, perché da
parte di chi ascoltava non c'era l'identificazione o la cognizione
di che cos'era il fenomeno.
Detto questo, tra Assessorato e commercianti, ad esempio, o
gestori di servizi, un primo approccio c'è stato, anche se non c'è
stata una quantificazione, un'identificazione di un percorso, però
credo che sia, nel complesso, riduttivo focalizzare solo
l'attenzione sul discorso del rimborso in funzione del mancato
utilizzo o della mancata possibilità di operare. Penso che sia
opportuno uno sguardo più ampio dove si possa anche approcciare il
discorso di mettere nel rischio d'impresa - lo dicevo all'inizio -
determinate condizioni, di lavorare per la messa in sicurezza il
più possibile, e anche con dei metodi di allertamento sempre più
raffinati, per certi versi, che possono identificare e scindere i
fenomeni più gravi da quelli che possono invece essere bypassati e
creare delle opportunità alternative, così come si è già fatto
anche in Val Ferret con una viabilità percorribile in caso di un
certo tipo di previsione, ma anche con la mitigazione continua del
rischio e dei processi autorizzativi per l'installazione delle
attività che siano conseguenti al territorio nel quale vanno a
inserirsi.
Penso, se ho colto correttamente il suo stimolo, che ci sia da
confrontarsi e da lavorare molto in questa circostanza, al netto
del fatto che - quando ci sono degli eventi calamitosi come quello
che stiamo affrontando - ci voglia un qualcosa di puntuale e di
indicato sul danno effettivo e sulle valutazioni tempo per tempo
che si possono mettere a disposizione della situazione che si è
venuta a presentare.
Presidente -
Per la replica, consigliere Aggravi.
Aggravi (RV) -
Chi si occupa di rischi, siano essi di
natura idrogeologica, finanziaria, assicurativa o quant'altro, sa
che il rischio non si può eliminare, si elimina in situazioni
limite, quindi giustamente il richiamo alla mitigazione, o comunque
alla riduzione almeno del rischio: per determinare un rischio
residuo è fondamentale ed è uno strumento utile in tutti i
campi.
Vero anche il tema del rischio d'impresa. Il rischio, usiamo
sempre questo termine, è il comune denominatore - in alcune
situazioni, e spesso noi lo diciamo soprattutto dell'investire in
montagna, a un certo punto, se si mette sulla bilancia
l'investimento da fare, e parlo soprattutto dal lato del privato,
rispetto al rischio, c'è poi davvero la possibilità che
quest'investimento non venga fatto... - ed è un meccanismo
estremamente complesso, non è neanche un tema che si può risolvere
nei 15-20 minuti di un'interpellanza, però è giusto parlarne,
giusto valutare, perché sono soluzioni che non si trovano
banalmente con un emendamento o con un ordine del giorno, devono
essere un poco più ponderate.
Lei ha fatto una giusta elencazione soprattutto dei fondi legati
a una questione di danno diretto, io vorrei fare anche un'ulteriore
considerazione rispetto alla risposta che lei ha dato e fare anche
una valutazione: spesso e volentieri magari interventi proprio per
mitigare il rischio o prevenirlo possono costare meno dell'effetto
negativo che viene portato dal fatto che un privato non voglia più
investire in una determinata zona oppure che, volenti o no, non
siamo riusciti bene a comunicare, e quindi non siamo più
attrattivi, in una determinata area, ricordiamo in passato
addirittura cosa avvenne sul ghiacciaio del Planpincieux quando ci
fu un Presidente del Consiglio che disse: "C'è il ghiacciaio che
sta cadendo", che cosa ci ha generato e creato... quindi sappiamo
benissimo che nella gestione delle emergenze, al di là del tema
soccorso, del tema logistico, c'è anche soprattutto il tema
comunicativo, perché comunicare un'emergenza è qualcosa che non si
può assolutamente improvvisare e che bisognerà sicuramente affinare
il più possibile, perché, anche quando si comunica bene, sappiamo
che purtroppo la reazione di chi percepisce l'informazione o la
comunicazione è molto incerta, sappiamo come funziona.
Mi sento di lanciare come suggestione è che, al di là del lavoro
che fa Montagna Sicura, anche la Fondazione Courmayeur, più dal
lato giuridico economico, potrebbe fare magari dei ragionamenti, o
comunque aprire un campo che potrebbe servire - potrà sicuramente
servire - non soltanto a quella zona geografica ma, in senso lato,
a un'attività di ricerca anche altrove, perché comunque sono
problemi con i quali tante realtà, e soprattutto le realtà di
montagna, avranno a che fare, anche al di là dei confini della
Valle d'Aosta.
È un tema quindi che può essere approfondito e giustamente va
approfondito prima di tutto dai tecnici, perché sappiamo che è un
tema estremamente complesso.
Ripeto, c'è il discorso del costo-opportunità, che deve essere
anche ben valutato, quando magari è giusto mettere in piedi un
apparato di sorveglianza di un certo tipo, c'è il rischio che i
costi di quell'apparato, insieme ai costi degli effetti negativi,
potrebbero essere contemperati da un intervento di mitigazione che,
magari, costa immediatamente più di altro, ma che nel lungo periodo
può garantire appunto il fatto che i privati continuino a investire
e soprattutto che non ci siano effetti negativi sull'economia
locale.
Questo lo dico perché il rischio è giustamente di gestire la
contingenza e di perdersi quello che può essere invece ammortizzato
nel lungo periodo, detto in linguaggio più economico.
