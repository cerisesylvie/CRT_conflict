Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2629 del 26 febbraio 1987 - Resoconto
OGGETTO N. 2629/VIII - INIZIATIVE DEI CONSULTORI PER UNA
CORRETTA IGIENE SESSUALE E PER LA PIÙ CONFACENTE PIANIFICAZIONE
FAMILIARE. (Interrogazione).
PRESIDENTE:
Do lettura dell'interrogazione presentata dal
Consigliere Sandri:
INTERROGAZIONE
RICORDATO che i consultori hanno rappresentato nella normativa
nazionale e regionale il tentativo di contribuire alla salute della
procreazione o alla procreazione cosciente, nonchè di limitare
l'uso dell'aborto;
CONSIDERATO che l'alto numero di interruzioni di gravidanza è un
segnale di modesta educazione alla procreazione e di scarso uso
delle strutture consultoriali;
TENUTO CONTO della particolare difficoltà che incontrano i
giovani ad affrontare i problemi succitati;
INTERROGA
l'Assessore regionale alla Sanità ed Assistenza Sociale per
conoscere:
- quali tipi di anticoncezionali e in che quantità siano stati
distribuiti nel 1986 nei consultori valdostani;
- quali iniziative si siano svolte nei differenti distretti per
sensibilizzare la popolazione, specie giovanile, ad un maggior
utilizzo delle strutture consultoriali ad una corretta igiene
sessuale, nonchè all'uso della più pianificazione familiare, e
quali si intendano assumere per il 1987;
- quali ostacoli si frappongono alla distribuzione gratuita
degli anticoncezionali maschili e femminili nei consultori e nei
presidi territoriali regionali.
PRESIDENTE:
Ha chiesto di parlare l'Assessore alla Sanità
ed Assistenza Sociale, ne ha facoltà.
VOYAT - (U.V.):
I contraccettivi prescritti e distribuiti
nei consultori della nostra Regione sono: la "pillola", in 844
casi, lo "IUD", in 241, il "diaframma", in 89 casi. Questi sono i
dati relativi all'anno 1985, in quanto i dati relativi al 1986 li
avremo solo entro la fine di marzo.
Per quanto concerne invece l'informazione sull'igiene sessuale
da parte delle ostetriche nei vari consultori, è stata fatta solo
in casi sporadici e non in tutti, in quanto ci sono otto o nove
distretti che non hanno ostetriche. Alcuni distretti sono
accorpati, per cui in due di essi c'è una sola ostetrica, quindi
diventa difficile prevedere anche l'igiene sessuale oltre alle
normali attività che segue l'ostetrica.
Si deve registrare un miglioramento dal 1986: siamo riusciti a
coprire tutti i distretti con un ginecologo.
Fra i mezzi anticoncezionali, lo IUD e il diaframma vengono
distribuiti e posizionati gratuitamente nei consultori, dove viene
rilasciata anche la prescrizione medica per la pillola e la
richiesta di analisi.
Anticoncezionali maschili non ce ne sono, o almeno sono ancora
in fase di sperimentazione, e quindi non vengono messi in
distribuzione neppure nelle farmacie.
Un programma più preciso sul consultorio materno-infantile è già
in fase di elaborazione conclusiva tra U.S.L. e Regione, e verrà
messo al più presto in atto insieme all'Ufficio per a realizzazione
dei progetti-obiettivo, ufficio di cui è già stata programmata
l'istituzione all'interno dell'Ufficio di direzione
dell'U.S.L..
PRESIDENTE:
Ha chiesto di parlare il Consigliere Sandri,
ne ha facoltà.
SANDRI - (N.S.):
Già in una precedente interrogazione con
risposta scritta mi ero interessato del problema dei consultori e
mi sembra che oggi l'Assessore confermi alcune gravi difficoltà che
attualmente attraversa questo settore della sanità.
I consultori erano partiti, ormai quasi una decina di anni fa,
con un grande movimento di opinione che li sorreggeva, ed in molti
casi erano riusciti, ad esempio ad Aosta ed a Pont-Saint-Martin, ad
ottenere un buon rapporto con a popolazione ed a prendere delle
iniziative che andavano al di là di quello che si sta facendo
attualmente, cioè di intervenire, oltre che per la parte
strettamente sanitaria, anche nella educazione. Bisognerebbe vedere
nei prossimi mesi di ricostruire questa funzione dei consultori,
perchè essi non sono soltanto un punto di appoggio dal punto di
vista sanitario, ma devono costituire un momento in cui la gente
può avere quella consulenza, quel colloquio che consente di
affrontare problemi importanti.
Da questo punto di vista voglio ricordare che spesso sulla
stampa vengono fuori notizie allarmistiche, spesso gestite in
maniera politicizzata da alcuni gruppi politici particolarmente
legati alla Democrazia Cristiana, in cui si fa un grande urlare sul
problema dell'alto numero di aborti che sono praticati in Italia,
in particolar modo in Valle d'Aosta. A parte le considerazioni
morali che ognuno di noi può fare su questo problema, sicuramente
l'aborto è una situazione che deve essere risolta. Per giungere ad
una soluzione, l'unica possibilità seria e concreta, è quella di
aiutare la gente a pianificare secondo il proprio desiderio una
eventuale gravidanza e in generale il problema della procreazione.
Però per fare questo bisogna potenziare i consultori; non si può
dire, da una parte, che bisogna lottare contro l'aborto e poi non
fare assolutamente niente sui consultori. Quindi penso che nelle
forze di maggioranza ci sia chi deve sentirsi particolarmente
responsabile di questo compito.
Sono deluso della risposta dell'Assessore, in quanto su un punto
non mi ha risposto, oppure ha risposto in maniera non corretta: per
gli anticoncezionali maschili ci siamo dimenticati i profilattici,
che rappresentano una misura utile da un duplice punto di vista:
quello anticoncenzionale e quello igienico per prevenire una serie
di affezioni, non ultima (citata più volte dalla stampa)
l'A.I.D.S.. Porto alla conoscenza del Consiglio, anche se credo
ognuno di noi sia consapevole di questo, che fra i giovanissimi
esiste un problema molto serio di infezioni, di anticoncezionali
mal fatti, di una situazione di sessualità precaria che porta a dei
grossi problemi sociali e personali.
Volevo citare una ricerca fatta dall'AIED (Associazione italiana
per l'educazione demografica), famosa per aver portato il problema
dell'aborto quindici anni fa alla ribalta, in cui si testimonia che
il 70% delle adolescenti non usa nessun contraccettivo davanti al
primo rapporto sessuale. Mi sembra un dato abbastanza
agghiacciante: una confezione di contraccettivi non costa neppure
molto (circa £ 8.000). È vero che tutti possiamo permetterci una
cifra del genere, però il fatto che questi siano distribuiti ai
consultori significa che i ragazzini, le ragazzine accedono a
queste strutture e oltre ad avere questo prodotto, possono avere
una informazione, un consiglio, un suggerimento e magari entrare in
relazione con le strutture stesse, che oggi vengono troppo e
soltanto viste come una struttura di tipo assistenziale-sanitario,
e non come una struttura di tipo educativo.
Voglio ricordare da questo punto di vista una disposizione,
purtroppo non applicata, da parte del Ministero della Difesa per la
distribuzione gratuita nelle caserme e nelle carceri di questi
profilattici. Tale disposizione è la testimonianza che anche in
alcuni settori, non certo sospetti, questo problema è stato visto,
perchè ormai si sa con certezza che un facile veicolo di diffusione
dell'A.I.D.S. è proprio quello del contatto sessuale. Quindi
consentire che l'A.I.D.S. sia controllato non soltanto attraverso
la prevenzione, l'astinenza, ma anche attuando delle misure portate
alla comune disponibilità di tutti, lo ritengo un fatto
estremamente positivo. Penso che la Valle d'Aosta debba fare un
salto in avanti per riuscire ad essere di esempio per le altre
Regioni.
