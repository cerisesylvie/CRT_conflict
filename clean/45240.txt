Classificazione
EDILIZIA
Edilizia residenziale



Oggetto del Consiglio n. 2028 del 17 novembre 2022 - Resoconto
OGGETTO N. 2028/XVI - Reiezione di mozione: "Impegno alla
pubblicazione del bando affitti 2022 e alla modificazione della
delibera della Giunta regionale sulla morosità
incolpevole".
Bertin (Presidente) -
Passiamo ora al punto successivo,
punto n. 16 all'ordine del giorno. Per l'illustrazione della
mozione, si è prenotato il consigliere Manfrin, ne ha facoltà.
Manfrin (LEGA VDA) -
Come abbiamo avuto modo di ricordare
più volte in quest'aula, la tutela del diritto alla casa, la tutela
del diritto all'abitazione è per noi uno dei temi primari che
vogliamo trattare, ma soprattutto difendere in un momento nel quale
la crisi economica, così come quella energetica e così come gli
strascichi di quella pandemica, hanno colpito con durezza,
purtroppo, il nostro tessuto sociale.
Quello che abbiamo voluto riassumere in questa mozione che
poniamo all'attenzione dei pochi Assessori rimasti in aula è un
tema che interessa purtroppo chi in questo momento non ha la
possibilità di difendersi dal "caro vita" e che occupi un alloggio
di edilizia residenziale pubblica o che occupi un alloggio in un
affitto privato, evidentemente si trova a dover combattere con dei
costi che sono diventati insostenibili. Lo sappiamo, l'abbiamo
detto, i costi delle bollette sono lievitati e tutte e due queste
categorie di persone, chi sta in un alloggio di edilizia
residenziale, chi sta in un alloggio privato, con il reddito che
hanno avuto fino a quel momento, alcuni anche senza alcun reddito o
con un reddito ridotto, devono affrontare queste spese.
Ho voluto primariamente inserire all'interno di questa mozione
un principio, cioè il diritto sociale che è sancito dall'Unione
europea nella Carta sociale europea e che è stato introdotto nella
legislazione italiana con il quale viene stabilito che tutte le
persone hanno diritto all'abitazione, all'articolo 31 viene
previsto che "le parti si impegnano a favorire l'accesso
all'abitazione di livello sufficiente, prevenire e ridurre lo
status
di senzatetto in vista di eliminarlo gradualmente,
ridurre il costo dell'abitazione accessibile alle persone che non
dispongono di risorse sufficienti".
Io vorrei concentrarmi particolarmente sull'ultimo punto e
prevenire il secondo punto, quindi lo
status
di senzatetto,
perché ci troviamo a che fare, come abbiamo detto prima, con due
problemi che sembrano differenti ma che in realtà sono gli stessi.
Dal punto di vista di chi sta in un alloggio privato, e quindi paga
un affitto privato, evidentemente ci sono quelli che hanno
purtroppo un livello di ISEE molto basso, e anche quelli che hanno
un livello di ISEE medio ma che, purtroppo, si vedono fotografare
la propria situazione con dei redditi che sono pregressi, quindi
precedenti rispetto all'attualità, quindi lo strumento dell'ISEE
fotografa una situazione che non è quella reale e si trovano ad
affrontare un problema che è quello dell'alloggio e del pagamento
dell'affitto, che è evidentemente un problema se il reddito cala o
se il reddito rimane uguale ma le spese e le bollette aumentano.
Per intervenire su questa modalità, parliamo sempre della parte di
affitto privato, la Regione, così come tutte le Regioni italiane,
ha uno strumento: quello del cosiddetto "bando affitti". Quello
strumento è quello che permette di pagare una parte importante per
chi sta appunto in un alloggio privato per così riuscire a far
fronte alle spese che sono sempre più pressanti e sempre più
onerose. Il problema però su questo bando affitti nasce quando nel
2021 vengono cambiate le modalità di erogazione e di pubblicazione
di questo bando, perché fino al 2020 si pagava, ovviamente in
maniera contestuale, diciamola così, o comunque per tempo, il costo
degli affitti, cioè io facevo la mia domanda alla fine dell'anno e
per l'anno che veniva mi veniva rimborsata una quota dell'affitto
che io pagavo, quindi io potevo così sopravvivere perché una parte
del mio affitto veniva pagato e veniva sostenuto dalla Regione.
Parliamo, come giustamente ha stimato anche l'Assessore, di
4.000-5.000 persone, quindi non parliamo di poche persone, ma di
4.000-5000, che potenzialmente potrebbero anche essere aumentate
nel frattempo vista appunto la crisi economica e la crisi
energetica che si è venuta a creare. Il problema però è proprio
questo, e ringrazio i colleghi rimasti in aula ad ascoltare, quelli
a cui interessa il problema della casa: effettivamente accade che
questo bando affitti è stato ritardato nel 2021 e quindi le persone
che nel 2021 volevano fare una richiesta per avere un rimborso di
una parte del proprio affitto hanno dovuto aspettare tutto il 2021
pagando l'affitto pieno, poi a dicembre del 2021 hanno potuto fare
la domanda, le domande si sono chiuse a gennaio 2022 e hanno avuto
il pagamento di questo affitto a luglio del 2022. Allora se io ho
pagato il mio affitto pieno per tutto il 2021, in più ho pagato
l'affitto pieno per altri sei mesi, ho passato un anno e mezzo a
pagare un affitto che probabilmente io non potevo pagare,
intaccando magari i miei risparmi o magari facendomi prestare anche
dei soldi, perché questo è un fenomeno che sta accadendo. In tutto
questo evidentemente la Regione ha avuto un colpevole ritardo a cui
viene data una giustificazione dicendo: "ma noi paghiamo a
consuntivo", che è comprensibile, cioè voi dite giustamente:
"vogliamo prima vedere gli affitti pagati, vogliamo prima vedere un
contratto, vogliamo prima vedere che effettivamente questa persona
sia residente in un alloggio e poi vogliamo a quel punto erogare il
contributo". Benissimo, ma nulla impediva di fare un'erogazione a
consuntivo trimestrale, in maniera da aiutare le persone per quei
tre mesi precedenti, perché io credo che il padrone di casa
probabilmente - e questo lo evidenzio - a chiunque all'interno di
quest'aula andasse da lui dicendogli: "guarda, io l'affitto non te
lo posso pagare, però tra un anno e mezzo forse mi arriva un
contributo dalla Regione, tu abbi pazienza" gli risponderebbe con
una pernacchia, però questo è quello che è accaduto a migliaia e
migliaia di famiglie.
Con questa mozione che cosa chiediamo? Chiediamo banalmente di
anticipare i tempi che sono stati previsti, perché è assolutamente
inverecondo pensare che un bando affitti venga pubblicato nell'anno
successivo nel quale io dovrei avere l'aiuto, quindi per le persone
che devono pagare l'affitto nel 2022 è impensabile pensare di
pubblicare un bando nel 2023 e poi farli aspettare per la domanda e
poi farli aspettare per il pagamento e reiterare il sistema che si
è creato già nel 2022, quindi lasciare migliaia di famiglie senza
che possano pagarsi un affitto in questo modo, non prevenendo, ma
favorendo lo
status
dei senzatetto, perché obiettivamente
qui ci ritroveremo invasi di sgomberi coatti, perché il
proprietario di casa che non si vede pagare l'affitto per un anno e
mezzo obiettivamente che cosa può fare? O dotarsi di santa pazienza
se ha dei fondi personali oppure dire: "guarda, caro inquilino, io
ho questo alloggio perché ne devo trarre un beneficio, non ho altre
fonti di reddito, quindi lascia il mio alloggio e ci metto un'altra
persona". Questo è quello che noi dobbiamo combattere.
Per quanto riguarda questa parte, quindi la parte dell'affitto
privato, approvando questa mozione ci si impegna a pubblicare
tempestivamente il bando affitti a copertura delle spese già
sostenute nel 2022 da parte dell'inquilino del mercato privato,
introducendo la liquidazione trimestrale o quadrimestrale del
bando". C'è un ampio mandato all'interno di questa mozione per
dire: fate quello che volete, nella maniera in cui volete, ma
pubblicate questo bando e date delle risposte alle persone che
aspettano il bando affitti da un anno.
Nella seconda parte invece di questa mozione, trattiamo un tema
che abbiamo trattato altre volte all'interno di quest'aula, che è
quello del mercato dell'edilizia residenziale pubblica, le
cosiddette "case popolari". Facciamo un po' di cronistoria, alcuni
sanno... ma mi sono trovato a confrontarmi con qualche persona che
lavora all'ARER che ci ha detto: "meno male che quest'anno... non
sappiamo come mai ma finalmente è stata pubblicata la delibera
sulla morosità incolpevole". Ho dovuto giocoforza ricordare loro
che non è grazie all'intervento di alcune divinità che è stato
pubblicato il bando, ma noi abbiamo picchiato i pugni e sono anni
che picchiamo i pugni all'interno di quest'aula per chiedere che
venisse pubblicata quella delibera, perché altrimenti qui questa
delibera forse non sarebbe mai stata pubblicata e siamo comunque in
ritardo di nove anni. Assodato questo dato, la pubblicazione di
questa delibera però rappresenta una serie di problemi, perché la
delibera della morosità incolpevole che cosa fa? Semplicemente
definisce chi è moroso incolpevole, cioè chi non paga l'affitto
perché non ha i soldi per pagarlo e lo distingue da chi invece non
paga perché non vuole, perché ha i soldi ma dice: "io sono più
bello di tutti e non pago l'affitto". Facendo questa distinzione
che cosa crea? Crea una situazione nella quale la Regione
interviene nei casi di morosità incolpevole e dice: "tu che non
puoi pagare perché non hai i soldi, siccome la casa popolare e la
casa in generale è un diritto, noi ti aiutiamo con questa morosità
incolpevole", perché ci sono casi di persone che sono invalide, ci
sono casi di persone che sono anziane, ci sono casi di persone che
perdono il lavoro, ci sono casi di persone che affrontano delle
disgrazie familiari, dei lutti, perdono la propria fonte di reddito
e quindi io intervengo.
Il problema di questa delibera è che è stata tarata
semplicemente su chi perde il reddito, lo abbiamo detto mille volte
ma lo voglio evidenziare ancora una volta. Questa delibera di
Giunta che definisce la morosità incolpevole dice che possono
essere dei morosi incolpevoli, cioè persone che non hanno i soldi
per pagare e che possono essere aiutate, se hanno un reddito di
massimo 25 mila euro di ISEE, però devono aver perso il 20 percento
del loro reddito. Allora se una persona che ha 25 mila euro di ISEE
perde il 20 percento del proprio reddito, arriva - i numeri sono
abbastanza chiari - indicativamente a 20 mila euro di ISEE. Una
persona con 20 mila euro di ISEE potenzialmente potrebbe anche
avere delle risorse da parte per pagarsi un affitto, ma, visto che
20 mila non è una cifra altissima ma comunque non è zero, può
rientrare nella morosità incolpevole perché gli viene riconosciuta
la mancanza di colpa nella riduzione del reddito. Il problema è che
si copre questa cifra, si copre questa parte ma le persone che, ad
esempio, avevano ISEE zero, persone che prendono 300-400 euro, per
esempio, di pensione di accompagnamento perché sono disabili o
pensionati che hanno la minima, non si vedono riconosciuto questo
diritto perché un pensionato che ha la minima avrà sempre quella
cifra al netto della rivalutazione delle pensioni. Il disabile che
ha quella pensione di accompagnamento avrà sempre quella pensione
di accompagnamento al netto della rivalutazione delle pensioni. Non
avranno quindi una perdita di reddito ma se queste persone hanno e
subiscono un aumento dei costi per esempio dell'energia come in
questo periodo, troveranno che questi costi sono superiori alle
loro possibilità, ma non avendo loro avuto una perdita di reddito,
non possono entrare nella morosità incolpevole.
Io vorrei richiamare l'attenzione di quest'Aula e dei Valdostani
fuori nel cercare di chiedere qual era il loro parere rispetto alla
definizione di "incolpevole", cioè l'incolpevolezza definisce il
fatto che io non ho colpa di quello che succede. Allora se io pago
un affitto di 10 e guadagno 20, posso pagarlo; se il mio affitto -
perché ricordiamo che nelle case popolari l'affitto e la bolletta
delle spese sono tutte assieme - diventa di 30 e io continuo a
guadagnare 20, io non pago l'affitto perché non voglio o perché non
posso? Spero che la risposta sia perché non posso, allora se non
pago l'affitto perché non posso, perché non sono incolpevole? Non
ce li ho, nel portafoglio quei soldi non li ho, eppure non rientro
in quella definizione. Allora io ho fatto un esempio: due settimane
fa mi sono recato in un alloggio, che peraltro presentava parecchi
problemi, e mi sono fatto dare la bolletta che era arrivata quel
mese. Preciso il caso: madre con due figli da sola, che ha un
lavoro che le garantisce un reddito di circa 250 euro al mese senza
altre entrate. L'affitto che è dovuto è di 65 euro, l'affitto solo
dell'alloggio, e con un reddito di 250 euro e due bambini da
gestire direi che è già un problema. Il problema sono le spese,
perché le spese assommano a 209 euro, allora se io prendo 250 euro
di stipendio tutti i mesi e di affitto me ne escono quasi 300, come
faccio a far fronte a questo tipo di spese? Guardi, se noi parliamo
di queste cifre, moltiplichiamole semplicemente per un affitto
normale, un affitto che potrebbe pagare, per esempio, una persona
che possiede lo stipendio che prendiamo noi Consiglieri regionali,
aumentiamo per 10 queste cifre, così riusciamo a figurarci qual è
l'esborso.
Mettiamo che l'affitto sia di 650, quindi dieci volte tanto, e
le spese di 2 mila euro. Ma voi obiettivamente, riuscireste a
pagare un affitto di 2.700 euro tutti i mesi? Lo riterreste
conveniente per otto-nove mesi? Io ritengo che sia assolutamente
impossibile, eppure a queste persone viene richiesto questo e a
queste persone a cui viene chiesto questo non gli viene data la
possibilità di aderire alla morosità incolpevole. Tutto questo
nasce perché? Perché l'affitto è determinato sulla base dell'ISEE
ed è corretto, perché se io mi rivolgo agli alloggi di edilizia
residenziale pubblica è perché non ho un reddito che mi permette di
ricorrere al mercato privato, quindi è giusto, ma le bollette
vengono richieste sulla base dei consumi che sono effettuati. I
consumi sono indipendenti dal reddito e le cifre dell'energia le
conosciamo tutti, se noi uniamo questi fattori, non possiamo
pensare che questa gente arrivi a pagare e sapete che cosa succede?
Che dopo quattro mensilità non pagate, dopo quattro bollette che
non vengono pagate, arriva una bella letterina che dice: "caro
inquilino, o mi saldi tutto o tu sei sfrattato dal giorno dopo".
Noi quindi immaginiamoci l'effetto che queste lettere stanno avendo
sulla popolazione che vive di edilizia residenziale pubblica:
disabili, anziani, persone che hanno perso il lavoro, madri singole
che cercano di gestire due figli con il misero stipendio che
ricevono, con case che peraltro hanno mille problemi. Questo è
l'effetto che si crea e nonostante noi da mesi, da quando è stata
fatta la delibera, denunciamo il fatto che questa morosità
incolpevole non dà risposta a nessuno, nessuno è ancora
intervenuto. Io mi chiedo, ma davvero, ma con quale faccia qualcuno
potrà pensare che si arrivi a un provvedimento di decadenza di un
alloggio di edilizia residenziale pubblica per un disabile che non
riesce a pagare le spese dell'energia, in quale maniera, con quale
faccia si manderà la forza pubblica a sgomberarlo a forza da
quell'alloggio? Con quale faccia lo si prenderà di forza e lo si
butterà fuori dall'alloggio perché non è riuscito a pagare le spese
della bolletta? Perché non abbiamo avuto la decenza di pensare al
suo caso specifico o ai casi delle altre migliaia di famiglie che
si trovano nella stessa situazione, di chi non ha modificato il
proprio reddito ma ha visto aumentare le spese, perché le spese
delle bollette non sono parametrate al reddito.
Secondo me, il problema fondamentale è di mancata conoscenza del
fenomeno e della burocratizzazione eccessiva che è stata fatta di
questa gestione, cioè invece di verificare quali sono i casi
meritevoli di attenzione, magari comunicarli per porre dei
correttivi immediati rispetto alla legge e alle delibere o
quant'altro, si è preferito fare i grigi burocrati e dire: "hai i
soldi? Paghi. Non hai soldi? Ti sbatto fuori. C'è la morosità,
questi sono i parametri, non rientri? Non rientri per problemi
indipendenti? Sai che c'è? Ti sbatto fuori di casa perché la legge
dice così perché questo è così", invece bastava agire
cum grano
salis
e ripensare alle definizioni di morosità incolpevole. Non
si è voluto fare fino a questo momento e quello che accade è che la
gente viene sbattuta fuori di casa e vi garantisco che per dieci
persone che vengono sbattute fuori di casa ce ne sono altrettante
che stanno impegnando i propri poveri averi, perché non parliamo di
gioielli di famiglia in questi casi, stanno chiedendo i soldi ai
parenti o, peggio, stanno chiedendo soldi agli strozzini per
evitare di essere sbattuti fuori di casa, aprendo un debito che poi
non potranno pagare con gli effetti che ben conosciamo. Gli effetti
di questa situazione sul nostro tessuto sociale saranno devastanti
se non si pone immediatamente un rimedio: ecco perché con questa
mozione abbiamo parlato nella prima parte riguardante l'affitto
privato, nella sua seconda parte chiediamo di modificare
tempestivamente la delibera sulla morosità incolpevole,
ricomprendendo in questa tutti i soggetti che siano nelle
condizioni oggettive di impossibilità di pagamento delle bollette
concernenti l'alloggio di edilizia residenziale pubblica, è
un'impossibilità oggettiva quella che dobbiamo individuare nella
delibera sulla morosità incolpevole perché si hanno i soldi per
pagare.
Poi piccola osservazione
a latere
: mi fa specie vedere
che in questi casi si adotta ogni strategia coercitiva possibile
per obbligare le persone a installare il teleriscaldamento a casa
minacciando la decadenza dall'alloggio, si trova subito la forza
per farlo, forti con i deboli, per intimare le persone di pagare
con i soldi: "paga o ti sbatto fuori di casa", forti con i
deboli.
Poi ho ricevuto la risposta ieri da un accesso agli atti, quindi
citerò soltanto gli atti elementari, vi segnalo che c'è un alloggio
che non è occupato da diversi anni e lei, Assessore, mi legge una
nota degli uffici che dicono che hanno fatto un controllo e questo
alloggio invece è occupato e abitato. Io ho chiesto un dato molto
semplice: ho chiesto di avere i dati rispetto al consumo di acqua
di quell'alloggio per il triennio 2019-2020-2021. Ieri mi è
arrivata la risposta, vuole sapere quell'alloggio che era abitato
quanti metri cubi di acqua ha occupato in tre anni? 2 metri cubi, 1
metro cubo nel 2019, 0 metri cubi nel 2020 e 1 metro cubo nel 2021.
Allora mi sono chiesto o questa è gente che non si lava, non
cucina, non pulisce e non fa nulla, altrimenti quell'alloggio non è
abitato e qualcuno passa semplicemente a ritirare la posta, ma se
le viene segnalato, significa che c'è una persona che, al di là di
quel grigio potere che viene esercitato nei confronti dei deboli,
fa quello che vuole, perché vive da un'altra parte e toglie la casa
a un altro debole che è in mezzo alla strada.
Parimenti - e anche qui faccio riferimento a un altro articolo
di questa legge: la n. 3/2013, che disciplina l'alloggio di
edilizia residenziale pubblica - c'è uno specifico articolo di
questa legge che dice che chi commette delle violenze, dei reati e
quant'altro in questi alloggi non ci può stare. Mi permetto di
segnalarle che è assurto agli onori della cronaca un caso in questa
settimana di una persona, che, assieme ad altre tre, ha preso a
bottigliate in testa un povero malcapitato in Piazza della
Repubblica per rubargli il telefonino. Uno di questi Signori che è
stato arrestato è residente in un alloggio di edilizia residenziale
pubblica; la legge ci dice che dovrebbe perlomeno essere fatta
un'istruttoria per capire come mai questo qua ci vive e soprattutto
magari per vedere se abbia ancora i titoli per viverci, perché una
persona che dà una bottigliata in testa a una persona in pieno
centro di Aosta per rubargli il telefonino forse è il caso che il
diritto di occupare un alloggio pagato con i soldi dei Valdostani
non ce l'abbia. Io sento il silenzio più totale, ma non soltanto su
questo, su tanti altri casi ma anche di tentato omicidio, niente,
zero, lì le verifiche non si fanno, però guai al disabile,
all'anziano, alla madre
single
che deve tirar su due figli
se si permette di non pagare una bolletta, lì interveniamo subito e
senza pietà, guai, per tutti gli altri invece va bene così.
Lo dico poche volte ma questa volta mi sento assolutamente di
dirlo, non so quale sarà la risposta che verrà data in quest'aula,
temo di immaginare quale sarà il responso, ma vorrei invitare tutta
quest'Aula a fare una riflessione: ogni volta che si vota qui, si
prende un impegno, ogni volta che si vota, si rappresenta la
comunità. Quando schiacceremo quel pulsante, noi decideremo del
destino della vita di migliaia di persone. Mi auguro che chiunque
faccia quella scelta la faccia con coscienza e non perché un
funzionario, una scelta di maggioranza, un
gentlement's
agreement
trovato all'interno di un
brainstorming
non
dica: "bisogna dirgli di no", perché questo è un problema reale e
la vita di migliaia di persone è attaccata a questo tema.
Presidente -
La discussione generale sulla mozione è
aperta. Si è prenotato il consigliere Baccega, ne ha facoltà.
Baccega (FI) -
Ringrazio i colleghi della Lega per aver
presentato questa mozione, una mozione che richiama delle
problematiche evidenti insieme al settore della sanità e ai servizi
sociali dei trasporti, è certamente il più critico che stiamo
vivendo in questa XVI legislatura.
Noi, nell'arco del percorso di questi 25 mesi, abbiamo più volte
presentato iniziative, abbiamo cercato di motivarvi, di
sollecitarvi, di dare impulso a un settore che è davvero fortemente
in difficoltà, come ha detto il collega poco fa e le risposte sono
state davvero blande, se non completamente assenti. Molte famiglie
sono in ginocchio perché capisco le problematiche anche
organizzative, è un Assessorato che non ha struttura, un
Assessorato che non ha un dirigente da parecchi mesi, è un
Assessorato che è fortemente in difficoltà, ma bisogna agire,
bisogna mettere a disposizione una struttura, bisogna dare delle
risposte. C'è un ulteriore bando che vede 569 famiglie in
graduatoria di edilizia residenziale pubblica e queste 569 famiglie
non avranno una risposta prima di 6 o 7 anni, perché i primi
alloggi che potranno essere messi a disposizione, ma nel prossimo
Consiglio discuteremo anche di questo, potranno essere quelli del
quinto lotto, quindi si aspettano la progettazione, le risorse del
PNRR e poi si va a effettuare i lavori. Mi chiedo se ha ancora
senso fare un bando ogni anno, far pagare delle spese alle famiglie
quando si sa benissimo che quell'aggiornamento del bando e le nuove
domande che costano danno ulteriori costi alle famiglie. Io credo
che sarebbe opportuna una valutazione molto più approfondita da
parte della Giunta e della maggioranza. Siamo di fronte a una crisi
energetica, di fronte a una crisi economica, un "caro vita"
piuttosto significativo, ieri Banca d'Italia ha detto che
l'inflazione in Valle d'Aosta è l'8,7 percento, che ci sarà un
rincaro medio annuo per le famiglie di 2.153 euro e ritorno a
parlare del piano della povertà affrontato nel Consiglio scorso,
quel piano della povertà, che adesso aveva senso fosse ad
appannaggio di tutti per poter dare delle risposte significative
soprattutto alle nuove povertà.
Ritornando a parlare di locazione, ci sono oggettive difficoltà
anche sul mercato privato a recepire alloggi in locazione: parlo di
locazioni a lunga scadenza, i contratti 3 + 2, perché ormai c'è più
interesse alle locazioni per gli Airbnb, le case vacanze, che danno
meno problemi e forse migliori guadagni. Molti proprietari non
mettono a disposizione i loro alloggi perché l'apertura della nuova
Università può generare un flusso di locazioni a studenti
universitari, e questo è un po' il messaggio che sta passando anche
nelle agenzie immobiliari della città e dintorni, e sono temi che
sicuramente andremo ad affrontare, ma tornando alla mozione, che
vede due temi significativi: il bando affitti, è evidente che le
risorse devono essere date nell'immediato, altrimenti si arriva a
degenerare, si arriva agli sfratti e conseguentemente i proprietari
non affitteranno più a lunga scadenza bensì andranno a ricoverarsi
verso ipotesi di tipo diverso come le locazioni delle case vacanze.
Ancora di più la delibera sulla morosità incolpevole, l'abbiamo
chiesto al Consiglio scorso, va rivista, va modificata, così non
funziona, ce lo avete detto la volta scorsa, ad oggi ventuno
domande, accolte nove e sette sospese, ma ha un senso? Vuol dire
che non funziona, è inevitabile! Allora quel milione cosa facciamo?
Lo mandiamo in avanzo di amministrazione? Allora non abbiamo dato
risposte, quelle risposte che la collettività aspetta, che quelle
famiglie fortemente in difficoltà aspettano.
Noi con convinzione torniamo a dire e a ribadire che su questi
argomenti siamo attenti, non so chi sarà l'interlocutore, la volta
scorsa ci è stato detto: "non posso prendermi impegni perché non so
quale sarà il mio futuro qua dentro", noi parliamo alla Giunta
quindi, non parliamo all'Assessore piuttosto che al Presidente; c'è
una Giunta, si prenda carico di questo tema, che è un tema che vi
esploderà inevitabilmente da qui a qualche mese.
Per queste considerazioni e ancora ringraziando i colleghi per
aver presentato questa mozione che noi voteremo con convinzione,
mettiamo a nostra disposizione il nostro voto favorevole.
Presidente -
Siamo in discussione generale della mozione,
qualcuno vuole intervenire nella discussione generale? Nel caso si
prenoti. Non vedo prenotazioni, pertanto chiudo la discussione
generale. La discussione generale è chiusa. Per il Governo replica
l'assessore Barmasse, ne ha facoltà.
Barmasse (UV) -
Per toglierci dall'imbarazzo della
scelta, comunico già che io proporrò l'astensione su questa
mozione, anche in coerenza a quanto ho risposto già precedentemente
a un'interpellanza che era già stata fatta dal consigliere Baccega,
adesso ovviamente andrò a motivare la mia opinione, tutto è
opinabile ma ognuno ha le sue idee.
Volevo solamente premettere che mi dispiace - e lo dico nel
senso che magari non sarò io a occuparmi di ARER ma questo è un
altro discorso - che ci siano tutte queste critiche sull'ARER nel
momento in cui ci sono 70 milioni di investimenti nell'ARER, ci
sono tredici lotti di cui quattro già assegnati per cui i lavori
inizieranno a breve, almeno in questi quattro lotti e poi ce ne
saranno altri, sono tredici lotti in tutto, in un momento in cui
questa riqualificazione energetica abbatterà del 50 percento i
consumi energetici del Quartiere Cogne, in un momento in cui, com'è
stato ampiamente ricordato, lo si ricorda sempre, la legge sulla
morosità incolpevole non c'è dal 2013, quindi sono nove anni.
Adesso in cui invece è stata fatta la delibera, si investono 70
milioni di euro sull'ARER - poi parleremo anche del contributo per
la locazione - allora mi chiedo cosa era prima l'ARER. Se adesso è
un disastro con investimenti di questo tipo, con delibere che non
venivano fatte, mi chiedo effettivamente prima cosa potesse essere.
Non oso pensare cosa sia successo nei dieci-undici anni prima,
perché visti questi investimenti, visto che vengono fatte queste
cose, adesso invece va tutto male, io ho un po' di difficoltà.
Poi in questo momento c'è la crisi energetica con il rincaro
delle bollette magari non sarà così alto ma con la riqualificazione
di un intero quartiere e con l'abbattimento del 50 percento del
consumo energetico vuol dire abbattere del 50 percento le spese,
però, per carità, ognuno fa il suo lavoro, l'opposizione dice che
va tutto male e che sicuramente potrebbe far meglio.
Per quanto riguarda i contributi, sapete che abbiamo fatto il
bonus sociale, sono stati 8 milioni di investimenti. Io ritengo
questa una misura democratica, perché non possiamo aiutare a parità
di fragilità solo chi abita nelle case di edilizia residenziale
pubblica, abbiamo dei contributi, è stato chiuso il bando, che
vanno da un minimo di più di 600 euro fino a 1.500 euro a famiglia,
e non mi sembra che questo voglia dire non prendersi cura delle
persone e dei loro problemi.
Per quanto riguarda alcune considerazioni che ha fatto il
consigliere Manfrin, devo dire che è bravissimo, ma è un po' il suo
mestiere anche per l'estrazione culturale, mi sembra sia laureato
in Giurisprudenza, quindi è sicuramente molto più bravo di un
medico a cercare di toccare i punti dolenti, facendo anche
riferimento a una donna che sicuramente, detto così: da sola, 250
euro al mese, due bambini... la signora è al di sotto della soglia
della povertà. Esiste la legge 23 che dà degli aiuti, si hanno gli
assistenti sociali, la Commissione per le politiche abitative che
non abbandona sulla strada una donna, perché ci sono tutta una
serie di aiuti per chi è veramente in difficoltà, per chi ha i 400
euro dell'accompagnamento... e la legge 23 ci permette di fare
questo, quindi non è che esiste solamente la morosità incolpevole.
Se voi mi trovate un riferimento sulla morosità incolpevole in
Italia che non faccia riferimento alla riduzione del reddito, io ne
prenderò atto molto volentieri, parliamo sempre dell'ISEE ma poi
l'ISEE può essere falsato, ha ragione, consigliere Manfrin, però
c'è anche la possibilità di non scegliere l'ISEE ma il reddito di
35 mila euro. Se siamo al di sotto dei 35 mila euro, perché magari
l'ISEE è falsato e ci dà un reddito più elevato, possiamo anche
fare questa scelta e avremmo comunque l'accesso alla morosità
incolpevole.
Con riferimento al primo impegno, come ho già avuto modo di
segnalare nella scorsa seduta del Consiglio regionale, il bando di
sostegno alla locazione. Rispetto al bando di sostegno alla
locazione, gli impegni sono due, verrà a breve adottato dalla
Giunta regionale non appena è disponibile la piattaforma
informatica di cui abbiamo già parlato per la presentazione delle
istanze da parte degli interessati. Attualmente è in fase di
sviluppo da parte di INVA S.p.A. e quest'ultima ci ha comunicato
per iscritto, quindi non verbalmente - che potrà essere pronta per
fine novembre-primi di dicembre in quanto la possibilità di
introdurre la liquidazione trimestrale o quadrimestrale del
contributo, e di questo gliene do atto, nel senso che ascolto
ovviamente quali sono le motivazioni e cerco di ragionarci... su
questo hai ragione, questo non ha senso per quanto riguarda il
2022, perché ormai siamo a ridosso di dicembre, quindi per il 2022
la liquidazione avverrà in un'unica soluzione agli aventi diritto,
tuttavia ritengo che la liquidazione periodica a consuntivo sia una
buona soluzione. Se questo dipenderà da me, ribadisco - parlo per
me - che mi opererò per mettere in atto già dal bando 2023 - che
potrebbe essere quindi pubblicato già nella primavera del prossimo
anno - e per andare a pagare almeno i 3-4 mesi precedenti a
consuntivo, perché sicuramente, anche se sono un chirurgo - a volte
i chirurghi non pensano tanto, dicono: "siamo un po' gli artigiani
della medicina" -, ci ho ragionato su e mi sembra una proposta più
che corretta. Se non è possibile, per le motivazioni che ho già
esposto tante volte, quindi anticipare questo contributo perché ha
creato tutta una serie di problemi, mi sembra corretta la proposta
che lei ha fatto, la condivido e questo, se potrò farlo, a partire
dal 2023 ci dovrà essere una disponibilità residua di bilancio
perché in bilancio 2023 ci sono i fondi per il 2022 ma, dagli
approfondimenti che abbiamo fatto, direi che al 99 percento ci sarà
comunque una disponibilità residua e questo ci permetterà di andare
ad anticipare questi soldi.
Per quanto riguarda invece la legge sulla morosità incolpevole,
ho già avuto modo di dire, in risposta all'interpellanza presentata
prima al consigliere Baccega, che non intendo al momento
modificarla. Come ho già detto l'altra volta, le delibere non sono
scolpite sulla pietra, si può fare una valutazione ma è applicata
da poco, quindi vedremo un po' come funziona. La rassicuro che i
900 mila euro non andranno in avanzo di amministrazione perché sono
già impegnati, ma saranno comunque utilizzati, quindi non butteremo
via dei soldi. Come accennato in precedenza, la definizione di
moroso incolpevole è legata proprio alla sopravvenuta impossibilità
di provvedere al pagamento del canone locativo in ragione della
perdita o della consistente riduzione della capacità reddituale del
nucleo familiare. Questo è previsto dall'articolo 2, del decreto
interministeriale del Ministero delle infrastrutture e dei
trasporti e del Ministero dell'economia e delle finanze del 30
marzo 2016, non riguarda quindi chi si trova in una situazione di
fragilità stabile. In tali casi, come già più volte affermato, sono
altri gli strumenti a disposizione degli interessati, la già citata
legge 23, ci sono state le misure, gli 8 milioni che abbiamo messo
in campo per poter dare un aiuto ai soggetti fragili che non sono
solamente all'interno dell'edilizia residenziale pubblica.
Inoltre segnalo che l'eventuale modifica della DGR sulla
morosità incolpevole nel senso prospettato dalla mozione sarebbe
quindi iniqua, di questo ne sono profondamente convinto, nei
confronti di cittadini che non accedono agli alloggi ERP a fronte
di una fragilità economica similare, cioè dalla stessa fragilità
economica, giustamente, come lei ha ricordato, abbiamo 500 domande,
io non sapevo fossero così tante, ma se non ci sono 500 domande...
è perché ci sono altri 500 cittadini valdostani che hanno la stessa
fragilità economica ma che non accedono all'ERP e non sarebbe
giusto non poter dare anche a loro degli aiuti.
Abbiamo previsto dalla legge 8 milioni di finanziamento, mi
sembra che più di 600 euro come contributo minimo, ovviamente
parametrato all'ISEE, parametrato all'altitudine, non mi sembra
siano pochi... fino a 1.500, quindi anche queste persone si trovano
a sostenere gli aumenti delle bollette.
Le motivazioni per cui fondamentalmente io non ritengo in questo
momento di modificare questa delibera sono il fatto che la morosità
incolpevole - e questo è così in tutta Italia - è legata a una
perdita del reddito e poi che sarebbe iniqua perché in questo
momento è applicata solamente agli inquilini ERP.
Confermo quindi - l'ho già detto in apertura - la mia proposta
di voto di astensione da parte della maggioranza.
Presidente
- Ha chiesto la parola il consigliere Baccega
per dichiarazione di voto.
Baccega (FI) -
Ovviamente il voto a questa mozione sarà
positivo ma sono assolutamente perplesso per l'intervento
dell'assessore Barmasse, che ci dice: "l'ARER sta facendo una serie
di investimenti", sia nell'introduzione e nella presentazione della
mozione fatta dal collega Manfrin, sia nel mio intervento questa
volta non si è parlato di ARER. L'ARER è il braccio, lo strumento,
la struttura strumentale che deve ricevere e accogliere gli
indirizzi politici e li deve mettere in atto. Noi quindi non
abbiamo neanche sfiorato il comportamento dell'ARER, lo abbiamo
fatto in passato, lo faremo in futuro ma in questo momento e su
questo tema non abbiamo neanche citato l'ARER. Ben vengano quindi
gli investimenti del PNRR, lei mi dà ragione, fra sei-sette anni
molto probabilmente potremo vedere una casa popolare nuova, mentre
noi abbiamo più volte sollecitato, e ogni anno lo facevamo, e il
collega Grosjacques lo sa molto bene questo... ogni anno
70-80-40-50 alloggi venivano messi a disposizione sempre e questo
dava una veicolazione più efficace al tema della casa che lei,
protagonista con le risposte che ci ha dato, ha voluto abbandonare
in questi 25 mesi.
"Le risorse della morosità incolpevole sono impegnate"; sì, sono
impegnate, non vanno in avanzo ma saranno spese? Questo vorremmo
capire e lo capiremo perché, sulla base di quello che abbiamo avuto
come primi risultati, non saranno spese e, attenzione, se fate fare
delle variazioni di bilancio e le inserite in altri ambiti,
fatecelo sapere, perché quello determinerà il fallimento di quella
delibera.
Per quanto riguarda il bando affitti, lei continua nella sua
motivazione: "si dà a consuntivo"; a consuntivo hanno già i
documenti di sfratto nelle case, Assessore, ci sono gli sfratti
esecutivi, quegli alloggi non andranno più nel mercato, lo vuole
capire o no?
Noi viviamo in una situazione diversa, stiamo meglio, abbiamo
degli stipendi confortevoli, ma c'è una serie di famiglie che, pur
avendo uno stipendio, sono fortemente in difficoltà e questo non lo
volete recepire! Parlo a tutti i colleghi della maggioranza, perché
qui l'assessore Barmasse ha esordito dicendo: "io mi astengo", poi
"propongo l'astensione", ma fate una valutazione davvero attenta,
ma ve lo dico con il cuore in mano, guardo voi della Sinistra che
avete sempre sostenuto queste famiglie, le case popolari erano
appannaggio vostro, ma potete andare avanti a seguire questi
indirizzi? Fate un'attenta valutazione su come votare questa
mozione che noi voteremo con convinzione.
Presidente -
Ha chiesto la parola il consigliere Manfrin,
ne ha facoltà.
Manfrin (LEGA VDA) -
Vede, Assessore, cercherò di
controllare le reazioni e le emozioni che ho avuto durante la sua
risposta. Lei ci dice che la risposta da dare alle famiglie
rispetto al possibile sfratto che stanno subendo adesso è dire: "va
beh, ma stiamo investendo 70 milioni sul quartiere, fra sei o sette
anni sarà molto più bello", oppure ancora: "va beh, adesso non
riuscita a pagare le bollette e arriva la Polizia locale e vi
sbatte fuori di casa, però, ragazzi, stiamo facendo un
efficientamento energetico che diminuirà del 50 percento il costo
delle bollette". Assessore, il problema è la tempistica, se questi
suoi interventi arrivassero adesso, cioè fossimo alla fine dei
lavori e quindi domani le bollette fossero dimezzate, allora la
soluzione sarebbe corretta. Il problema è che non è così. Allora
non condivido la sua visione rispetto al fatto, e l'ha già detto
una volta e mi spiace, io questo non lo accetto... ha già detto una
volta che è iniqua una misura che aiuti chi è in uno stato di
difficoltà, non lo è. Il fatto che vi siano 500 persone in attesa
di un alloggio di edilizia residenziale pubblica sa quale
riflessione ci deve far formulare? Ci deve far chiedere: ma le
persone che invece occupano un alloggio di edilizia residenziale
pubblica e magari hanno un ISEE di 150 mila euro hanno diritto a
rimanerci togliendo il posto a una delle famiglie che sono in
graduatoria magari da anni? Io umilmente dico di no, perché una
persona che ha 150 mila euro di ISEE un affitto se lo può pagare,
ma attualmente la legge dice che una persona che avesse un miliardo
di euro in banca può rimanere nelle case popolari. Lei ritiene di
fare un discorso di equità su queste basi? Mi dispiace, Assessore,
non condivido, non è un discorso equo. Questa non è equità!
Lei ci chiede di fare degli esempi rispetto a leggi che
prevedano che viene dato un aiuto come morosità incolpevole a
quelli che non hanno una perdita di reddito, ma a me non mi
interessa, io non voglio copiare o vedere quale altra Regione ha
una legge di qua o una legge di là, io penso al nostro territorio,
alla nostra Regione, alle nostre esigenze, perché se c'è un valore
dell'autonomia, dell'amore e della conoscenza del nostro
territorio, è proprio questo: che noi sappiamo la realtà in cui
viviamo e la conosciamo, non tutti, ma qualcuno nelle case popolari
ci va, parla con la gente, vede i problemi, prova a studiare quali
sono le soluzioni. Questa è la differenza: conoscere per poter
risolvere.
Allora se lei dice che le persone che sono in quella situazione
di necessità possono far ricorso alla legge n. 23/2010, io le dico:
grazie Assessore, lei ha tirato fuori un nuovo argomento perché
anche sulla 23/2010, come la legge che ha depositato il collega
Marquis dimostra, ci sono parecchi problemi, perché c'è una sorta
di percorso che a noi umani purtroppo non è dato conoscere. Dal
momento in cui una persona che è in uno stato di necessità si
rivolge all'assistente sociale, se ce l'ha, perché ovviamente
mancano... e se questa gli risponde, perché a fianco di persone che
fanno un lavoro sacrosanto in mezzo ai problemi ce ne sono altre
che a volte non rispondono... una piccola percentuale per fortuna
ma c'è, quindi se ha un'assistente sociale e non è completamente
sfiduciato nei confronti di questa, perché purtroppo è così, se
questa lo può ricevere in ufficio e se gli risponde al telefono,
può presentare una domanda, che, ricordo, non può essere superiore
eventualmente come aiuto ai 2.600 euro, tranne per alcune categorie
di persone che le ho già illustrato precedentemente, che invece
possono avere tutto: per esempio, un
residence
pagato per
dei mesi per un totale di 60 mila euro, per quelle persone il
residence lo paghiamo: 60 mila euro di spese, nonostante i limiti
delle delibere di Giunta siano 2.600, quelli li paghiamo. Per altri
comincia un percorso nel quale sì, adesso c'è la commissione, poi
c'è lo Spirito Santo, poi dobbiamo vedere se il tempo è sereno
perché se piove, magari mi fa male il tallone e non riusciamo a
esaminare la domanda e forse tra sei mesi ti dico se puoi avere 50
euro. Se questa è la concezione dell'aiuto che si dà alle famiglie
che sono in difficoltà, obiettivamente le risposte non ci sono.
Allora la fragilità economica di queste persone, lo ripeto,
parte dal concetto di incolpevolezza, morosità incolpevole,
definizione delle parole, una persona è morosa quando ha dei debiti
e su questo penso siamo tutti d'accordo, una persona è incolpevole
quando non può pagare quei debiti perché non ha i soldi per
pagarli, perché non ha reddito sufficiente per pagarli, allora se
io non ho i soldi sufficienti per pagarli, sono un moroso
incolpevole. Con quella delibera, dove si determina che ci possa
essere un contributo di 10 mila euro a persona che ha una
situazione debitoria... innanzitutto uno forse dovrebbe verificare
sui morosi che esistono e che ci sono... morosi, per esempio, degli
anni Settanta, persone che peraltro hanno compiuto delle rapine in
altre regioni e sono tutte qua, hanno avuto la casa popolare e poi
hanno occupato abusivamente un altro alloggio e, nonostante la
legge dicesse che dovevano perdere quell'alloggio, hanno ottenuto
quell'alloggio, si sono spostati, ci hanno lasciato il figlio
dall'altra parte, poi dopo un intervento non si sono spostati e
sono sempre lì con arroganza. Lei sa di chi sto parlando e di cosa
sto parlando perché ho girato anche qui tutto l'incartamento ed è
da allora che io aspetto che questa persona decada
dall'assegnazione, perché una persona che occupa abusivamente un
alloggio deve decadere e andarsene a casa a calci nel sedere e
lasciare posto a chi invece rispetta le regole, ma io aspetto e
continuo ad aspettare.
Il problema rimane e quello che ho detto, e ringrazio il collega
Baccega per l'intervento, e quello che poi accadrà quando noi
andremo a votare è che oggi noi vediamo un foglio di carta e
votiamo sulla base di qualcosa scritto su un foglio di carta, ma ve
lo assicuro che, quando ci saranno gli sgomberi, mi auguro di no,
ma quando ci saranno gli sfratti, noi saremo lì e la colpa di
quegli sfratti sarà di chi non avrà voluto modificare le
disposizioni della delibera di Giunta o non avrà voluto pubblicare
il bando affitti per dare delle risposte. La colpa sarà quella e a
quel punto noi lì ricorderemo chi c'era a votare e chi non c'era. I
Valdostani ci guardano, fate la vostra scelta.
Presidente -
Ha chiesto la parola il consigliere Marquis
per dichiarazione di voto, ne ha facoltà.
Marquis (FI) -
Intervengo con due parole a supporto e a
completamento delle considerazioni che sono state fatte dai
colleghi Baccega e Manfrin, che condivido pienamente.
Credo che alla base di tutto ci sia un problema di mancanza di
conoscenza di una questione assai delicata e mi riferisco a queste
considerazioni avendo a supporto le parole che trovo sul DEFR.
Quando si parla di povertà sul DEFR, si dice che la situazione
in Valle d'Aosta è nettamente migliorata, nel 2021 la povertà
relativa interessa il 3,8 percento della popolazione rispetto al
6,9 dell'anno prima, 3,8 percento sono 3.800 persone su 100 mila
abitanti, semplifico per fare un ragionamento molto breve. Se
consideriamo che ci sono 1.700 alloggi di edilizia residenziale
pubblica e ogni alloggio è occupato da 2 persone, ci sono 3.400
persone già nell'edilizia residenziale, ci sono 5 mila persone con
un ISEE a 7.500 euro e che sta comunque al di sotto dei 12 mila che
beneficiano del bando affitti; se anche questi 5 mila nuclei
familiari sono composti da due persone, ci sono ulteriori 10 mila
persone, pertanto noi diamo un contributo, un sostegno, a 13-14
mila persone che sarebbero il 13 percento che versano in situazioni
di difficoltà, quindi non mi riconosco nei dati che vengono scritti
nel DEFR, dove si dice che il 3,8 percento dei Valdostani sta in
una situazione di povertà. Io credo che qui dentro si viva una
realtà parallela rispetto a quella che si vive sul territorio.
Ieri è arrivata a tutti una nota informativa di un'Associazione
consumatori che dice che i problemi principali della Valle d'Aosta,
che attanagliano famiglia e imprese li suddividono in tre
categorie: famiglie alle prese con affitti privati e bollette che
non si riescono a pagare, famiglie alle prese con bollette delle
case popolari, imprese soffocate dai costi energetici; quindi una
realtà fuori che sicuramente morde molto di più di quello che si
vuole rappresentare qui in quest'aula. Pertanto, a mio avviso, c'è
una mancanza di conoscenza del problema, quindi invito a fare una
verifica sui dati che vengono indicati sul DEFR, perché se poi le
politiche vengono attuate sulla base dei dati, sicuramente le
risposte non sono adeguate alle aspettative.
Un'ulteriore considerazione, Assessore, se lei dice: "come ci si
può lamentare? Stiamo investendo 70 milioni", è come se in una
famiglia che non ha da mangiare e non c'è il pane sul tavolo, il
marito dicesse alla moglie: "ma perché ti lamenti che stiamo
pensando di comprare una casa al mare nei prossimi anni?", il
problema è contingente, è del giorno, è del mese, pagare le
bollette, pagare l'affitto, pagare le spese di riscaldamento, non
possiamo continuare a pensare per queste 5 mila persone che devono
prendere i soldi del bando affitti "vedremo, faremo una
piattaforma". Nel frattempo la gente va in difficoltà ed è in mezzo
alla strada. Convengo con lei sull'iniquità della misura, però io
mi stupisco che non sia stata considerata prima questa cosa, che
non sia stata fatta una proposta di delibera sulla base dell'equità
sociale, perché lascia fuori tutta una serie di persone che vivono
la stessa situazione di oggettiva difficoltà sotto il profilo della
capacità reddito-patrimoniale, poi che la questione sia complicata,
questo lo riconosciamo tutti, ma non prendersi carico del problema
è una cosa che troviamo che sia altrettanto grave. Se poi spendiamo
tante energie per fare una delibera sulla morosità incolpevole di
cui i beneficiari su 1.700 alloggi rischiano di essere una decina,
credo che abbiamo perso del gran tempo, quando abbiamo scritto il
provvedimento non ci siamo resi conto delle problematiche dei
possibili beneficiari, perché sarebbe un
flop
completo se
questa fosse la fine di quella delibera. Pertanto credo che dire:
"non ci preoccupiamo, questa delibera per adesso la lasciamo così"
sia un grave atto di responsabilità, perché io avrei detto:
"guardi, sto su giorno e notte, studio tutte le possibili soluzioni
e mi impegno quanto prima a presentare al Consiglio regionale una
proposta per superare questa situazione di difficoltà", invece se,
sotto il profilo umano, la possiamo anche capire per la difficoltà
che si trova in mano a gestire, sotto il profilo politico, non
possiamo che censurare questo comportamento, non condividerlo
assolutamente, pertanto sosteniamo convintamente questa mozione che
è stata presentata dai colleghi della Lega e invito anch'io, come
ha fatto il collega Baccega, tutte le forze che sono presenti in
Consiglio a fare una seria riflessione su questa problematica, non
possiamo nascondere la testa sotto la sabbia! C'è gente che fuori
non sa come fare a pagare l'affitto, ci sono delle situazioni di
sfratto che stanno crescendo sul territorio. Non possiamo
continuare a far finta di niente!
Presidente -
Per dichiarazione di voto, la parola
all'assessore Barmasse.
Barmasse (UV) -
Sono molto contento di poter riprendere
la parola, intanto così dico anche al consigliere Manfrin, che mi
ha detto giustamente - e lo apprezzo - che si è trattenuto da
esternare... perché non mi conosce bene, perché, quando esterno io,
stia sicuro che si sente in tutta l'aula e qualcuno in sala
operatoria se lo ricorda, ogni tanto volavano i bisturi. Le dico
quindi che faccio molta, molta fatica anch'io e va bene che non
abbiamo troppi oggetti contundenti... a volte per un certo
populismo e della demagogia che io non amo molto.
Per quanto riguarda l'iniquità a cui faceva riferimento il
consigliere Marquis, io l'ho detto molte volte che è iniquo non
poterlo estendere...
(intervento del consigliere Marquis, fuori microfono)
...mi lasci parlare perché io non l'ho interrotta e adesso il
microfono ce l'ho io, mi fa piacere, solo che quella è una delibera
attuativa di una legge, quindi era facilmente applicabile. Per
poterlo estendere a tutte le persone, quindi anche al di fuori
dell'ARER, bisogna fare una legge e il processo è molto più lungo.
Abbiamo preferito quindi fare una delibera che è stata richiesta,
giustamente come dice il consigliere Manfrin, un mucchio di volte,
ed è stata richiesta anche dal consigliere Baccega, quindi ci è
sembrato giusto rispondere a dando attuazione a una delibera
attuativa di una legge del 2013. Legge del 2013 di cui si lamenta
giustamente il consigliere Manfrin quando dice che chi ha un
reddito molto non lascia  questi alloggi quindi c'è chi ha 100
mila-200 mila euro di reddito e rimane assegnatario,  ma penso
che né io, né lei l'abbiamo fatta la legge nel 2013, l'ha fatta
qualcun altro e magari ci arrabbiamo poi con qualcun altro e negli
indirizzi che sono stati dati all'ARER, ma sono anche indirizzi
dell'Assessorato, c'è proprio la revisione della legge del 2013
perché sicuramente certi aspetti andranno rivisti.
Per quanto riguarda poi questi lavori che devono finire sempre
nel 2026, in realtà, essendo un efficientamento energetico con il
110 percento, la previsione è tra il 2023, massimo 2024, questo è
l'arco temporale, perché altrimenti il 110 percento lo si perde,
pertanto non possiamo seguire i tempi del PNRR e arrivare al 2026,
gran parte dei lavori quindi devono obbligatoriamente, sennò c'è un
problema dal punto di vista economico, finire entro il 2024.
Queste sono alcune considerazioni, dopodiché io sono contento,
mi fa piacere che tutti conoscono perfettamente il problema
dell'edilizia residenziale pubblica e che mi si dica o si dica al
Governo che non sa cosa succede qui fuori. Guardi, e l'ho fatto
tutta la vita, vado anche a somministrare i pasti a chi non ha da
mangiare, quindi la situazione al di fuori la conosco benissimo,
penso che la Giunta,e il Governo stiano cercando le risorse che non
sono infinite, l'ha già detto una volta il Presidente, non è che
possiamo dire che diamo 100 milioni a destra e a sinistra quando
non ci sono, stiamo cercando di dare una risposta e penso che se ce
ne sarà necessità, si daranno ulteriori risposte, non ci si può
concentrare esclusivamente su una delibera, adesso non ritorno su
quello che ho già detto prima, le misure possono essere altre, ma
sicuramente la situazione la conosciamo.
Per quanto riguarda il Quartiere Cogne e le case di edilizia
residenziale pubblica, forse è stato anche detto che qualcuno la
conosce perfettamente, qualcuno no; io ho vissuto in una casa di
edilizia residenziale pubblica e la situazione la conosco molto
bene, ci vado almeno tutte le settimane perché ho ancora amici e
parenti che abitano in quel quartiere, quindi non penso di non
sapere qual è la situazione. La situazione di difficoltà è una
difficoltà di tutti, poi se qualcuno vuole farsi paladino, per
carità, va benissimo, però bisognerebbe anche averle vissute un po'
più sulla pelle certe situazioni e magari si conoscerebbero un po'
meglio. Poi ci sono dei casi particolari che sicuramente possono
determinare delle criticità, ma, come ho detto, ci sono gli
strumenti per poterli affrontare.
Nessuno quindi è irresponsabile, nessuno se ne sta fregando dei
problemi delle persone, direi che, anzi, questa Giunta, questo
Governo, per quanto durerà, se n'è fatto carico in maniera
importante e, se sarà necessario, ci saranno altri provvedimenti,
quindi ritengo che certe accuse che sono state fatte siano
infondate, pretestuose, demagogiche. Comunque continuiamo pure su
questo tema e direi che il livello di questo Consiglio continuerà a
innalzarsi in maniera significativa.
Presidente -
Se non vi sono altre dichiarazioni di voto,
metto in votazione la mozione. La votazione è aperta. La votazione
è chiusa.
Presenti: 35
Votanti: 17
Favorevoli: 17
Astenuti: 18 (Barmasse, Bertin, Bertschy, Caveri, Chatrian,
Cretier, Grosjacques, Guichardaz Jean-Pierre, Jordan, Lavevaz,
Malacrinò, Marguerettaz, Marzi, Padovani, Restano, Rosaire,
Sapinet, Testolin)
La mozione non è approvata.
Con questo punto all'ordine del giorno, sospendiamo brevemente
per arieggiare i locali. Il Consiglio è sospeso.
La seduta è sospesa dalle ore 11:32 alle ore 12:15.
Bertin (Presidente) -
Ha chiesto la parola il consigliere
Cretier, ne ha facoltà.
Cretier (FP-PD) -
Era solo per scusarmi e scusarci con la
maggioranza, non so se era passato il messaggio che avevamo una
riunione, quindi mi sembrava doveroso, si è prolungata e quindi mi
sembrava il caso di giustificarmi di fronte a voi.
