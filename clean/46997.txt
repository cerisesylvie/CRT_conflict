Classificazione
ASSISTENZA SANITARIA E OSPEDALIERA
ASSISTENZA SOCIALE



Oggetto del Consiglio n. 3345 del 22 febbraio 2024 - Resoconto
OGGETTO N. 3345/XVI - Reiezione di mozione: "Interventi
necessari a creare le condizioni per la nascita di ambulatori
sociali in Valle d'Aosta".
Marguerettaz (Presidente) -
Punto n. 57. Per la
presentazione della mozione, ha chiesto la parola il collega
Manfrin: ne ha facoltà.
Manfrin (LEGA VDA) -
Con questa iniziativa parliamo di un
tema importante quale quello dell'ambulatorio sociale, che non
molti conoscono, ma che si sta affermando, come avremo poi modo di
evidenziare nella presentazione, in diverse zone di tutto il
Paese.
L'ambulatorio sociale è un ambulatorio che è al servizio delle
persone in difficoltà economica, che non riescono a sostenere la
spesa che una visita specialistica comporta o una visita in
generale, o perché, per esempio, come è stato recentemente
evidenziato, non riescono a trovare posto in tempo.
È un ambulatorio in cui i medici specializzati in diverse
discipline sanitarie e infermieri professionali, dietro richiesta
dei medici di base, offrono prestazioni sanitarie specialistiche
gratuite; quindi è una formula di volontariato che può coinvolgere
sia medici che sono in servizio, e che quindi svolgono opera di
volontariato, oppure medici in pensione che fanno la stessa
cosa.
Per esempio, fra gli esempi di questa fattispecie, a Milano vi
sono il Poliambulatorio Fratelli di San Francesco, che offre visite
specialistiche e odontoiatriche, e il Poliambulatorio del Centro di
solidarietà di San Martino con la struttura odontoiatrica e in
questo caso a curare i malati sono medici volontari in
pensione.
L'ambulatorio sociale di San Giorgio in Bosco, nel padovano, si
avvale della collaborazione tra Amministrazione comunale, USL 15 e
Associazione Territorio e Vita, in Liguria è nata la rete sanitaria
ambulatoriale sociale, Cooperativa sociale di servizi alla salute,
che si serve di diversi centri diagnostici a costi bassissimi, a
Roma vi è l'Ambulatorio della Caritas vicino a San Paolo e quello
della Comunità di Sant'Egidio in Via Anicia a Trastevere, che
cercano anche di inserire le persone in un contesto sociale più
ampio (quindi qui c'è proprio un progetto di recupero sociale della
persona). C'è anche l'Ambulatorio infermieristico di Anteas a
Centocelle, l'Ambulatorio odontoiatrico dei Comboniani che a Roma
fornisce circa 2.000 prestazioni all'anno a persone in tutto il
mondo.
Lo abbiamo detto prima: non soltanto nei grandi centri, ma nel
resto del Paese ci sono vari esperimenti a livello locale come in
Emilia, in Toscana e in Calabria legati alle reti, alle
associazioni o alle cooperative sociali.
Poi ci sono, per esempio, per le strade di Roma e di Firenze il
camper dei medici per i diritti umani che è rivolto a persone che
sono in particolare difficoltà, abbiamo poi moltissimi esempi anche
in Piemonte di questo tipo di ambulatori.
Abbiamo immaginato quindi questa struttura gratuita, dove si
presta servizio gratuitamente e si può evidentemente essere
visitati.
Come accade? Indicativamente più o meno questo accade così: o
c'è un sistema di prenotazione, quindi si conosce, si sa che c'è,
esiste un ambulatorio sociale, e quindi si telefona direttamente
per prenotarsi, oppure per accedervi i pazienti possono rivolgersi
al proprio medico di base e il medico di base prescrive la visita o
per esempio l'esame strumentale, se l'ambulatorio sociale ne è in
possesso. Il paziente con questa ricetta si prenota telefonicamente
al numero del Poliambulatorio, comunicando le proprie generalità,
gli operatori richiamano il paziente per comunicargli
l'appuntamento e poi, ultimata la prestazione dello specialista, il
patente ritornerà dal suo medico curante con un referto.
Tutto questo unisce, mette insieme delle prestazioni che sono
gratuite, e qui parliamo di persone in una condizione di
necessità.
È evidente che c'è sicuramente una componente di volontariato
che è fondamentale, è alla base di questo tipo di iniziativa, e noi
siamo venuti a conoscenza del fatto che da qualche tempo si muove
sul territorio valdostano e nella rete sociale della nostra regione
un'idea di costituire anche qui in Valle d'Aosta questa opera e
questo sistema di volontariato.
Ecco perché abbiamo ritenuto assolutamente prezioso e
fondamentale sostenere eventualmente questo tipo di azione con
quella che sarà la possibilità da parte della nostra
Amministrazione.
Ecco perché con questa mozione, introducendo il tema che
riteniamo assolutamente importante, impegniamo il Governo regionale
a mettere in campo tutte le azioni necessarie affinché anche nella
nostra regione si realizzino le condizioni per la nascita di un
ambulatorio sociale, o iniziative analoghe
-
questo è
importante
-,
sostenendo eventuali realtà che manifestino
attenzione verso il progetto.
Lo dico subito a scanso di equivoci: è evidente che, essendo una
formula di volontariato, la Regione non ha una diretta competenza,
ma la Regione, così come ha dimostrato tante volte (abbiamo parlato
per esempio di una sede per le associazioni del volontariato, ne
abbiamo parlato più volte in quest'Aula, con l'Amministrazione che
si è dimostrata disponibile e assolutamente pronta ad accogliere
queste richieste), alla stessa maniera si può ipotizzare di andare
nella direzione di accogliere un'iniziativa come quella che abbiamo
presentato e che riteniamo possa andare a favore di molte persone,
soprattutto le persone che attraversano delle fasi di fragilità,
sia essa economica o anche sociale.
Presidente -
La discussione generale è aperta. Ci sono
colleghi che si prenotano in discussione generale? Non vedo
colleghi prenotati in discussione generale, chiudo la discussione
generale. Per il Governo, la parola all'assessore Marzi: ne ha
facoltà.
Marzi (SA) -
Il Servizio sanitario nazionale prevede
tutta una serie di esenzioni dalla compartecipazione alla spesa
sanitaria per gli assistiti in relazione naturalmente all'età, al
reddito, alla patologia e a particolari condizioni.
Il Servizio sanitario regionale, oltre ai casi indicati, ha
definito inoltre ulteriori esenzioni per supportare gli assistiti
residenti in Valle d'Aosta in tutta una serie di situazioni di
ulteriori difficoltà, non ultimo, per essere precisi in tal senso,
il fatto che, con l'individuazione degli obiettivi all'Azienda USL
nei tempi previsti alla fine del 2023, e con l'approvazione
successiva del bilancio della nostra Azienda entro i termini
previsti per legge (quindi il 31 dicembre dell'anno scorso), ad
oggi la nostra Azienda credo sia l'unica Azienda USL ad avere un
bilancio approvato e quindi, di conseguenza, a poter mettere a
terra concretamente non soltanto i livelli essenziali di
assistenza, ma anche tutti quelli che sono i livelli essenziali di
assistenza aggiuntivi che, appunto, intervengono in ambito
sociale.
Ad esempio, il Dipartimento politiche sociali, nell'ambito di
una coprogettazione, in collaborazione con il Dipartimento sanità e
salute, l'Azienda USL, gli enti del terzo settore, l'Ordine dei
medici odontoiatri e medici odontoiatri volontari, sta lavorando
alla realizzazione e alla messa a terra di un progetto di
odontoiatria sociale.
Il progetto prevede, in particolare, la sperimentazione di un
servizio odontoiatrico di rapido intervento a titolo gratuito e/o a
prezzi calmierati, integrativo rispetto alle azioni realizzate
dalla sanità pubblica, proprio per quei soggetti che versano in
situazioni di forte indigenza e che non riescono ad accedere ai
servizi.
Tale servizio sperimentale si prevede di renderlo operativo
nell'arco di qualche mese, in prospettiva al modello che si
svilupperà nell'ambito del servizio di odontoiatria sociale che
potrà essere di stimolo per l'attivazione di ulteriori
sperimentazioni e per l'erogazione di servizi diagnostici e cure
mediche indirizzati a persone in situazioni di difficoltà
economica.
Si tratta di un inizio di una nuova esperienza per la Valle
d'Aosta che rende effettiva anche nell'ambito sanitario quella
collaborazione e quella sinergia tra Amministrazione pubblica e
terzo settore che il codice del terzo settore stesso promuove e che
potrà essere un volano per ulteriori iniziative.
In considerazione di quanto illustrato e del fatto che stiamo
lavorando sul tema, chiediamo di ritirare l'iniziativa, altrimenti
ci asterremo, ma naturalmente crediamo di aver dato un riscontro
più che concreto rispetto al fattivo interesse rispetto a questo
tipo di iniziativa.
Presidente -
Ci sono interventi dei proponenti? Ha
chiesto la parola il collega Manfrin: ne ha facoltà.
Manfrin (LEGA VDA) -
Grazie Assessore per il suo
intervento, io però ritengo che lei non abbia risposto a questa
tipologia di stimolo che abbiamo voluto portare in quest'Aula. Bene
il progetto di odontoiatria sociale, che va esattamente nella
direzione in cui con questa iniziativa chiediamo al Governo
regionale di impegnarsi, ma l'ambulatorio sociale è una concezione
più ampia, che non rientra nella questione delle esenzioni, perché
lei ha fatto una citazione appunto di una parte di esenzioni che ci
sono nella nostra regione su alcune prestazioni, ma l'ambulatorio
sociale è un progetto che invece ha una visione più ampia, cioè ha
l'ipotesi, l'idea, il progetto di  creare una struttura che
diventi un punto di riferimento in cui i medici possano svolgere un
volontariato personale, possano erogare gratuitamente delle cure
alle persone, possano anche supportare il Sistema sanitario
regionale, quindi con un aiuto importante anche di sgravio e
magari, anche qui, di collaborazione con la pubblica
Amministrazione. Quindi riteniamo che l'attenzione verso questo
fenomeno possa e debba essere data.
Per esempio, ricordo altre discussioni quando bisognava dotare
di una sede dei volontari e all'interno di quest'Aula si diceva:
"No, questa è una cosa che stiamo già facendo, quella la faremo,
quella la diremo".
Qui non si tratta di andare nella direzione di dire che qualcosa
si sta già facendo, oggi un ambulatorio sociale in Valle d'Aosta
non esiste, oggi ci sono però delle persone che si stanno muovendo
per provare a creare un'esperienza di questo tipo; riteniamo che
un'esperienza di questo tipo sia positiva e che non possa essere
surrogata da esenzioni, ma che invece la nascita di un ambulatorio
sociale dovrebbe essere auspicata anche da chi si occupa della
sanità e si rende conto di quelli che sono attualmente i numeri e
spesso le criticità che la nostra sanità si trova ad
affrontare.
Quindi non ritireremo la mozione e rinnoviamo la nostra idea, la
nostra convinzione che questa sia un'iniziativa da perseguire e ci
auguriamo che quest'Aula deliberi di andare nella stessa
direzione.
Presidente -
Ci sono dichiarazioni di voto? Non ci sono
dichiarazioni di voto, metto in votazione la mozione n. 57. La
votazione è aperta. La votazione è chiusa.
Presenti: 33
Votanti: 9
Favorevoli: 9
Astenuti: 24 (Aggravi, Barmasse, Bertschy, Brunod, Carrel,
Caveri, Chatrian, Cretier, Di Marco, Guichardaz Erika, Guichardaz
Jean-Pierre, Jordan, Lavevaz, Lucianaz, Malacrinò, Marguerettaz,
Marzi, Minelli, Padovani, Planaz, Restano, Rosaire, Sapinet,
Testolin)
La mozione non è approvata.
