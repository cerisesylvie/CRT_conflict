Classificazione
SANITÀ VETERINARIA E ZOOTECNIA
Sanità veterinaria



Oggetto del Consiglio n. 300 del 6 dicembre 2013 - Resoconto
OGGETTO N. 300/XIV - Reiezione di risoluzione: "Impegno per
la non abrogazione della legge regionale n. 3/1996 recante norme
per la profilassi e cure delle malattie infettive del
bestiame".
Presidente
- Qualcuno vuole illustrarla? La parola al
collega Nogara.
Nogara (UVP)
- Merci Présidente.
Questa risoluzione deve portare anche un po' di chiarezza sulle
decisioni che avete preso sia per la legge 23 gennaio 1996 n. 3 e
per i contributi Anaborava, queste due cose le abbiamo già discusse
nel bilancio, nella legge finanziaria. Ecco, siccome ci sono state
un po' di...non ho avuto più possibilità di intervenire quando
abbiamo discusso la finanziaria, perché avevo finito gli
interventi, vorrei sapere chiaramente dall'Assessore Fosson quali
sono, prima di discutere, le intenzioni, quali sono le intenzioni,
perché ieri probabilmente si è fatto un po' di confusione tra una
cosa e l'altra. Non so se è una cosa voluta o no, comunque, da
quello che ho capito, la legge regionale è stata abrogata, poi
invece si è mantenuto il contributo all'Anaborava, però confondendo
il fatto che non è cambiato niente, perché comunque i medicinali
venivano sempre riconosciuti agli allevatori. Siccome questa è una
cosa che io non penso che si possa fare, volevo avere delle
delucidazioni dall'Assessore Fosson. Grazie.
Presidente
- Grazie collega Nogara. Qualcuno vuole
intervenire su questo? Chi intende prendere la parola? Colleghi,
nessuno intende prendere la parola? La parola all'Assessore
Fosson.
Fosson (UV) -
Sì, grazie.
Io cercherò di essere chiaro, pensavo di esserlo già stato
prima, però mi sforzerò di esserlo ancora di più, questo è vero.
Intanto mi si permetta solo di sottolineare come il momento della
sanità animale in Valle d'Aosta sia un momento estremamente
positivo, pensando infatti ai dati, per esempio, sulla
rinotracheite bovina: nel 2013 la campagna sanitaria ha riguardato
la totalità degli allevamenti da riproduzione, con produzioni
attive presenti sul territorio pari a 1.033 aziende, si sono
verificati 14 casi positivi che sono stati abbattuti su un totale
di 9 aziende positive. Nel corso degli esami successivi però
condotti nelle aziende che ospitavano tali animali fino ad oggi non
sono stati rilevati altri casi positivi, così anche voglio
sottolineare come la quasi eradicazione della tubercolosi. È chiaro
che bisogna avere i sei anni per ottenere la qualifica di
territorio esente che prevede comunque che ormai i valori di
prevalenza siano sullo 0,1 percento, che rappresenta appunto il
superamento del primo gradino dei sei per l'acquisizione della
qualifica sanitaria di territorio ufficialmente indenne e questo ci
dà una dimensione di quanto sia positivo in questo momento il
risultato dei piani per l'eradicazione e per la bonifica di una
situazione di sanità animale, che fino a pochi anni fa era
veramente difficile da raggiungere.
Forse io ieri sono stato poco preciso e proprio per questo siamo
andati verso un tentativo di semplificazione; leggo i dati così non
sarò più frainteso: i costi sostenuti al riguardo
dall'Amministrazione sono stati nel 2012 di 200 mila e 31, mentre
per quest'anno sino al mese di ottobre sono stati di 107.000 mila,
con una previsione globale legata agli ultimi due mesi che devono
essere ancora rendicontati di 145 mila euro, questo a fronte di
quanto si prevedeva come spesa per la legge che è già stata
abolita. A fronte di questo, perché la legge è stata abolita e la
cui abrogazione ha una serie di giustificazioni è stato
fondamentale perché è cambiato il contesto di rischio
epidemiologico e di strategia di controllo delle malattie infettive
diffuse del bestiame, che mira all'eradicazione dell'agente
eziologico nel territorio, in cui l'adozione di misure di
biosicurezza e di buone prassi operative ed igienico-sanitarie sono
in grado di contenere da sole la diffusione di alcune malattie,
perché la legge n. 3 del 1996 ha fatto il suo corso storico e nel
contesto attuale, dopo quasi 20 anni di utilizzo della legge; nel
mentre, sono un dato di fatto le problematiche legate
all'antibiotico-resistenza dell'uomo legata a dei farmaci, e ciò
potrebbe indurre un consumo smisurato dei farmaci negli animali ed
avere conseguenze problematiche. Perché si sono privilegiati altri
aiuti, come quello del piano dell'assistenza zooiatrica e di lotta
alla mastite bovina, che ha mantenuto sostanzialmente l'impegno di
spesa degli anni passati e che prevede al suo interno misure
destinate alla riduzione del costo di acquisto del farmaco...
Presidente
- Si fa fatica a sentire, un pochino di
silenzio.
Fosson (UV)
- ...destinato, però, a specifici piani con
obiettivi precisi che sono quelli dell'eradicazione di forme
contagiose.
Per quanto lei mi chiedeva, per il contributo ad Anaborava,
quest'anno, sarà nel 2014 di 1.260.000 euro, atti a finanziare
tutto il programma integrato di assistenza zooiatrica. Per quello
che mi chiedeva lei ieri, sì, questi sono farmaci che sono stati
impiegati per la mastite, però anche dopo un passaggio avvenuto il
29 di novembre con la Dirigenza dell'AREV e della Coldiretti si è
deciso di inserire in questo programma zooiatrico anche delle
risorse per quei farmaci, risorse che la legge che abbiamo
cancellato prevedeva a
de minimis
, cioè un contributo che
non doveva superare però delle quote previste che erano delle quote
precise per ogni azienda.
Alla fine mi chiede quale sarà il futuro. Certo che questo primo
intervento di semplificazione e la semplificazione ha in questo un
primo punto per una maggiore concretezza e precisione d'intervento
in un capitolo solo. Certo che il percorso anche qui sarà un
percorso, visti i dati così positivi, di riorganizzazione.
Riorganizzazione cosa vuol dire? Abbiamo discusso sempre con i
vertici dell'AREV e con l'Anaborava dell'importanza, per esempio,
di istituire quello che ormai in altre regioni d'Italia viene
definito veterinario di azienda, cioè un altro tipo di
organizzazione, prevedendo così anche di intervenire sulle
strutture, ASL, eccetera, perché lei lo sa non possono essere
cambiate le norme con un piano di intervento aziendale, ma
addirittura bisogna rifare, riprevedere una legge, ecco. Questo è
quanto, con un'attenzione particolare agli agricoltori in un
periodo chiaramente in cui con questi dati così positivi
l'organizzazione probabilmente deve cambiare, deve sicuramente
migliorare.
Sottolineo e ringrazio anche l'intervento che c'è stato comunque
in commissione, che ha rilevato alcune cose, per cui le abbiamo
riesaminate e, come avete visto, anche la la risoluzione lo
prevede, il contributo che avevamo previsto in commissione, che vi
avevo riferito a favore dell'Anaborava è cambiato ed è aumentato in
modo significativo. Grazie.
Presidente -
La parola al collega Nogara.
Nogara (UVP)
- Merci Présidente.
Ecco, adesso le cose sono un po' più chiare, possiamo affermare
che i contributi per i medicinali e per il bestiame non vengono più
erogati. Siamo soddisfatti per il fatto che i soldi all'Anaborava
sono stati mantenuti, perché, come avevo già detto ieri, è molto
importante che questo servizio continui per il settore zootecnico.
Ecco, quello che ha detto lei, quello che mi lascia molto
perplesso, appunto, io guardandomi, e non vorrei sbagliarmi, i
bilanci, ho trovato di nuovo stanziati per il 2013 900 mila euro
per l'IBR. Abbiamo visto che l'IBR praticamente non c'è più, allora
forse su queste cose mi verrebbe da dire che sarebbe il caso magari
se si potesse, in corso d'opera, riuscire ad abbassare un po'
questa cifra e portare magari questi soldi in settori sempre della
zootecnia, a cui in questo momento potrebbero servire.
Il fatto del veterinario aziendale, secondo noi, è il futuro che
ci può essere qui in Valle d'Aosta, perché lei sa benissimo che c'è
già un protocollo a livello nazionale tra l'Ordine dei veterinari e
lo Stato per un protocollo per i veterinari aziendali. È chiaro che
un...però io penso che gli allevatori sarebbero molto più contenti
di un'organizzazione del genere, perché si avrebbe un veterinario
che segue costantemente il tuo allevamento, sa tutto della tua
storia, sa tutto di te e la cosa più importante è che l'allevatore
se lo sceglie anche. Noi adesso abbiamo una spesa importantissima
per i veterinari dell'USL, spendiamo più per i veterinari che per i
contributi alla zootecnia, però, ecco, questo è un fatto che
bisognerebbe magari riorganizzare un po' di nuovo la situazione che
abbiamo qui in Valle per questo. Ecco, perché non ci siano
malintendimenti o che non si capiscano certe cose, è chiaro che in
questo momento gli allevatori prendono un'altra botterella, perché
vi assicuro che il fatto di avere pagati una parte, un contributo
sui medicinali che prendevano per la cura dei loro animali, anche
questo è un altro fatto negativo per loro. Non bisogna confondere
le acque perché io le dico: ho parlato poco tempo fa con
diversi...anche dirigenti ed erano tutti convinti che invece questo
contributo non venisse tolto. Questo non c'è più e gli unici
medicinali che ci sono, come avevo già specificato ieri, sono gli
antimastitici e anche gli antibiotici che passa l'Anaborava per
curare la mastite delle vacche. Come avevo già detto ieri e come ho
ripetuto oggi, comunque questa è un'altra botterella che viene data
al settore zootecnico, sono già abbastanza in crisi e speravo che
fino all'ultimo questa cosa si potesse ancora modificare.
Grazie.
Presidente
- La parola al collega Donzel.
Donzel (PD-SIN.VDA)
- Brevissima conclusione in coda,
perché alcune cifre hanno "ballato" fino all'ultimo e chiudiamo con
la considerazione che le cifre che siamo riusciti a rispostare
sulla voce Anaborava con un intervento importante, che
riconosciamo, sicuramente utile e prezioso, però dobbiamo
constatare che sul versante medicinali non ci siamo, io condivido
pienamente le valutazioni del collega Nogara, che ci hanno fatto
scrivere in ultimo questa risoluzione, perché comunque quel taglio
lì che lei continua ad addebitare come un problema sanitario legato
alle grandi patologie che siamo riusciti a debellare, invece, dal
nostro punto di vista, è un calcolo errato, si riferisce a ben
altre malattie, a ben altre cure e quindi per gli agricoltori
valdostani chiudiamo con il taglio di oltre 100 mila euro, che
quindi colpisce un settore che è già gravemente colpito.
Presidente
- La parola all'Assessore Fosson.
Fosson (UV) -
Solo una precisazione per essere completi,
lei mi parla di rinotracheite, è stata anche una nostra idea, dice:
"perché non spostiamo quei soldi della rinotracheite", però non
abbiamo ancora il certificato di popolazione indenne, ci vuole
ancora un anno e i tecnici ritengono che ancora per quest'anno
questi soldi vadano allocati lì. Grazie.
Président -
La parole à la collègue Chatrian.
Chatrian (ALPE)
- Brevissimamente una considerazione.
Abbiamo firmato come gruppo ALPE, insieme ai colleghi, questa
risoluzione, ma la sintesi è che comunque nuovamente il taglio c'è.
Solo una riflessione a seguito delle considerazioni del Presidente
Rollandin. In passato conosciamo, sappiamo quante risorse sono
state dedicate al settore. Oggi noi abbiamo affrontato un bilancio
triennale per il 2014-2016 e conosciamo nel dettaglio la criticità
del settore, ci dispiace che lei basi sovente nelle discussioni
generali dei bilanci...parla del passato del settore, di questo
settore, di quanto è stato fatto, di quante risorse sono state
allocate, però, Presidente Rollandin, qui il settore è in
gravissime difficoltà, forse è il momento di smetterla di parlare
del passato; quello che è stato fatto lo conosciamo, dovremmo
affrontarci...contezza ce l'abbiamo, contezza di cosa è stato fatto
ce l'abbiamo, ma, ecco, forse smettiamola di parlare di che cosa è
stato fatto nel passato e cerchiamo, invece, di parlare di cosa
vogliamo fare nel presente e soprattutto nel futuro. Grazie.
Presidente
- Grazie. Non ci sono altri interventi?
Possiamo mettere in votazione? La votazione è aperta. Votiamo.
Chiudiamo la votazione. La votazione è chiusa.
Presenti: 34
Votanti: 34
Favorevoli: 17
Contrari: 17
Il Consiglio non approva.
Colleghi, con questa votazione abbiamo terminato i nostri
lavori. Consentite anche a me in chiusura di ringraziare tutto il
personale del Consiglio regionale che con professionalità ci ha
assistiti in queste giornate. Grazie anche agli operatori
dell'informazione che hanno seguito i nostri lavori, consentendo
una puntuale e tempestiva comunicazione. Buona serata a tutti.
---
L'adunanza termina alle ore 21,51.
