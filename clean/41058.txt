Classificazione
SPORT E TEMPO LIBERO
Infrastrutture ricreativo-sportive
Sport invernali



Oggetto del Consiglio n. 286 del 9 gennaio 2019 - Resoconto
OGGETTO N. 286/XV - Interrogazione: "Tempistica per la
realizzazione di modifiche alle piste di sci da parte della Società
Monterosa S.p.A. a seguito del rifacimento della funivia
Champoluc-Crest".
Rini (Presidente) -
Punto 15 all'ordine del giorno. Ha
chiesto la parola l'Assessore Bertschy.
Bertschy (UVP) -
Il collega Cognetta interroga rispetto
alle previsioni che stavano alla base dell'investimento fatto per
la nuova funivia e le sistemazioni che andavano realizzate o che
andranno realizzate per mettere in condizione di fruire al meglio
di tutti i servizi costruiti nel tempo e delle piste realizzate.
Rispetto a questo c'erano delle previsioni, sono state fatte delle
sperimentazioni e degli incontri e sono stati assunti degli
impegni. L'allora Presidente Viérin aveva sentito direttamente il
Sindaco, erano stati fatti degli incontri di lavoro e si erano
assunti degli impegni. In questo senso erano stati dati indirizzi
politici abbastanza precisi, che poi evidentemente sul piano
tecnico devono trovare riscontro. L'impegno è stato importante per
realizzare questa nuova funivia e, tra l'altro, in questo impegno
c'è anche quello per il trasporto locale, circa 90.000 euro, che
non è cosa di poco conto. L'obiettivo politico di tutti, quindi,
deve essere quello di realizzare e completare nella visione
generale della stazione, ma anche di chi risiede, gli obiettivi che
bisogna raggiungere. Dall'altra parte bisogna anche essere
soddisfatti, perché non dappertutto si possono realizzare certi
investimenti, in quanto già è stata migliorata la situazione.
Io le farei una proposta. Darò l'indicazione di quello che ci è
stato fornito però la proposta è molto precisa, anche perché non
credo che in Consiglio regionale riusciamo a entrare così nel
merito di certe situazioni. La proposta è di incontrarci con i
dirigenti della società e anche con coloro che hanno fatto le
osservazioni - anche sul posto, personalmente non ho problemi a
spostarmi - per capire fino in fondo quali sono le problematiche ed
eventualmente le possibilità di realizzare gli impegni assunti. La
società descrive l'attenzione ma anche i tentativi fatti per
risolvere in particolare i problemi dell'accesso al villaggio di
Cuneaz, raccontando anche che è stata fatta prima una
sperimentazione, cercando di circoscrivere un passaggio a lato
della pista con reti particolari, che però poi non ha dato la
sicurezza necessaria né ai fruitori delle piste né a chi avrebbe
dovuto utilizzare questi passaggi. Oggi la società dice: abbiamo
comunque trovato un punto d'incontro - che non è l'obiettivo
raggiunto - per l'attraversamento delle piste in sicurezza
attraverso l'utilizzo dei servizi che la società può mettere a
disposizione. Ripeto, non è un obiettivo raggiunto ma è
probabilmente un punto di compromesso per superare questa
situazione.
Ripeto, visto che ci sono stati degli impegni prima e sono stati
dati anche degli indirizzi, probabilmente non si è trovata la
soluzione giusta e ci sono state delle difficoltà anche di tipo
tecnico; per rispetto sia della sua iniziativa che del lavoro che
dobbiamo fare, credo che la cosa migliore sia incontrarci mettendo
attorno a un tavolo - o forse andando direttamente sul luogo - le
persone per cercare di fare quello che dobbiamo fare, cercare di
risolvere i problemi nella miglior maniera possibile.
Presidente -
La parola al collega Cognetta.
Cognetta (MOUV') -
. Grazie, Assessore, per la
disponibilità nel fare un incontro, che accolgo molto volentieri
come invito. Immagino che l'invito sia rivolto anche a me, visto
che sono l'autore dell'iniziativa, non perché sia un tecnico ma
semplicemente per farmi spiegare quando verrà messa in atto la
situazione.
È abbastanza singolare la situazione che si è venuta a creare
lassù. Io sapevo dell'impegno preso dal collega Viérin quando venne
fatta la cosa ed ero contento che si stesse cercando di risolvere
il problema. Quello che mi lascia perplesso è l'ordinanza del
Comune di Ayas a firma del sindaco Munari del 29 dicembre 2014,
nella quale l'allora sindaco Munari ordinava l'istituzione di un
passaggio debitamente segnalato per permettere il raggiungimento
della telecabina Crest dal villaggio Cuneaz e viceversa. Quello che
mi lascia perplesso è che, dopo che ha fatto come Sindaco
un'ordinanza dove diceva chiaramente che bisognava fare un
passaggio per raggiungere il villaggio, poi fa il Presidente della
società, prende 16.100.000, fa tutti i lavori e non fa il passaggio
per andare al villaggio. Il che mi lascia piuttosto perplesso a
questo punto! Non so se è la stessa persona che faceva il Sindaco e
adesso è Presidente, o se sono due Munari Giorgio diversi, perché
magari è un famigliare e allora mi sto sbagliando. Non credo, però.
Di conseguenza, per non attendere un Munari giudice piuttosto che
vigile urbano, ecc., che decida di fare questa cosa, magari la
facciamo e una volta per tutte risolviamo il problema.
La ringrazio e aspetto la data per l'incontro, al quale credo
potranno partecipare anche gli abitanti del villaggio, che sono
solo quindici anni che aspettano.
Dalle ore 15:59 assume la presidenza il Vicepresidente
Distort
.
