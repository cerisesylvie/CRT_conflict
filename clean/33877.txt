Classificazione
ASSISTENZA SOCIALE
Associazionismo - volontariato



Oggetto del Consiglio n. 1903 del 13 luglio 2011 - Resoconto
OGGETTO N. 1903/XIII - Interpellanza: "Individuazione di
interventi condivisi per l'ottimizzazione delle risorse alimentari
da destinare alle persone bisognose".
Interpellanza
Considerati i diversi appelli lanciati dalla Caritas Italiana
che già nell'agosto dello scorso anno aveva denunciato che "sempre
più famiglie bussano alla porta dei centri di ascolto della
Caritas" e che "chiedono soprattutto aiuto per mangiare e per il
pagamento delle bollette";
Sottolineato da ultimo l'intervento del Vescovo Giuseppe
Anfossi che, in occasione della presentazione del rendiconto delle
attività 2010 della Caritas, ha precisato che "il lavoro della
Caritas è sproporzionato rispetto alle risorse che ha" e che "le
responsabilità per risolvere povertà e disagio sono più alte, e
riguardano la politica e l'amministrazione";
Ritenuto fondamentale sostenere la Caritas di Aosta e le
diverse organizzazioni di volontariato che operano sul territorio a
sostegno della povertà e del disagio sociale;
Evidenziata la grande contraddizione che esiste tra chi non
ha cibo a sufficienza e chi è costretto a buttare risorse
alimentari non utilizzate in giornata, pensiamo alla pizza al
trancio piuttosto che ai piatti non utilizzati nelle mense
scolastiche;
la sottoscritta Consigliera regionale;
Interpella
il Presidente della Regione per conoscere se intenda
organizzare un tavolo di confronto con il Comune di Aosta,
l'associazione dei commercianti e le organizzazioni di volontariato
che operano sul territorio al fine di individuare un'azione
condivisa che miri ad un'ottimizzazione delle risorse alimentari da
destinare ai più bisognosi.
F.to: Carmela Fontana
Presidente
- La parola alla Consigliera Carmela
Fontana.
Fontana (PD)
- Grazie Presidente. Considerati i diversi
appelli lanciati dalla Caritas italiana, che già nell'agosto dello
scorso anno aveva denunciato che
"sempre più famiglie bussano
alla porta dei centri di ascolto della Caritas
e
chiedono soprattutto aiuto per mangiare e per il pagamento delle
bollette"
; sottolineato da ultimo l'intervento del Vescovo
Giuseppe Anfossi che, in occasione della presentazione del
rendiconto delle attività 2010 della Caritas, ha precisato che
"il lavoro della Caritas è sproporzionato rispetto alle risorse
che ha
e
che le responsabilità per risolvere povertà
e disagio sono più alte e riguardano la politica e
l'amministrazione"
; ritenuto fondamentale sostenere la Caritas
di Aosta e le diverse organizzazioni di volontariato che operano
sul territorio a sostegno della povertà e del disagio sociale;
evidenziata la grande contraddizione che esiste tra chi non ha cibo
a sufficienza e chi è costretto a buttare risorse alimentari non
utilizzate in giornata - pensiamo alla pizza al trancio, piuttosto
che ai piatti non utilizzati nelle mense scolastiche -, volevamo
sapere dal Presidente della Regione se intende
"organizzare un
tavolo di confronto con il Comune di Aosta, l'associazione dei
commercianti e le organizzazioni di volontariato che operano sul
territorio al fine di individuare un'azione condivisa che miri ad
ottimizzare delle risorse alimentari da destinare ai più
bisognosi"
. Grazie.
Presidente
- La parola all'Assessore alla sanità, salute
e politiche sociali, Albert Lanièce.
Lanièce A.
- Grazie Presidente. Ringrazio anche la
collega Fontana con la quale condividiamo degli argomenti molto
particolari e delicati.
Anche la sollecitazione del Vescovo di Aosta è stata ben
accolta, infatti gli interventi dell'Amministrazione sulla povertà
e sul disagio sono sempre stati imponenti nella nostra regione.
Adesso fornirò alcuni dati su codesti interventi, nello specifico
sui bisogni primari come il cibo. È d'obbligo ricordare l'impegno
con cui la Regione negli ultimi due anni sta affrontando la crisi
attraverso un sistema integrato di misure.
Nello specifico dei bisogni alimentari, la Regione ha stipulato
una convenzione con l'Associazione "Banco alimentare della Valle
d'Aosta" per la costituzione di una riserva alimentare da
utilizzare in caso di emergenza, per un importo complessivo di
spesa pari a 45.000 euro per il triennio 2005-2007 e solo nel 2011
sono stati stanziati ben 20.000 euro per il sostegno. Regolarmente
sono organizzate altre collette che raccolgono alimenti, in Aosta,
la "Società San Vincenzo de Paoli", che fornisce prodotti
alimentari alle famiglie che si rivolgono alla parrocchia laddove è
presente l'associazione; anche l'AGEA, ente del Ministero
dell'Interno, fornisce sostegno agli indigenti, distribuendo
derrate alimentari sull'intero territorio nazionale. Ad Aosta il
Centro comunale degli immigrati extracomunitari distribuisce i
prodotti forniti dall'AGEA alle famiglie di immigrati in situazione
di disagio. Ulteriori investimenti regionali nell'ambito della
lotta al disagio sono rappresentati dai finanziamenti dei progetti
destinati a persone che versano in situazione di povertà ed
esclusione sociale, qui non ricordo tutti i progetti singoli sulle
persone, ma il bando di finanziamento ai cosiddetti "progetti
povertà". Per il triennio 2010-2012 (delibere n. 411/2010 e n.
2071/2010) l'importo è stato di 585.000 euro, suddiviso in 3 anni
per 6 progetti: la mensa gratuita "Tavola amica", i servizi di
accoglienza "Abri Vincent", "Casa Festaz", "Casa nostra", il
"Centro di ascolto", proposti dalla Caritas e il servizio di
accoglienza "Tenda amica" presentato dall'Associazione "Jole
Castiglioni" di Saint-Vincent. A livello comunale, la città di
Aosta ha riproposto anche quest'anno la campagna
"Io Centro -
raddoppia il risparmio"
, attraverso la quale chi acquista negli
esercizi commerciali aderenti alle iniziative durante la prima e
l'ultima settimana di ogni mese può ottenere prodotti e servizi a
prezzi scontati. È rilevante l'impegno dell'Amministrazione
regionale e comunale, dei commercianti e dei volontari per
sostenere la situazione di disagio; altrettanto chiari sono i dati
riferiti all'utilizzo dei servizi proposti, che evidenziano la
copertura totale dei posti a disposizione, sia per quanto riguarda
i dormitori, sia per quanto riguarda la mensa gratuita.
Difficilmente, però, si riesce a stabilire se chi riceve il
sostegno ne abbia veramente bisogno (come nel caso dei senzatetto)
o se vi siano anche persone che ne approfittano, purtroppo, così
precludendo la possibilità ad altri e ingigantendo la necessità
della più reale situazione. Questo è un piccolo problema che a
volte ci viene portato all'attenzione.
Per quanto riguarda la domanda effettuata nello specifico, in
questa situazione generale di crisi e di aumentata necessità di
sostegno da parte del territorio regionale, l'Amministrazione
mantiene il suo impegno costante anche in termini di analisi e di
programmazione dei servizi attraverso il piano di zona della Valle
d'Aosta 2009-2011 e, il costruendo "pronto intervento sociale",
dovrebbe fornire risposte adeguate ai bisogni sociali urgenti. Il
pronto intervento sociale fa parte del progetto regionale del piano
di zona, che si sta costruendo assieme al segretariato sociale. È
innegabile che in questo momento una buona parte delle emergenze
sociali sia gestita dai progetti della Caritas, attraverso i
finanziamenti regionali e con proprie risorse, e dai servizi
socio-sanitari territoriali. La revisione del sistema di gestione
delle emergenze in ambito sociale che ci si propone di effettuare
dovrebbe prevedere una riorganizzazione che tenga conto dei vari
interventi in atto e li razionalizzi per offrire una risposta
adeguata in termini di efficacia ed economicità, sia per l'ente
pubblico, sia per il volontariato, che spesso collaborano nella
risoluzione delle situazioni più disagiate. Si reputa tuttavia
fondamentale che il ruolo del volontariato non sia prevaricato
dall'intervento pubblico. Le istituzioni possono proporsi come
collettore di iniziative, ma senza soffocare lo spirito di gratuità
e di iniziativa del territorio, che sta alla base della cultura
delle associazioni.
In conclusione, per ciò che concerne l'istituzione di un tavolo
di confronto per individuare un'azione condivisa che miri ad
un'ottimizzazione delle risorse alimentari da destinare ai più
bisognosi, si ritiene che questo più efficacemente e opportunamente
possa essere costituito dalle associazioni che già attualmente si
occupano di bisogni alimentari, in primis la Caritas e il Banco
alimentare. Tali soggetti, unitamente ad altri che possono essere
coinvolti, come le associazioni di commercianti e di ristoratori,
possono garantire alle famiglie più bisognose le risorse
alimentari, superando le prescrizioni a cui sono sottoposti gli
enti che gestiscono i generi alimentari. Tuttavia, nel caso in cui
fosse direttamente il territorio a richiedere il coinvolgimento
all'Amministrazione regionale e dei servizi sociali, attribuendo
loro un ruolo di regia e di coordinamento. Come si è potuto vedere,
le risorse messe in campo sono importanti e vogliamo che sia
mantenuto un ruolo importante del volontariato, della Caritas e del
Banco alimentare, perché credo sia giusto lasciare a questi
soggetti promotori portare avanti delle grosse iniziative. Noi,
come è stato dimostrato, siamo presenti sotto forma di importanti
finanziamenti e sicuramente, qualora ci siano delle sollecitazioni,
sapremo coglierle. Grazie.
Presidente
- La parola alla Consigliera Carmela
Fontana.
Fontana (PD)
- Ho ascoltato con attenzione le risposte
dell'Assessore, io volevo in premessa dire che so benissimo che si
fa tanto, non ho mai sottovalutato il servizio che si fa,
assolutamente. La mia era una proposta, visto che si spreca tanto
cibo e per sentito dire, non lo dico io, ma è la Caritas che chiede
aiuto con le associazioni di volontariato, che gli alimenti non
sono sufficienti, addirittura dicevano che la sera non si dava il
pasto, perché non c'erano sufficienti risorse. Era su tale
obiettivo che volevo vedere se si poteva fare qualcosa per dare
almeno un pasto in più. Con questo non voglio dire che
l'Amministrazione...assolutamente non si è mai tirata indietro e
devo dare atto che sui servizi sociali c'è sempre stata una
maggiore attenzione, però tale appello lo sta facendo la Caritas,
il Vescovo. Mi sono letta le dichiarazioni del Vescovo, è lui che
ci sta chiedendo questo.
Per quanto riguarda la questione dell'approfittare, non sono
d'accordo, perché penso che un individuo che va alla Caritas, o
alla Mensa amica per chiedere un piatto di pasta un po' di dignità
la perda anche. Chi può mangia bene a casa sua, per questo penso
che dobbiamo mettere noi più buona volontà verso tali persone che
non hanno né un pasto a mezzogiorno, né un pasto alla sera, al di
là di quello...sempre con lo spirito di aiuto nei confronti del
prossimo. Grazie.
