Classificazione
ASSISTENZA SOCIALE
Assistenza socio-sanitaria



Oggetto del Consiglio n. 728 del 3 luglio 2019 - Resoconto
OGGETTO N. 728/XV - Approvazione di mozione: "Impegno per
l'adozione di misure volte a contrastare atti
anticonservativi".
Rini (Presidente) -
Punto 7 all'ordine del giorno, per
l'illustrazione la parola al collega Luboz.
Luboz (LEGA VDA)
- Trattiamo un argomento di una
tragicità enorme: suicidio, non suicidio politico, purtroppo. Vi è
una sorta di pudore spontaneo nel trattare quell'argomento, quasi
che un suicida di fatto rimproverasse i vivi di non averlo
sufficientemente aiutato. Elsa Triolet scrisse "qu'il n'y a pas de
suicides, il n'y a que des meurtres"; non sempre poi sono riportati
come tali morti in cui il sospetto sarebbe fondato di un atto
anticonservativo, dopotutto la morte è clinicamente definita come
arresto cardiaco e quando non esistano ipotesi di omicidio si tende
a fermarsi alla constatazione dell'evidenza; ancora i media non
danno, quando possono, copertura all'evento per il timore,
purtroppo spesso fondato, di evocare un effetto d'imitazione. Da
qui occorre partire. Se annunciare un suicidio significa
potenzialmente favorirne altri, questa è la prova che per un
suicida che compie il passo terminale moltissime persone si trovano
in condizioni di disagio profondo, a volte tale, appunto, da
metterle sull'orlo e da passare all'atto. Sommariamente riassunto,
il tasso di suicidi è un potente indicatore del disagio e della
sofferenza di una società nel suo complesso. A maggior ragione,
allora, questo fenomeno deve essere indagato attentamente perché
può informarci in modo più specifico su quali sono le aree di
criticità della nostra popolazione. Dalla risposta data
dall'assessora Certan a un'interpellanza delle colleghe Nasso,
Russo e Pulz, abbiamo appreso alcuni dati importanti segnatamente
alla prevalenza di suicidi maschili su quelli femminili e che,
globalmente, vi è un'incidenza del fenomeno nettamente superiore
alla media italiana.
Manca però un'analisi più dettagliata del fenomeno ed è questa
la ragione di questa iniziativa. Chi si suicida maggiormente: le
persone anziane, per caso? I giovani? Chi ha perso il lavoro? Chi
ha scoperto di essere malato? Chi è povero? Chi è separato? Chi è
senza figli? Esistono differenze d'incidenza del fenomeno nella
popolazione urbanizzata rispetto a quella che vive in alta quota?
Esistono forse differenze rispetto all'origine etnica di coloro che
compiono il passo estremo? Sono solo alcune delle informazioni che
potremmo e dobbiamo avere dall'analisi di questo tragico
fenomeno.
Pare quasi grottesco impegnare il Governo ad attivare uno studio
pluriennale sul fenomeno, e tale sarà per necessità e visti i
numeri comunque ridotti della nostra popolazione, che impongono
trattamenti statistici improntati alla prudenza, dato che, malgrado
il conclamato e crescente disagio sociale, avete deciso di
condannare il reparto di salute mentale all'asfissia. Eppure, noi
ci proviamo. Perché questo disagio è e deve essere anche il nostro
disagio, dell'intera comunità, perché quelle morti sono anche un
rimprovero a noi, e forse ognuno di noi ha conosciuto in famiglia o
tra gli amici questo dramma, noi che non abbiamo fatto abbastanza,
perché se c'è un urlo di dolore che si alza dalla nostra terra, noi
lo dobbiamo ascoltare, invece di soffocarlo o d'impedirci di
sentirlo tappandoci le orecchie, perché noi, per riprendere la
citazione fatta, non vogliamo essere complici di omicidi, se non
altro per omissioni di soccorso, ma invece persone che cercano di
aiutare altre persone.
Presidente
- Apriamo la discussione generale. Ci sono
richieste d'intervento? La parola alla collega Russo.
Russo (M5S) -
Buon pomeriggio a tutti, relativamente a
questo tema, vorrei iniziare con alcuni dati sulla situazione della
nostra regione e pure con dati del fenomeno in Italia, perché sono
molto utili a comprendere la portata del problema in Valle d'Aosta.
In occasione della giornata mondiale per la prevenzione del
suicidio, che c'è stata il 10 settembre 2017, iniziativa promossa
dall'organizzazione mondiale della sanità e dall'associazione
internazionale per la prevenzione del suicidio, l'istituto
nazionale di statistica - quindi un ente con tutte le sue capacità
- diffonde un quadro di sintesi del fenomeno rilasciando anche i
dati provvisori dell'anno 2016; dai dati emerge che è stata
significativa e trasversale, per genere ed età, la diminuzione dei
suicidi nel ventennio 1995/2015. Siamo a 6,5 casi ogni 100.000
abitanti nel 2015, ciò colloca l'Italia in basso nella graduatoria
europea, al di sotto ci sono solo Grecia e Cipro.
Il suicidio è un fenomeno non neutrale al genere ogni 100.000
abitanti deceduto per suicidio: sono10,2 tra gli uomini e 2,8 tra
le donne. Il suicidio è un fenomeno legato all'età, si osservano
quozienti crescenti al crescere dell'età. A livello territoriale il
Nord-Est presenta i livelli di mortalità più elevati il Sud quelli
più bassi. Il suicidio è un fenomeno a spiccata stagionalità:
andamento crescente nella prima metà dell'anno maggio, giugno e
luglio i mesi più critici, e trend in diminuzione nel secondo
semestre. I tre modi più frequenti dell'autolesione sono:
l'impiccagione e il soffocamento, nel 48,9% dei casi, la
precipitazione il 19,2 e l'uso di arma da fuoco ed esplosivi il
12%. Vi è infine un legame con morbosi rilevanti: malattie mentali
nel 13% dei casi, malattie fisiche nel 6% dei decessi.
Gli ultimi dati della nostra regione contenuti nel rapporto
salva-salute 2017, parlano di un tasso medio di suicidio di 16
unità ogni 100.000 abitanti, più del doppio del dato italiano;
guardando i dati ospedalieri del disturbo psichico, la Valle
d'Aosta conferma il primo posto in classifica in Italia. Nel 2015
gli uomini dimessi almeno una volta con diagnosi di disturbo
psichico sono 77 ogni 100.000 abitanti, in Italia sono 50 e le
donne 82, invece in Italia la media è 48. Dal 2006 al 2016, il
consumo di farmaci antidepressivi, qui, è passato da 27,86 ogni
mille abitanti a 38,2. Qualcosa in più è stato scoperto ed è un
dato su cui dobbiamo riflettere: più del 50% dei suicidi avvenuti
nella nostra regione infatti, riguarda persone sconosciute alla
struttura complessa di psichiatria, non legate a dipendenze di
qualsivoglia genere e che non hanno mai subìto un T.S.O, un
trattamento sanitario obbligatorio; insomma la maggior parte di
questi soggetti è vittima di un disagio latente, sotterraneo, che
spesso si tende a tenere nascosto per non guastare la propria
immagine esterna o quella della famiglia di cui si fa parte o del
proprio gruppo di amici di appartenenza.
Forse è il caso d'iniziare a parlare in modo attento e
sistematico di quello che a tutti gli effetti sta diventando un
fenomeno sempre più grave e incidente nella nostra regione. Ma c'è
una responsabilità da parte delle istituzioni nel non saper
intercettare questo crescente disagio? Il fenomeno è complesso,
molto complesso, e richiede una risposta complessa e in questa
risposta bisogna tenere conto di tutti gli attori che possono
arrivare a costruire la salute. A mio avviso, dobbiamo passare da
un paradigma dell'assistenzialismo a un paradigma della
proattività, dove ognuno deve fare il suo pezzo, l'individuo, la
rete di cui l'individuo fa parte, quindi gli amici, i familiari, i
colleghi di lavoro, le istituzioni pubbliche e quelle private. La
questione è multidisciplinare ma è anche multi-contesto.
C'è poi una questione legata all'accessibilità dei
servizi: secondo i dati, più della metà di chi ha un disagio
mentale non riceve assistenza, ma non la riceve per due motivi
molto diversi. La situazione del dipartimento di salute mentale
della nostra regione è in fatica ormai da diversi anni, in più i
professionisti formati per raccogliere il disagio mentale ci sono,
ma fanno molta fatica a essere contattati perché c'è una sorta di
stigma, di cui abbiamo già parlato diverse volte. Chi ha male ad un
ginocchio, faccio un esempio ovviamente banale, va da un
ortopedico, chi soffre invece di questi problemi non si rivolge a
uno psicologo, perché c'è a volte la convinzione che dallo
psicologo ci vanno i matti o ancora: che cosa può fare un estraneo
per me? Il primo e unico contatto diventa per molti quindi
l'ambulatorio di medico di base. C'è poi la questione della
prevenzione di questo fenomeno che deve passare, che può e deve
passare, attraverso i medici di base. Si sta lavorando su questa
relazione a livello nazionale - spero stia avvenendo anche a
livello regionale - e sta in particolare prendendo piede il modello
anglosassone delle cure primarie integrate: un lavoro integrato tra
il medico di base, lo psicologo, lo psichiatra e neuropsichiatra,
sia sotto forma di formazione ma anche con l'operatività concreta,
fondamentale per questo fenomeno ma valido per la presa in carico
di tutte le patologie sanitarie.
C'è poi una componente importante, soggettiva di ognuno di noi
che ha conosciuto un individuo che si è tolto la vita. Quando si
viene a contatto con un caso di suicidio, sono tanti quelli che
ripetono: "ma non mi sono accorto di nulla, non ci sono stati
segnali". Ma è davvero così? I segnali normalmente ci sono, è
chiaro che non sempre sono così espliciti e diretti e a volte
vengono lanciati in modo diverso e in diversi contesti, per cui è
difficile riuscire a capirli. A volte c'è l'isolamento, c'è la
chiusura, e ci sono i cambi di umore. Spesso i malesseri possono
essere legati al lavoro, o alla mancanza di lavoro. Il problema...
scusate se lo dico, però è così, è che non sempre abbiamo voglia di
prestare la giusta attenzione a questi segnali perché si è persa la
dimensione dell'ascolto. Quando qualcuno sta male facciamo fatica
ad ascoltare, poi con alcuni tipi di sofferenza, tipo questa,
cerchiamo di evitare di entrare in contatto, perché ci fa molta
paura. È umano ma è così. Non è semplice soprattutto in un contesto
nel quale la nostra società ci spinge a essere performanti, dove i
limiti devono essere sempre negati e anche le fragilità nascoste,
difficilmente riusciamo a mostrare le nostre debolezze a meno che
non ci abbiamo fatto pace, e pochi di noi hanno fatto pace con le
proprie debolezze. Riprendo qui l'importanza della proattività,
dove ognuno deve fare il suo pezzo, l'individuo e la rete, le
istituzioni pubbliche e le private, la questione è
multidisciplinare ma anche multi-contesto ed è l'unico approccio
possibile per la prevenzione di questo fenomeno.
Voteremo a favore di questa mozione, ovviamente faccio anche la
dichiarazione di voto, in quanto è necessario tenere alta
l'attenzione su questo problema concreto e che lascia sempre, in
tutti noi, un senso d'impotenza e d'inadeguatezza.
Presidente
- Altri? Ha chiesto la parola la collega
Pulz.
Pulz (ADU VDA) -
Buon pomeriggio a tutte e a tutti. Ci
sono fenomeni drammatici che toccano tutte le comunità, alcune in
modo più forte di altre, ed è comprensibile forse, in un certo
senso che proprio questa tipologia di emergenze venga rimossa e
anche ipocritamente espunta dalla narrazione pubblica, secondo il
classico meccanismo di difesa, in questo caso della rimozione
collettiva di cui parla Freud.
In Valle d'Aosta c'è innegabilmente un problema forte di disagio
sociale ed esistenziale, lo si registra proprio nell'inquietante
numero di suicidi a cui era già stata dedicata una interpellanza,
come ricordava il collega Luboz, un numero più alto rispetto a
tutte le altre regioni italiane, e lo si nota anche nei dati
relativi all'abuso di alcool, sebbene questo sia un fenomeno,
purtroppo, socialmente accettato nella sua dimensione
discutibilmente ludica. È giusto quindi che il Consiglio regionale
tenga alta l'attenzione su questi dati tanto preoccupanti e mi
associo nell'esigenza espressa di avere numeri più precisi e una
profilazione più attenta delle persone, anche se la collega Russo
ci ha aiutati, delle persone che si tolgono la vita, che, anche di
recente, hanno fatto questo gesto inconsulto nel nostro territorio
che apparentemente è agiato, coeso, composto di piccole comunità,
ma che evidentemente non sempre riesce a fare tesoro della sua
particolarità, uno specifico antropologico che in certe situazioni,
da risorsa, può anche trasformarsi in condanna. Ecco il dato che mi
colpisce - scorrendo i numeri che l'Istat ha diffuso e già
ricordato poco fa, e che quindi non sto ad approfondire - è proprio
la componente di genere, come poteva non colpirmi: gli uomini sono
infatti molto più numerosi delle donne. Questo elemento oggettivo
deve interrogarci sul perché l'assistente sociale, i presidi
sanitari e il volontariato, molto attivo nei territori comunali,
ancora non riescano a intercettare questo disagio e a porvi
rimedio, o almeno a lanciare un giusto campanello d'allarme. C'è
forse un problema anche culturale nella narrazione del disagio e
nella capacità proprio di esprimere una richiesta di aiuto. Come si
può fare allora in fase preventiva a intercettare i problemi
profondi degli individui in relazione a una forte prevalenza del
genere maschile verso la caduta in un gesto così estremo.
Sicuramente bisogno imparare ancora a leggere i numeri che
fotografano una società non più abbastanza attenta, per certi versi
anche a volte indifferente, a volte chiusa. Una società dove
soprattutto gli uomini - e soprattutto di una certa età -
incontrano proprio la difficoltà a chiedere aiuto.
Allora chiaramente anche noi ci associamo nella richiesta che la
U.S.L. istituisca un tavolo permanente di osservazione per
monitorare in maniera puntuale e capillare questi contesti di
disagio e d'isolamento. La perdita del lavoro oppure un ambiente
familiare problematico, elementi esistenziali che degenerano in un
malessere profondo, non sempre sono facilmente intercettabili dai
presidi medici o assistenziali. Come spesso accade, ci sembra che
anche qui il problema sia tutto culturale, e che si debba lavorare
su una maggiore sensibilità all'attenzione di prossimità, sia da
parte degli operatori che più in generale da parte dei cittadini
tutti, perché tutti possiamo essere preziosissimi alleati nel
contrasto al disagio, nelle nostre piccole comunità dove il
controllo sociale è, nel bene e nel male, ancora molto, molto
forte. Porre attenzione al reddito, alle reali condizioni di vita,
alle relazioni sociali, all'inserimento dell'individuo in una rete
relazionale sana e collaborativa, sono tutti elementi che possono
aiutare ad avere una visione più attenta del fenomeno; anche
chiaramente l'insorgenza di patologie psichiatriche, di questo
abbiamo parlato molte volte in quest'aula, quelle patologie possono
portare al suicidio, chiaramente sono legate anche alla capacità
del contesto familiare e relazionale d'intercettare l'insorgenza
dei problemi, in modo che il servizio sanitario se ne possa fare
carico con tutti i problemi del caso, che abbiamo già evidenziato
tante volte.
Il 70% dei suicidi avvenuti nella nostra regione riguarda
persone tra virgolette sconosciute alla struttura complessa di
psichiatria, cioè persone non legate a dipendenze varie, persone
che non hanno mai subito un trattamento sanitario obbligatorio, la
maggior parte di questi soggetti è vittima di un disagio latente,
di un disagio sotterraneo che spesso viene tenuto nascosto sia per
non guastare l'immagine della regione, del paese, della famiglia, o
anche del proprio gruppo di amici.
Il lavoro è senz'altro molto complesso, riguarda tanti fronti e
pensiamo che l'amministrazione tutta debba attivarsi a diversi
livelli per dimostrare di non sottovalutare questa che è una vera e
proprio emergenza, visti i dati regionali, e per dare un segnale
fondamentale ai cittadini che non sono soli di fronte al disagio, a
meno che non dovrebbero esserlo, perché con il senno di poi siamo
pronti a piangere e a lamentarci, perché di fatto nessuno ha saputo
cogliere questo grido di allarme che a volte è anche silenzioso, e
allora forse è il caso d'iniziare a parlare in maniera sistematica
di quella che a tutti gli effetti sta diventando, lo è già, una
piaga sociale sempre più grave, come ha spiegato, meglio di tutti
gli altri, magistralmente, Arthur Schopenhauer. Non poteva mancare,
in questo caso, la sua illuminazione, Schopenhauer ci dice "il
suicida è uno che, anziché cessare di vivere, sopprime solo la
manifestazione di questa volontà, egli infatti non ha rinunciato
alla volontà di vita ma solo alla sua vita, cioè non tollera più la
manifestazione specifica che è la sua vita, non vivere in
generale". Chiaramente noi quindi siamo assolutamente a favore di
questa mozione.
Presidente
- la parola alla collega Minelli.
Minelli (RC-AC)
- Abbiamo ascoltato con attenzione
l'esposizione del collega Luboz, che è il primo presentatore di
questa mozione, e gli interventi che sono seguiti, la competenza
della collega Russo, le parole della collega Pulz,. Condividiamo
quello che è stato esposto. Il mio dubbio riguardava soltanto una
parte legata all'impegnativa; in particolare, laddove si parla di
criteri maggiormente analitici per lo studio che si richiede di
fare, sono indicati come parametri, come criteri: l'età, la
provenienza, l'etnia e la residenza, parametri che, se si vuole, si
possono prendere in considerazione in uno studio analitico. Credo
però che nell'esemplificare ci siano dei parametri che sono
maggiormente indicativi rispetto per esempio all'etnia, ad esempio
alcuni di quelli che sono stati citati dalla collega Pulz, come il
reddito, il contesto sociale e familiare e la presenza di disturbi
psichici. Quindi troverei più corretto o non indicarli o indicarli
tutti, insomma. Secondo me questa mozione ha sicuramente
importanza, uno studio analitico deve essere fatto, ma o elenchiamo
tutti i criteri o lasciamo semplicemente che sia uno studio
analitico, perché altrimenti mi sembra che l'impronta che se ne
vuole dare è legata più a una questione di appartenenza a un tipo
di comunità che non è il nostro. In realtà abbiamo persone che
vivono qui che provengono da molti Paesi e sappiamo purtroppo -
credo che siano gli unici dati forse non scientifici ma ricavati
dalle informazioni che si hanno attraverso gli organi di
informazione - che la maggioranza dei suicidi che si verificano
nella nostra Regione sono di persone residenti, quindi dobbiamo
interrogarci anche sul sostegno, o sulla mancanza di sostegno, che
la nostra comunità dà alle persone in difficoltà. In ogni caso è
una mozione che ovviamente appoggiamo.
Presidente
- Altri? Possiamo chiudere la discussione
generale? Discussione generale chiusa, in replica la parola
all'assessore Baccega.
Baccega (UV)
- Esordiamo questo pomeriggio proprio con
una mozione che tratta il dramma di questi fenomeni richiamati in
una mozione - certamente condivisibile da tutto il Consiglio - la
quale richiama già interventi fatti in quest'aula. Avevo ascoltato
con grande attenzione il dibattito che si era tenuto nell'ottobre
2018 a seguito dell'interpellanza delle colleghe Nasso, Pulz e
Russo. Inoltre ho ascoltato con altrettanta attenzione le risposte
che pervenivano sia dalla Giunta che dall'assessore Certan la quale
ha fornito una serie di dati importanti e significativi sui suicidi
e sui tentativi di suicidio relativi agli ultimi anni nella nostra
regione. Darei per acquisiti quei dati che ha trasmesso la collega
Certan, aggiornando alcuni passaggi rispetto ai nuovi dati di cui
siamo entrati in possesso per avviare questo percorso, questo
dibattito, i quali potranno poi essere integrati con i dati
nazionali che in questo momento ha snocciolato la collega Russo.
Nel 2018, in Valle d'Aosta, ci sono stati 24 casi di suicidio con
un rapporto maschi/femmine di 16 a 8. Nel primo trimestre del 2019
vi sono stati 8 casi di suicidio con un rapporto 4 e 4, maschi e
femmine, di cui due di questi casi con più di 90 anni. Da
un'analisi di questi dati è evidente che il rapporto maschi e
femmine vede coinvolti di più i maschi, di cui l'età media è
decisamente elevata in quanto la maggior parte si colloca in un'età
tra i 65 e gli 80 anni. Un'ulteriore analisi più approfondita di
questi dati del 2018 evidenzia che due casi sono avvenuti con
associato un omicidio del congiunto; una persona non era residente
in Valle, otto casi con età superiore ai 70 anni, quindi un terzo
dei casi e, rispetto alla residenza, ci sono 5 casi in un solo
comune della Plaine e 4 casi ad Aosta. Per il resto sono
distribuiti su tutto il territorio: non sto a citarli adesso perché
non è simpatico, ma per un ulteriore approfondimento sono tutti ben
indicati. Circa il 30% dei pazienti deceduti non era conosciuto al
dipartimento e il restante 70% non si era mai rivolto ai servizi
pubblici, né era mai stato indirizzato. Quindi non aveva nessun
tipo di rapporto né con le organizzazioni che si occupano di
assistenza alle persone né con i Servizi e di questo 30% la
diagnosi era disturbo bipolare e depressione maggiore.
Per il 2019, degli 8 casi indicati, si evidenzia che soltanto
tre soggetti erano in carico al dipartimento di salute mentale. Dai
dati ottenuti dal servizio informatico si rileva che tra le
diagnosi di dimissioni è stato evidenziato che negli anni della
crisi si sono incrementati i ricoveri partendo dal 2010, con 15
casi fino ai 29 casi, appunto, del 2018. Il dato relativo al primo
semestre 2019 non è ancora noto, ma è in fase di elaborazione e di
verifica. È importante precisare che i tentativi di suicidio spesso
sono una richiesta di aiuto e non una volontà di morte. Attraverso
il ricovero è possibile una presa in carico ambulatoriale. Va detto
che il suicidio rappresenta il risultato estremo di una serie di
condotte dannose per la salute ed è la seconda causa di morte, dopo
gli incidenti stradali, nella fascia di età compresa tra i 15 ai 19
anni. L'abuso di alcolici, così come quello di altre sostanze,
costituisce un importante fattore di rischio. L'alcool rappresenta
la sostanza d'abuso più diffusa tra gli adolescenti e il suo
utilizzo è associato alle principali cause di morte e ai diversi
comportamenti a rischio dei giovani. Coloro che tra gli adolescenti
compiono un tentativo anticonservativo hanno più di frequente un
disturbo da abuso o dipendenza da sostanze, rispetto a quanti
presentano la sola ideazione suicidaria. Dunque questo fatto
suggerisce che l'utilizzo cronico di alcool e di sostanze
psicotrope possa facilitare il passaggio dall'ideazione al
compimento dell'atto.
In un approfondimento con la collega Certan risulta evidente che
bisogna anche fare attenzione all'uso di psicofarmaci nelle scuole
- fenomeno in evoluzione - e su questo concorderemo la massima
attenzione affinché si possa lavorare anche in ottica scolastica.
Talvolta il disinteresse della famiglia, la solitudine e il non
essere sostenuti da nessuno - spesso in un contesto di scontri
fisici, fumo di sigaretta, intossicazione da alcool, abuso di
sostanze stupefacenti e talora anche promiscuità sessuale - sono
associati a un aumento o a un rischio d'ideazione suicidaria e a
tentativi di suicidio. Dal momento che esiste una stretta relazione
tra i comportamenti dannosi per la salute e il suicidio, si può
sostenere che gli interventi di prevenzione per individuare e per
trattare soggetti a rischio suicidario dovrebbero risultare
efficaci per un'ampia gamma di comportamenti appunto a rischio. Vi
sono inoltre molti casi nei quali un suicidio si verifica nel
contesto di una malattia mentale, talvolta non diagnosticata e non
curata. A questo proposito, negli ultimi anni, il dipartimento di
salute mentale ha organizzato una serie di incontri sul territorio
e direi che è stato efficace anche il recente convegno organizzato
dalla Presidenza del Consiglio, ovvero "La pratica del dialogo
aperto per la salute mentale". In seguito è stato aperto un
ambulatorio specifico per gli adolescenti e i giovani adulti al
fine d'individuare precocemente i soggetti che rischiavano di
sviluppare gravi percorsi psichici. Nel corso dell'anno, grazie a
un finanziamento privato, ha preso avvio un gruppo educativo
nell'ambito del progetto denominato "Prospettive sicure", rivolto
ad adolescenti e giovani adulti con esordio psicotico, in cui
vengono svolte attività sportive e socializzanti di gruppo legate
alla montagna. L'effetto di questo gruppo è una riabilitazione
basata sullo stare insieme e su tutta una serie di strategie di
abilità sociale. A oggi una normale pratica clinica di questo
servizio è porre una particolare attenzione ai ricoveri di pazienti
giovani, all'esordio della sintomatologia con una presa in carico
efficace ed efficiente, integrata appunto da un approccio
psichiatrico, psicologico ed educativo. La complessità della
gestione - l'ha detto poco fa la collega Russo - potrà essere
garantita per il futuro solo a condizione di riottenere un organico
medico adeguato alle richieste di una popolazione di pazienti così
fragile e bisognosa di cure. Ritengo inoltre che per altre attività
poste in essere possano esserci ulteriori misure che dovranno e si
vorranno adottare per interventi sul fenomeno; il documento di
economia e finanza regionale, che andremo poi a presentare,
richiamerà alcuni passaggi. Dobbiamo sicuramente dare maggiore
informazione e confronto sul tema. Bisogna avviare un'intensa lotta
gli abusi: alcool, sostanze stupefacenti, un più attivo
coinvolgimento della rete di solidarietà e di volontariato che
sostenga nei vari passaggi anche questi percorsi e una più efficace
ricerca di medici. Segnalo che nel maggio scorso, quindi qualche
mese fa, il concorso per l'assunzione di due nuovi psichiatri è
andato deserto, ma nel frattempo ci siamo mossi. Siamo riusciti a
ottenere uno psichiatra per 2 settimane al mese che si occupa delle
notti; c'è un nuovo avviso per tre posti - peraltro già pubblicato
- che scade il 10 luglio e proprio a luglio provvederemo ad alcuni
passaggi: alcuni gettonieri e l'azzeramento delle liste di attesa.
A novembre riproveremo con i due avvisi per il tempo determinato
per ambulatori e per il territorio e l'attivazione dell'ambulatorio
per l'autismo è prevista a settembre: il Dottor Di Fiore rientra e
ci ha dato disponibilità per la gestione di questo ambulatorio
estremamente importante. Stiamo collaborando con il DSM
all'organizzazione di un convegno che tratterà a fondo questo tema
nel mese di ottobre. Stiamo cercando persone che possono appunto
aiutarci in un confronto più ampio, luminari in questo senso.
Nessuno ha voluto condannare il reparto di salute mentale.
Purtroppo ci troviamo in una crisi che è una crisi nazionale e,
attraverso alcuni interventi che si stanno facendo, qualche
risposta cominciamo a darla anche in questo senso. Sono sicuramente
pertinenti i suoi quesiti e, per concordare con il relatore della
mozione, andrei a fare una semplice modifica alla mozione che
riguarda quanto sto dicendo: "impegna l'assessore competente ad
adottare le misure necessarie a che il fenomeno descritto sia
analizzato anche sulla base di criteri maggiormente analitici" -
questo era quello che era indicato - "e a relazionarne alla
commissione competente" - fissando anche una data - "entro il 30
novembre 2019", così sappiamo che abbiamo il percorso, cioè abbiamo
la possibilità di mettere insieme dei dati e di avere più materiale
per poter lavorare ed eventualmente per poter sviluppare altre
strategie per sopperire a questa problematica.
Presidente
- la parola al collega Luboz.
Luboz (LEGA VDA)
- Grazie assessore Baccega, grazie ai
colleghi che hanno voluto intervenire a supporto di questa mozione,
sì penso che non abbiamo difficoltà ad accogliere quanto da lei
suggerito, sarebbe interessante che queste relazioni poi possano
diventare strutturali nell'arco degli anni e che il dipartimento di
salute mentale possa collaborare con la V° commissione per poter
conoscere meglio, analizzare e dare possibili soluzioni al triste
fenomeno.
Presidente
- Quindi anche se è chiusa la discussione ma
se ci formalizzate solo la modifica, grazie Assessore. L'ha già
letta quindi non ne diamo ulteriore lettura, ci sono richieste
d'intervento per dichiarazione di voto? Se non ci sono richieste
possiamo procedere alla votazione del testo emendato, la votazione
è aperta. Votate colleghi. Chiudiamo la votazione.
Presenti: 33
Votanti: 33
Favorevoli: 33
Il Consiglio approva all'unanimità.
