Classificazione
TRASPORTI E VIABILITÀ
Trasporti
Impianti a fune


Resoconto integrale del dibattito dell'aula
Oggetto del Consiglio n. 1991 del 9 maggio 2001 - Resoconto
OGGETTO N. 1991/XI Realizzazione di una nuova funivia per il
Monte Bianco. (Interpellanza)
Interpellanza Saputo che è stato presentato alla popolazione
di Courmayeur lo studio preliminare per la realizzazione di una
nuova funivia per il Monte Bianco, che dovrà sostituire la vecchia
funivia, la quale andrà a "scadenza" alla fine del 2005;
Osservato che l’opera riveste un interesse
quantomeno regionale;
Appreso che, secondo il progetto preliminare, la funivia avrà
una portata di circa 800 persone all’ora e che la
stazione di partenza verrebbe realizzata sui prati di Entrèves;
Appreso altresì, che nelle stazioni intermedie (Pavillon) e
d’arrivo (Punta Helbronner) verrebbero realizzate
nuove strutture ricettive;
Creduto, ad una prima sommaria valutazione, che
l’impianto previsto dal progetto di massima sia
sovradimensionato e in totale contrasto con
l’esigenza (ambientale, turistica ed economica) di
tutelare il sito del Monte Bianco, che costituisce un "patrimonio"
naturale per l’umanità;
Ritenuto opportuno avere chiarimenti sul progetto e sugli
intendimenti dell’Amministrazione regionale;
i sottoscritti Consiglieri regionali
Interpellano
la Giunta per sapere:
1) se non ritiene il progetto sovradimensionato, anche in
riferimento alle ovviamente limitate possibilità "ricettive" di
Punta Helbronner e del relativo comprensorio;
2) se non ritiene ambientalmente incompatibile il posizionamento
della mega-stazione di partenza sui prati di Entrèves, che
eliminerebbe l’unico piccolo polmone verde della
zona e ferirebbe irrimediabilmente la vista sul Monte Bianco;
3) se ritiene ragionevole tutelare il sito del Monte Bianco e
come intende procedere per evitare che la realizzazione della nuova
funivia infligga un altro danno irreversibile
all’ambiente alpino della nostra Regione.
F.to: Curtaz - Squarzino Secondina
PrésidentLa parole au Conseiller Curtaz.
Curtaz (PVA-cU) Sono colto di sorpresa perché immaginavo che
questa interpellanza venisse discussa dal Presidente della Giunta e
quindi rinviata al pomeriggio, ma poco male se
l’interlocutore è l’Assessore
Lavoyer, vorrà dire che cercheremo di ottenere da lui le risposte
che questa interpellanza pone.
Facevo prima una battuta, discutendo con
l’Assessore Perrin: dicevo che in genere quando
c’è da prendere posizione, il sottoscritto e il suo
gruppo prendono spesso posizioni nette. Io credo che rispetto a
questa problematica le nostre posizioni saranno di questo tipo.
Cosa è successo? È successo che circa venti giorni or sono è
stato presentato a Courmayeur, prima al Consiglio comunale e poi
alla popolazione, lo studio preliminare per la realizzazione di una
nuova funivia per il Monte Bianco che dovrà sostituire la vecchia
funivia che andrà a scadenza d’esercizio fra qualche
anno.
L’opera che viene prospettata da questo studio
preliminare è di enorme consistenza. Dico enorme consistenza per
due ordini di ragioni: perché la portata della funivia viene
aumentata da circa 250 persone/ora dell’attuale a
800 persone/ora circa per quanto riguarda la prima tratta
Courmayeur-Pavillon e a circa 600 persone/ora per quanto riguarda
la seconda tratta Pavillon/Punta Helbronner. Si capisce che si
parla non del rifacimento di una funivia, che ha svolto
egregiamente il suo ruolo, ma della triplicazione delle
potenzialità di trasporto di utenza, con la costruzione di un nuovo
mega impianto.
Associato a questo progetto funiviario c’è la
progettazione di un complesso commerciale molto ampio che riguarda
la possibilità di costruire degli esercizi commerciali molto
significativi dal punto di vista quantitativo sia alla stazione di
partenza, sia al Pavillon, sia a Punta Helbronner.
La prima domanda che ci poniamo tutti è la seguente: portiamo
6-800 persone in cima al Monte Bianco e poi dove le mettiamo? Come
modesto escursionista spero che non tutte vadano sul Monte Bianco a
camminare, altrimenti troveremmo le vie intasate e quindi
l’idea sarà quella di costruire tutta una serie di
esercizi commerciali, ivi compreso un ristorante sulla cima di
Punta Helbronner attraverso delle ardite opere di ingegneria dalla
capienza di 450 posti. Questo è il progetto.
Conosco poco il progetto perché ho fatto richiesta alla
Presidenza della Giunta di avere i documenti, ma non mi sono stati
ancora dati, però di fronte a questo tipo di opera rimango, per
usare un eufemismo, perplesso, perché?
Perché ci sono almeno tre tipi di problemi legati al
dimensionamento di questa struttura.
C’è un problema ambientale perché la partenza
della funivia non viene riproposta nel sito della Palud, ma viene
proposta nel piano di Entrèves eliminando così
l’unico piccolo polmone verde presente nella zona di
Entrèves.
Faccio anche presente l’impatto ambientale perché
spostando la funivia in quel modo si vedrebbe visivamente una sorta
di ferita che attraversa verticalmente la catena del Monte
Bianco.
Connesse a queste problematiche ci sono poi le problematiche
ambientali rispetto a una frana ma oggi non voglio allargare troppo
l’ambito dell'interpellanza, anche perché avremo
occasione di tornare sulla vicenda.
C’è poi un profilo che definirei
etico-alpinistico - guardo il Consigliere Nicco perché ogni tanto
facciamo discussioni su questi temi: è giusto portare chiunque a
3.300 metri senza fatica per poi fargli fare la vita da
"giapponese" in cima al Monte Bianco?
C’è infine un discorso economico: a chi giova una
mega struttura che verrà gestita – immagino - da
un'unica società, da un'unica mega società che avrà i negozi a
valle, avrà la struttura del Pavillon, avrà il ristorante e le
strutture collegate a Punta Helbronner?
Il rischio è di fare una mega struttura, che poi occorrerà
riempire con i tour operators che portano i pullman dei
"Giapponesi" che, dopo aver visto lunedì Roma, martedì Venezia e
Firenze, mercoledì verranno al Monte Bianco, qui scaricati, faranno
un salto su, mangeranno, compreranno un ricordino, torneranno in
pullman e poi via subito verso Parigi dove sono destinati il giorno
successivo. Credo che questo tipo di turismo sia un turismo di cui
la Valle d’Aosta deve fare volentieri a meno.
Vengo rapidamente alle domande dell'interpellanza che riguardano
un taglio più di carattere ambientale, mentre i discorsi di
carattere geologico oppure economico ci riserviamo di approfondirli
con iniziative che verranno presentate nei prossimi tempi anche in
riferimento alla fattibilità giuridica di questa vicenda perché, i
problemi saranno dal punto di vista giuridico analoghi a quelli
affrontati per la Dolonne-Plan Checrouit: il piano turistico, le
varianti al piano regolatore che non c’erano per
quel progetto, ovviamente non ci sono neanche per questo progetto,
quindi il problema che verrà posto.
Fra l’altro credo che a giorni saremo a
conoscenza del dispositivo della sentenza del TAR sulla
Dolonne-Plan Checrouit che sarà per certi versi illuminante, in un
senso o nell’altro, circa le possibilità giuridiche
di realizzare questo impianto.
Chiediamo nell'interpellanza se la Giunta:
-
"non ritiene il progetto sovradimensionato, anche in
riferimento alle ovviamente limitate possibilità "ricettive" di
Punta Helbronner e del relativo comprensorio
;
- se non ritiene ambientalmente incompatibile il
posizionamento della megastazione di partenza sui prati di
Entrèves, che eliminerebbe l’unico piccolo polmone
verde della zona e ferirebbe irrimediabilmente la vista sul Monte
Bianco
;
-
se ritiene ragionevole tutelare il sito del Monte Bianco e
come intende procedere per evitare che la realizzazione della nuova
funivia infligga un altro danno irreversibile
all’ambiente alpino della nostra Regione
".
Président
La parole à l’Assesseur au
tourisme, aux sports, au commerce et aux transports, Lavoyer.
Lavoyer (SA)
Sulle premesse, per poi rispondere
puntualmente ai tre quesiti, va sottolineato che
l’argomento sul quale discutiamo non è un progetto
esecutivo definitivo. È semplicemente un'ipotesi di progetto che è
stata sottoposta all’attenzione "in primis" del
Consiglio comunale di Courmayeur oltre che all'intera popolazione
del Comune di Courmayeur.
Contestualmente l’esame di questa problematica,
che coinvolgerà l’eventuale partecipazione
finanziaria da parte dell’Amministrazione regionale,
è stata fatta contestualmente al Consiglio comunale di Courmayeur
anche ai rappresentanti del Governo regionale: il Presidente della
Giunta e l’Assessore al turismo che erano presenti a
questa presentazione, quindi vorrei intanto portare il termine del
problema nel posizionamento corretto.
Qui non stiamo discutendo di questo progetto come se fosse un
progetto approvato e dunque se va bene o non va bene; stiamo
discutendo su una proposta che la società ha illustrato, una
proposta di fattibilità relativa al rifacimento
dell’attuale impianto, poi risponderò puntualmente
sugli aspetti di carattere ambientale, però voglio sottolineare
quanto ci è stato detto in quella sede dai tecnici incaricati: che
il semplice rifacimento, mantenendo l’attuale
posizionamento del punto di partenza, non era fattibile.
Le altre ipotesi esaminate, che sono circa dieci diverse
possibilità di posizionamento, erano tutte ipotesi che non potevano
essere concretizzate per problemi di ordine geologico, prova ne è
che su questo aspetto di forte condizionamento geologico
dell’attuale posizionamento del sito, se ho ben
capito in sede di quell’incontro, il consiglio
comunale nominerà dei tecnici di fiducia per verificare se queste
sono problematiche oggettive insuperabili e questo mi pare in
accordo anche a suggerimenti e proposte fatte
dall’opposizione del Consiglio comunale di
Courmayeur.
Quindi per quanto riguarda le premesse volevo sottolineare che
noi abbiamo esaminato una proposta di progetto e che a quanto mi
risulta, anche dal punto di vista del Comune di Courmayeur, nulla è
stato deciso, comunque rispondo ai quesiti che sono relativi a
questa proposta di progetto, che è una cosa concreta, e ci sono dei
documenti che l’interpellante potrà esaminare.
In ordine al dimensionamento va precisato che il primo tronco è
stato previsto con una portata oraria di 800 persone, mentre il
secondo tronco è previsto con una portata oraria teorica di 600
persone. Parliamo sempre di una proposta.
Peraltro va sottolineato che la portata reale degli impianti a
fune è normalmente dell’ordine
dell’80 percento della portata teorica, quindi la
vera capacità di trasporto prevista è di circa 640 persone/ora per
il primo tronco e 480 persone/ora per il secondo tronco.
Il maggior dimensionamento del primo tronco è legato da un lato
all’obiettivo di trasformare il Pavillon nel
baricentro del sistema di trasporto turistico e
dall’altro di agevolare la discesa degli utenti a
fine giornata.
Questi valori di portata sono da un lato analoghi alla capacità
di trasporto della funivia, che da Chamonix consente
l’accesso all'Aiguille du Midi, pari a circa 550/600
persone/ora e dall’altro, se vogliamo, possono
ritenersi congruenti alle attuali esigenze di trasporto per questo
tipo di impianto. Perché questo? Perché nelle giornate di affluenza
con gli impianti attuali vengono trasportate al massimo circa 1.700
persone/giorno interrompendo la possibilità di trasportare tutti
coloro che in più fanno richiesta e quindi interrompendo anche la
vendita di biglietti al fine di non penalizzare gli utenti con
tempi di attesa eccessivi per la discesa.
La domanda complessiva stimata in tali giornate molte volte
supera le 2.000 persone/giorno. Questi sono i dati che ci sono
stati forniti.
Considerato che per essere qualitativamente accettabile il nuovo
impianto deve considerare un tempo di accesso massimo di tre ore,
le esigenze di trasporto da contemplare sono comprese fra le 1.700
persone/giorno attuali, che diviso tre ore danno 576 persone/ora, e
le 2.000 persone/giorno stimate come domanda complessiva che diviso
tre ore danno 667 persone/giorno.
Va ancora ricordato che nel periodo primaverile e con il Tunnel
del Monte Bianco agibile si hanno sino a mille clienti che
effettuano la discesa della Vallée Blanche e che devono poter
accedere a Punta Helbronner in non più di 2 ore determinando quindi
un'esigenza di trasporto reale di circa 500 persone/ora.
Per quanto riguarda la stazione di partenza della funivia, al di
là di quanto ho illustrato in premessa, i volumi previsti sono
limitati alle necessità di carattere funiviario e logistico: casse,
uffici, magazzini e officina e in misura modesta alla
localizzazione di un bar negozio.
Le aree di sosta sono quelle indispensabili per garantire un
corretto accesso all’impianto e sono previste in
larga misura in sotterraneo mantenendo quindi la superficie esterna
nella sua configurazione naturale, inoltre dette aree di sosta
potrebbero di fatto essere utilizzate anche a beneficio della
funivia della Val Veny riducendo la necessità di realizzare
posteggi a raso di maggior impatto ambientale.
Infine l’ubicazione scelta per la stazione di
partenza della funivia consente di limitare
l’altezza dell’edificio sia della
stazione vera e propria, sia dei volumi accessori relativamente
alle visuali predominanti.
Da quanto ho potuto esaminare in base agli elaborati che ci sono
stati presentati, per la conformazione del territorio, che ha un
certo avvallamento sulla destra della strada statale, sembrerebbe
che l’impatto ambientale sia minimo tenuto conto che
la quasi totalità dei parcheggi viene fatta
nell’interrato, quindi il volume dovrebbe superare
di poco quella che è l’attuale quota della
strada.
Ripeto sono elaborati che abbiamo esaminato e che ci sono stati
sottoposti; non sono elaborati né approvati né esaminati da un
punto di vista tecnico.
Per quanto attiene all’ultimo quesito posto
dall'interpellanza, ovvero:
"se ritiene ragionevole tutelare il
sito del Monte Bianco e come intende procedere per evitare che la
realizzazione della nuova funivia infligga un altro danno
irreversibile all’ambiente alpino della nostra
Regione"
, crediamo che occorra innanzitutto chiarire cosa si
intende per tutela.
A nostro avviso tutelare il patrimonio ambientale e
naturalistico, e qui non ci troviamo certamente
d’accordo con l’interpellante,
significa anche conciliare la salvaguardia del nostro patrimonio
con esigenze di sviluppo sostenibile e di crescita della comunità
alla quale quel patrimonio afferisce, in particolare attraverso una
fruizione turistica in quel di Courmayeur sostenibile per le nostre
risorse.
Questo impianto ha una rilevanza non solo per la località di
Courmayeur, ma è stato uno strumento per far conoscere la Valle
d’Aosta e la sua potenzialità turistica non solo a
livello nazionale, ma a livello internazionale.
Questo è anche l’obiettivo del progetto della
nuova funivia del Monte Bianco che prevede la realizzazione di due
soli impianti al posto dei tre esistenti, riducendo sensibilmente
le opere che insistono sul territorio.
Inoltre i volumi previsti a Punta Helbronner sono equivalenti a
quegli attuali e anzi le opere previste sono per certi versi più
rispettose degli aspetti legati alle caratteristiche particolari
del sito.
L’ampliamento dei volumi al Pavillon invece sarà
realizzato per quanto possibile in sotterraneo.
Président
La parole au Conseiller Curtaz.
Curtaz (PVA-cU) L’Assessore ha esordito dicendo
che si trattava solo di un'ipotesi di progetto che doveva essere
ancora vagliato e posto all’attenzione poi, dal mio
punto di vista contraddittoriamente, ha fatto un intervento tutto a
difesa di questo progetto. Contraddittoriamente con la premessa
dunque, ma non con quelle che sono le intenzioni
dell’Amministrazione perché nessuno mi toglie dalla
testa che se il Presidente della Giunta e il Sindaco sono andati
alla presentazione di questo progetto è perché lo conoscevano e lo
condividevano. Siamo abbastanza ingenui, ma non ancora da ritenere
che il Presidente della Giunta e il Sindaco vadano ad una
presentazione senza sapere di cosa si parla.
Rispetto ai dati, l’Assessore ha confermato i
dati che io avevo, ha fornito un dato che secondo me è
significativo e corretto; la grossa funivia che va all'Aguille du
Midi ha una capienza di 500-550 posti/ora contro gli 800 che
andiamo a realizzare.
Voglio far presente che l’afflusso turistico a
Chamonix è qualcosa come da 5 a 10 volte quello di Courmayeur. Ne
deriva che questa non è un'opera adeguata alla richiesta turistica
perché la richiesta turistica per andare a Punta Helbronner oggi
non c’è o meglio non c’è in misura
maggiore a quella che viene soddisfatta.
Quando l’Assessore mi dice che per andare a Punta
Helbronner si fanno le code?, è un'esperienza che ho provato
anch'io. In un incontro che ho avuto recentemente con alcuni
abitanti de la Palud, cercando di valutare tale problema, ho detto
che le code, un po' di code, potevano esserci per 20-25 giorni
all’anno. Loro, guardandomi con gli occhi
strabuzzati, mi hanno corretto:
"No, è questione di sette, otto
giorni all’anno, di quelli tre o quattro sabati e
domeniche degli inizi di agosto e di fine luglio"
, quindi non
esiste un discorso del tipo: "Abbiamo tantissime richieste,
dobbiamo fare un impianto che è il triplo
dell’attuale in modo da soddisfare tutte le
richieste turistiche".
La cosa che hanno in testa i progettisti non è quella, è quella
di fare un impianto sovradimensionato e poi cercare di
riempirlo.
Il discorso della stazione di partenza, Assessore, è conseguente
alla scelta di fondo perché rispetto a questo impianto le soluzioni
sono due:
- la prima: fare un impianto che abbia
all’incirca la stessa portata
dell’attuale, secondo me ampiamente sufficiente;
- la seconda: fare un mega impianto per ragioni di carattere
economico-speculativo e allora ecco l’esigenza di
fare un’altra stazione di partenza che forse non può
più essere fatta a La Palud dove già c’è.
Dico forse perché, se qualcuno vuole venire con me a fare un
sopralluogo, spazio ce n’è ancora tanto, io adesso
non conosco le questioni geologiche, ma spazio a valle della
stazione ce n’è ancora tanto per allargarla e oggi
di soluzioni tecniche in tema di impianti funiviari ce ne sono ad
iosa, quindi credo che tecnici adeguati possano far partire questa
funivia già da dove parte?
(interruzione dell’Assessore Lavoyer, fuori
microfono)
? questa è un'argomentazione giusta, è
un’argomentazione che è stata avanzata. Addirittura
la società dice:
"Bisogna chiudere per tre anni
l’impianto se si vuole ripartire"
.
Non lo so per quanto tempo bisogna chiudere. Voglio far presente
una cosa: che sessanta anni fa per fare l’opera ex
novo, senza un traliccio, senza una stazione, senza una fondazione,
ci hanno messo un anno, questo a me risulta, quindi personalmente
non mi scandalizzerei se si chiudesse un anno la funivia e la si
rifacesse nello stesso posto in cui oggi sono sistemate le stazioni
con obiettivamente un impatto ambientale che è infinitamente
inferiore a quello progettato.
Assessore, alla fine di tutto è proprio la filosofia di questa
iniziativa turistica che non è condivisibile. Mi sembra che nel
settore, nell’ultimo decennio c’era
stata una certa inversione di tendenza: referendum sulle olimpiadi,
condivisione sul fatto che si erano costruiti dei palazzetti dello
sport sovradimensionati ecc.
Dopo questi dieci anni di calma apparente si sta riprendendo un
tipo di opera infrastrutturale di grandi dimensioni, secondo me
incompatibili non solo dal punto di vista ambientale, ma
incompatibili con il turismo che andiamo a proporre.
Siamo d’accordo sulla premessa che i siti vanno
valorizzati e devono essere una risorsa economica per la
popolazione, ma abbiamo bisogno di quel tipo di struttura? Abbiamo
bisogno di quel turismo di tipo "mordi e fuggi"? O abbiamo bisogno
di un turismo stanziale?
Non so Courmayeur dove stia andando. Vogliono attrarre i turisti
e per due anni non hanno detto niente sui TIR, adesso, dopo che i
giochi sono fatti, c’è una timida presa di posizione
da parte del Consiglio comunale che dice che avrebbe sperato in un
po' di regolamentazione, ma ha capito che neanche quella si farà.
La Valle d’Aosta sarà come prima: TIR a volontà. Per
la stazione turistica più importante della Valle
d’Aosta, TIR a volontà.
Volete fare una funivia a Dolonne che comporterà dei problemi di
tipo urbanistico, viario, di parcheggio che intaserà tutta una
zona.
Adesso si vuole fare una funivia che per le sue dimensioni è
economicamente in contrasto con gli interessi dei piccoli
commercianti, delle persone che vivono sul piccolo esercizio della
località, per far gestire questo enorme baraccone a qualche mega
società, perché di questo si tratterà in quanto nessun piccolo
proprietario di Courmayeur sarà mai in grado di gestire una
struttura del genere. Questo è il modello di turismo che si
affaccia in Valle d’Aosta per il decennio
2000-2010.
Noi dissentiamo da quest’idea di turismo e della
realizzazione di queste infrastrutture a quel tipo di turismo. Come
con i TIR speriamo nei Francesi, che hanno un po' più di buon
senso? perché per nostra fortuna metà di Punta Helbronner è dei
Francesi, quindi prima di fare i ristoranti con la giostra a
rotazione per 450 posti in punta alla Punta Helbronner occorrerà
avere il consenso dei Francesi. A questo penso che nessuno ci abbia
ancora pensato.
