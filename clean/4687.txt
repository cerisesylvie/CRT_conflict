Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 385 del 12 luglio 1982 - Resoconto
OGGETTO N. 385/VII - COMUNICAZIONI DEL PRESIDENTE DEL
CONSIGLIO.
PRESIDENTE:
Le Comunicazioni del Presidente del Consiglio
inquadrano l'attività del Consiglio dal 29 giugno ad oggi.
Disegni di legge presentati:
Disegno di legge n. 408, presentato dalla Giunta regionale in
data 30 giugno 1982 concernente: "Fondi per le spese di gestione e
per le spese di investimento delle Comunità Montane per l'anno 1982
- Adeguamento stanziamento legge regionale 5.4.1973, n. 13" (già
iscritto all'ordine del giorno).
Disegno di legge n. 409, presentato dalla Giunta regionale in
data 30 giugno 1982 concernente: "Istituzione rete regionale di
radiocomunicazione per il servizio di protezione civile" (già
iscritto all'ordine del giorno).
Disegno di legge n. 410, presentato dalla Giunta regionale in
data 5 luglio 1982 concernente: "Ulteriori modificazioni della
legge regionale 11 marzo 1968, n. 9, concernente l'approvazione del
piano regolatore della conca di Pila, in Comune di Gressan" (già
iscritto all'ordine del giorno).
Disegno di legge n. 411, presentato dalla Giunta regionale in
data 5 luglio 1982 concernente: "Proroga al 31.12.1982
dell'applicazione della legge regionale 16.5.1977, n. 36:
"Concessione di contributi per la costruzione e sistemazione di
piste sciistiche" ( e III Commissione).
Disegni di legge vistati:
Disegni di legge non vistati:
Disegno di legge n. 353, concernente: "Corresponsione di acconti
al personale regionale - Riapprovazione senza modificazioni".
In data 30 giugno 1982 il sopracitato disegno di legge è stato
impugnato dal Governo.
Deliberazioni vistate:
Sono state vistate dal Presidente della Commissione di
Coordinamento le seguenti deliberazioni consiliari, per le quali
erano stati richiesti e trasmessi chiarimenti:
n. 270 concernente: "Acquisto di un'area di terreno in Comune di
Châtillon da destinare alla realizzazione della nuova palazzina
Uffici dell'Enel".
Riunioni di Commissioni:
- Ufficio di Presidenza: 1
- Conferenza dei Capigruppo, Ufficio di Presidenza e Presidenti
delle Commissioni consiliari permanenti: 1
- I Commissione: 1
- II Commissione: 2
- III Commissione: 1
- IV Commissione: 1
- Commissione Speciale per l'Energia: 1
Si è inoltre avuto, alla presenza dei Capigruppo, un incontro
tra rappresentanti della Giunta regionale e della cooperativa "Il
Sentiero" per iniziative a favore delle popolazioni sottosviluppate
dell'Alto Volta.
Comunico inoltre al Consiglio che il giorno 8 luglio si è svolta
una riunione indetta da questa Presidenza tra i componenti
l'Ufficio di Presidenza, i Capigruppo consiliari permanenti in
ordine al problema del funzionamento delle Commissioni stesse.
Nel corso della riunione, che ha visto la partecipazione di
quasi tutti i rappresentanti dei Gruppi consiliari sono stati
esaminati e discussi i problemi relativi al funzionamento delle
Commissioni permanenti.
Al termine è stata concordata, al fine di un migliore
funzionamento delle Commissioni una linea di condotta comune da
parte dei Presidenti delle Commissioni di cui è stata data notizia
anche alla Giunta regionale.
E' stata ricevuta una delegazione dei Giovani Intercultura, che
è stata ospite del Collegio Gervasone per conto dell'Assessorato
della Pubblica Istruzione.
Chi vi parla ha avuto un incontro con i rappresentanti della
nuova Regione francese, della Franche-Comté, che aspirerebbe ad
avere contatti più frequenti con la Valle d'Aosta. A questo
proposito, un rappresentante della Franche-Comté verrà in Valle
d'Aosta per stabilire un programma di massima. Ne parlerò a livello
di Ufficio di Presidenza e di Capigruppo, ne ho già informato -
anche se in modo informale - il Presidente della Giunta; nel caso
si stabilisse un programma di massima questo sarà reso noto.
Comunque questo incontro non potrebbe che avvenire dopo la ripresa
dei lavori del Consiglio a settembre.
Comunico infine al Consiglio - anche perché i Consiglieri hanno
versato una quota di partecipazione - che la squadra di calcio
composta dai Consiglieri regionali ha effettuato già due partite
con alterne vicende: la prima con successo e quella di ieri con
successo minore.
PRESIDENTE:
Sono terminate le Comunicazioni del
Presidente del Consiglio. Dichiaro aperta la discussione.
Ha chiesto di parlare il Consigliere Mafrica, ne ha facoltà.
MAFRICA - (P.C.I.):
Il Presidente ha parlato di una
riunione sul funzionamento delle Commissioni: il nostro Gruppo
rileva che buona parte delle difficoltà che incontrano le
Commissioni proviene dal modo di lavorare disordinato della Giunta.
Con riferimento soprattutto a questo Consiglio, sono arrivate a
getto continuo leggine che potevano anche essere presentate prima,
con data degli ultimi giorni di giugno. Le Commissioni hanno dovuto
far fronte ad un lavoro molto confuso, proprio perché la Giunta
regionale ha fatto trascorrere inutilmente del tempo, ed in certi
casi ha lasciato che i termini scadessero. Ad esempio, l'acquisto
del castello Gamba si sta discutendo da anni in Valle d'Aosta, ma
solo il 5 luglio è stato incaricato un tecnico per la perizia, il
quale peraltro da quanto è scritto nella relazione, non ha neanche
potuto prendere visione degli atti di proprietà. Il disegno di
legge sulle funivie è stato presentato in Commissione il 9 luglio -
oggi siamo al 12 luglio - per cui i Consiglieri lo hanno visto solo
due giorni prima che arrivasse in Consiglio. Su un atto importante
come è l'assestamento di bilancio, non è stato possibile avere
alcun chiarimento perché mancava in Commissione, oltre l'Assessore
e il ragioniere capo, un funzionario che potesse fornire delle
spiegazioni. E' chiaro che con questo modo di lavorare non si
possono avere risultati positivi. Le cose concordate debbono essere
rispettate: è giusto che i Consiglieri d'ora in poi non esaminino
quei disegni di legge per i quali il relatore - sia esso
l'Assessore o un funzionario incaricato - è assente, né prendano in
considerazione disegni di legge che non siano a conoscenza del
Consiglio da un numero minimo di giorni. Poiché abbiamo la
preoccupazione che le cose, che sono andate in modo così confuso in
questo ultimo periodo, possano peggiorare nel futuro, riteniamo che
il rispetto di una serie di norme interne possa favorire un
migliore funzionamento delle Commissioni stesse delle quali si deve
dire, come giudizio complessivo, che hanno lavorato.
PRESIDENTE:
Ha chiesto di parlare il Presidente della
Giunta, ne ha facoltà.
ANDRIONE - (U.V.):
Si quelque chose ne marche pas, c'est
toujours la Junte régionale qui en est responsable; je m'excuse de
le dire si simplement.
En ce qui concerne le château Gamba, avant la mort de son
propriétaire on ne pouvait pas l'acheter parce qu'il n'était pas en
vente. Après sa mort, il y a quelques mois, nous avons
immédiatement ouvert des pourparlers car l'accord a été rejoint; il
est évident que nous ne pouvons faire aucune expertise, avant que
l'accord se réalise.
En ce qui concerne "le leggine", la Junte travaille, peut-être
même plus que les Conseillers, et le compte-rendu des séances de la
Junte en est une preuve. Les lois viennent en Conseil selon des
différentes conséquences temporelles, qui ne sont pas
surmontables.
Je ne comprends pas pourquoi M. Mafrica, qui est toujours très
sûr des droits des travailleurs, voudrait empêcher les chefs
comptables d'aller en vacances.
PRESIDENTE:
Ha chiesto di parlare il Consigliere Tonino,
ne ha facoltà.
TONINO - (P.C.I.):
Vorrei sollevare un problema attuale,
legato al funzionamento delle Commissioni, che mi sembra
particolarmente interessante.
La Commissione Agricoltura del Senato, che si è incontrata
alcuni mesi fa con la Commissione Assetto del Territorio del
Consiglio per discutere il disegno di legge-quadro sui parchi, ha
liquidato il disegno di legge in oggetto che è stato mandato in
aula.
Ne è scaturito un nuovo disegno di legge che - ho potuto
confrontare - è praticamente uguale a quello che era stato oggetto
della discussione durante la visita in Valle d'Aosta della
Commissione presieduta dal Sen. Melandri. In quella occasione
abbiamo detto che il disegno di legge non ci stava bene; parere che
evidentemente oggi ribadiamo. Si tratta di un disegno di legge
"pasticciato" da un punto di vista istituzionale, in cui sono
presenti ancora una volta pesanti interventi sul piano
amministrativo. E' del Governo - e non del Parlamento - il rifiuto
di riconoscere il ruolo delle Regioni in questo settore, tant'è che
si prevede l'istituzione di nuovi parchi nazionali attraverso leggi
speciali: inoltre, per quello che più ci riguarda, il disegno di
legge ha completamente disatteso la proposta unitaria che questo
Consiglio regionale aveva fatto, avente il duplice obiettivo di
risolvere vecchie ed annose questioni che riguardano la gestione
del Parco Nazionale del Gran Paradiso e di salvaguardare il Parco
con una forma di tutela effettiva. Pertanto credo che questo
atteggiamento debba essere contrastato con tutti gli strumenti a
nostra disposizione. Contiamo che il Senatore della Valle d'Aosta
porterà avanti la proposta del nostro Consiglio; tuttavia sarebbe
opportuno che la nostra Commissione consiliare - a nome del
Consiglio - esaminasse attentamente il disegno di legge liquidato
dalla Commissione Agricoltura del Senato, formulando in proposito
delle precise osservazioni da inviare a tutti i Gruppi
parlamentari, oltre ai membri di quella Commissione.
PRESIDENTE:
Se il Consigliere Tonino ha il testo
ufficiale, potrebbe fornirlo alla Presidenza.
Per quanto concerne la Presidenza del Consiglio, abbiamo già
richiesto il testo licenziato dalla Commissione, che dovrà essere
oggetto di esame in aula e che pertanto sarà fornito a tutti i
Consiglieri, in particolare a quel li della competente Commissione,
per un esame approfondito.
