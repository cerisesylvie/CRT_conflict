Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 191 del 29 aprile 1981 - Resoconto
OGGETTO N. 191/81 - PROGRAMMI PER MIGLIORARE LA FUNZIONALITÀ
DELL'AEROPORTO REGIONALE. (Interpellanza)
Presidente
- Do lettura del testo dell'interpellanza
presentata dai Consiglieri Minuzzo e Nebbia:
INTERPELLANZA
Il Consiglio regionale si è già occupato della funzionalità
dell'aeroporto di Aosta, che costituisce un'infrastruttura
turistica di notevole importanza. Attualmente nel periodo
primaverile un gran numero di piloti stranieri utilizza l'aeroporto
per sfruttare le ampie possibilità offerte di volo a vela, con
evidente apporto positivo al Turismo regionale.
Le condizioni dell'impianto non sono però le migliori né le
più sicure possibili in quanto la recinzione è quasi ovunque
abbattuta, tanto che un notevole passaggio pedonale avviene tra
l'autoporto e la zona America attraversando, con pericolo estremo
per il traffico, trasversalmente la pista.
Per di più la pista è penalizzata dalla presenza sulla
testata nord della strada di collegamento con l'autoporto,
riducendo la parte di pista utilizzabile e generando pericolo per
il traffico in transito. Si
INTERPELLA
Pertanto l'Assessore competente per conoscere quali programmi
esistono per rinnovare la recinzione dell'aeroporto e per costruire
il nuovo raccordo per l'autoporto lungo il tracciato previsto più
ad ovest del Piano Regolatore del Comune di
Saint-Christophe.
Presidente
- Illustra il Consigliere Nebbia, ne ha
facoltà.
Nebbia (PSI)
- Il testo dell'interpellanza è già
decisamente chiaro perché si possa definire la risposta. Quello che
vorrei sottolineare in questo momento è la particolare importanza
che l'aeroporto può assumere per la nostra Regione e la necessità
di un suo rilancio. Infatti dopo la fase iniziale di entusiasmo, e
quella di assestamento successiva, ritengo sia necessario poter
pensare all'aeroporto come facente parte delle strutture per il
trasporto e per il turismo della Valle d'Aosta in modo decisamente
superiore a quello attuale.
Vorrei anche ricordare al Consiglio che se dovessero succedere
egli incidenti dovuti a manchevolezze dell'Amministrazione
regionale o ad incuria, le autorità preposte al controllo
dell'aeroporto potrebbero bloccarlo per molti mesi, per non dire
anni, prima di concedere una nuova autorizzazione.
Ecco, in questa ottica è stata fatta l'interpellanza; attendo
adesso la risposta da parte dell'Assessore
Presidente
- Ha chiesto di parlare il Consigliere
Minuzzo, ne ha facoltà.
Minuzzo (PSDI)
-
Riallacciandomi a quello che ha
detto il collega Nebbia, sulla responsabilità e sulla chiusura per
un lungo periodo di tempo alla quale andrebbe incontro l'aeroporto
nell'eventualità di un incidente, vorrei ricordare agli Assessori
competenti, senza voler fare della cronistoria e tanto meno partire
da Adamo ed Eva, che già una osservazione di questo tipo la facemmo
nel '79 in occasione del rinnovo della convenzione con l'Aeroclub.
Interpellanza sullo stesso oggetto è stata presentata nello scorso
anno e c'è stata assicurazione dell'Assessore che nel mese di marzo
sarebbero iniziati i lavori. Io penso che oltretutto non facciamo
una bella figura nemmeno nei confronti dei turisti, soprattutto
tedeschi e olandesi che in questi giorni utilizzano l'aeroporto con
i loro alianti; alcune settimane fa c'erano circa 60 alianti che
volavano sul cielo di Aosta. E mi sembra che, al di là di tutto, ne
vada anche un po' della credibilità e della reputazione della
nostra Regione nei confronti di questi turisti che vengono in una
stagione particolarmente morta per il nostro turismo. Per cui
dobbiamo avere presente oltre a tutti i motivi di pericolo e di
rilevanza che può avere l'aeroporto regionale, anche questa
questione. È necessario fare la recinzione anche perché ogni mese
che passa è un pezzo di recinzione in più che viene a mancare.
Presidente
- Risponde l'Assessore ai lavori pubblici,
Borbey, ne ha facoltà.
Borbey (DC)
- Rispondendo ad una precedente interpellanza
avevo detto che nella primavera di quest'anno avremmo avuto
intenzione di eseguire questi lavori di recinzione ed ora infatti
abbiamo i preventivi. Ci sono due preventivi, uno dei quali prevede
una recinzione migliore dell'altra; sono circa due chilometri e 600
metri da recintare, con costi che si aggirano sui 300 milioni per
un tipo di recinzione e sui 600 per l'altro. Devo dire che il
capitolo 3200 del bilancio, che concerne opere di ristrutturazione,
di rifacimento, di adeguamento delle infrastrutture di proprietà
regionale, sia fabbricati sia aree, è da un mese in rosso, e
l'Assessorato ai Lavori Pubblici vorrebbe iniziare questi lavori,
ma non può fare l'impegno perché il capitolo è privo di fondi.
Quindi noi siamo d'accordo con quanto hanno detto i Consiglieri
interpellanti; possiamo riconoscere che è una scelta che
bisognerebbe fare, ma oggi la realtà è questa.
Presidente
- Risponde il Consigliere Nebbia, ne ha
facoltà.
Nebbia (PSI)
- Non ho sentito dall'Assessore la risposta
alla seconda domanda che avevo fatto, cioè alla possibilità di
modificare il raccordo con l'autoporto, in modo da diminuire la
penalizzazione dello stesso, tenendo conto anche della conseguente
necessità di ampliare la recinzione, che dovrebbe evidentemente
occupare parte delle aree che mi sembra siano già regionali, in
modo che i 1.200 metri, quanti sono delle piste siano
effettivamente tali e non penalizzati di quei due o trecento metri
attuali.
Borbey (DC)
- Chiedo scusa perché non avevo completato la
risposta. Approfitto per dire - e questo non è a scusante per il
sottoscritto - che avevo già portato un impegno di spesa appunto
per fare una parte di questa recinzione, almeno il lato di ponente,
e che per mancanza di fondi non abbiamo potuto procedere. Ad ogni
modo al primo assestamento di bilancio è nostro impegno - e la
Giunta concordemente lo ha dichiarato, - di spostare più a monte la
parte ad ovest della recinzione se verrà definita la questione
della strada cui accennava Nebbia, in caso contrario di rifarla
nell'attuale posizione.
Per quanto concerne lo spostamento della strada che corre lungo
la recinzione ovest dell'aeroporto, avremo un incontro - penso che
l'Architetto Nebbia sarà presente anche lui, poiché è il redattore
del Piano regolatore di St. Christophe - con il Comune di St.
Christophe e coi Comuni interessati. Abbiamo aspettato a fissare la
data perché aspettavamo l'appalto dell'attuale tronchetto 26,
appalto che è stato esperito il 10 di questo mese. Siamo in attesa
dell'assegnazione dei lavori all'impresa; posso anticipare che ha
vinto l'appalto un'impresa di Aosta, ma non si sa se l'ANAS lo
aggiudicherà o meno, dal momento che ha la possibilità di non
aggiudicarlo per dei suoi meccanismi particolari. Infatti nella
stessa giornata è stato aggiudicato per tre miliardi e mezzo anche
l'appalto del paravalanghe di Cervinia; l'impresa aggiudicataria è
un'impresa di Catania che ha fatto il 14% di ribasso, e sono al
corrente che a livello romano l'ANAS è molto dubbiosa se assegnare
i lavori a quest'impresa o alla seconda aggiudicataria.
Quindi faremo questo incontro col Comune di St. Christophe anche
perché il progetto dell'ANAS è andato in appalto e, secondo il mio
modesto parere, è da rivedere per buona parte.
Presidente
- Risponde il Consigliere Minuzzo, ne ha
facoltà.
Minuzzo (PSDI)
- Prendo la parola innanzitutto per
dichiararmi insoddisfatto della risposta fornitaci dall'Assessore,
in secondo luogo per fare una raccomandazione. Mi permetto, da
modesto Consigliere, di fare una raccomandazione all'Assessore: le
dichiarazioni le faccia quando rispondono a verità, non le
faccia.
C'era stato un formale impegno da parte dell'Assessore, e tutto
il Consiglio ne è buon testimone, di iniziare questi lavori nel
mese di marzo; adesso l'Assessore viene a dire che il capitolo di
bilancio previsto è in rosso da un mese, per cui non c'era nemmeno
stata l'intenzione di iniziare questo lavori, perché diversamente
sarebbero stati messi in appalto, se a marzo si volevano
iniziare.
Seconda cosa. Questa recinzione inizialmente costava 150
milioni; neanche un anno fa costava 200-250; adesso siamo già
arrivati a 300 milioni per un preventivo e a 600 milioni per un
altro. Ritengo che o la Giunta e l'Assessore hanno intenzione di
fare quest'opera, per cui trovano i quattrini, o altrimenti devono
dire chiaramente che la recinzione all'aeroporto non si farà. Anche
perché l'aumento del costo di questo lavoro è di circa 100 milioni
ogni sei mesi, per cui, se non ci sono i quattrini oggi, tanto meno
ci saranno fra sei mesi. A meno che la Giunta non stia aspettando
il riparto fiscale anche per la recinzione dell'aeroporto.
