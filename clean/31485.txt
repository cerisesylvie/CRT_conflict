Classificazione
CONSIGLIO REGIONALE
Anagrafe patrimoniale - Indennità e previdenza



Oggetto del Consiglio n. 543 del 6 maggio 2009 - Resoconto
OGGETTO N. 543/XIII - Reiezione della proposta di legge:
"Contenimento dei costi della politica. Ulteriori modificazioni
alle leggi regionali 21 agosto 1995, n. 33, 8 settembre 1999, n.
28, e 17 marzo 1986, n. 6".
Articolo 1
(Modificazioni all'articolo 1 della legge regionale 21 agosto
1995, n. 33)
1. La lettera c) del comma 1 dell'articolo 1 della legge
regionale 21 agosto 1995, n. 33 (Norme sulle indennità spettanti ai
membri del Consiglio e della Giunta e sulla previdenza dei
consiglieri regionali), è abrogata.
2. Dopo il comma 1 dell'articolo 1 della l.r. 33/1995 è
aggiunto il seguente:
"1bis. Entro 30 giorni dall'inizio della legislatura, il
Consiglio regionale determina, per l'intera durata della stessa,
l'ammontare del trattamento indennitario di cui al comma 1, lettere
a) e b).".
Articolo 2
(Modificazioni all'articolo 2 della l.r. 33/1995)
1. Al comma 1 dell'articolo 2 della l.r. 33/1995, le parole
"è stabilita nella misura del settanta" sono sostituite dalle
parole "non può superare la misura del sessanta".
2. Il comma 2 dell'articolo 2 della l.r. 33/1995 è
abrogato.
Articolo 3
(Modificazioni all'articolo 5 della l.r. 33/1995)
1. Il comma 1 dell'articolo 5 della l.r. 33/1995 è sostituito
dal seguente:
"1. Ai consiglieri regionali che svolgono particolari
funzioni compete, in aggiunta alla indennità di carica di cui
all'art. 2, un'indennità di funzione commisurata alle seguenti
percentuali della medesima indennità:
a) al Presidente della Regione: indennità di funzione pari al
50 per cento;
b) al Presidente del Consiglio regionale: indennità di
funzione pari al 40 per cento;
c) ai componenti della Giunta regionale: indennità di
funzione pari al 35 per cento;
d) ai vicepresidenti del Consiglio regionale: indennità di
funzione pari al 15 per cento;
e) ai Presidenti delle Commissioni consiliari istituite a
norma dello Statuto e del regolamento interno del Consiglio
regionale: indennità di funzione pari al 10 per cento;
f) ai segretari dell'Ufficio di Presidenza del Consiglio
regionale: indennità di funzione pari al 5 per cento.".
2. Il comma 2 dell'articolo 5 della l.r. 33/1995 è sostituito
dal seguente:
"2. Per l'espletamento delle funzioni prefettizie, al
Presidente della Regione è attribuita un'ulteriore indennità pari
al cinque per cento dell'indennità prevista all'articolo
2.".
3. Al comma 6 dell'articolo 5 della l.r. 33/1995 le parole
"lett. b)" sono sostituite con le parole "lett. c)".
Articolo 4
(Modificazione all'articolo 6 della l.r. 33/1995)
1. Il comma 1 dell'articolo 6 della l.r. 33/1995 è sostituito
dal seguente:
"1. L'ammontare della diaria mensile spettante ai
consiglieri, senza distinzione di carica, per spese inerenti
all'espletamento del mandato, non può superare, sulla base di
quindici giorni di presenza per ogni mese, la misura del 25 per
cento dell'indennità di carica.".
Articolo 5
(Sostituzione della rubrica del Capo III della l.r.
33/1995)
1. La rubrica del Capo III della l.r. 33/1995 è sostituita
dalla seguente: "Rimborsi spese".
Articolo 6
(Sostituzione dell'articolo 8 della l.r. 33/1995)
1. L'articolo 8 della l.r. 33/1995 è sostituito dal
seguente:
"Articolo 8
(Rimborsi spese per missione)
1. Ai membri dell'Ufficio di Presidenza del Consiglio e della
Giunta regionale ed ai consiglieri regionali che, rispettivamente,
per l'espletamento del proprio mandato o per incarico dei
Presidenti del Consiglio o della Regione si rechino fuori sede,
sono rimborsate le spese di viaggio; per i viaggi compiuti con
propri automezzi al di fuori del territorio regionale è corrisposto
un rimborso chilometrico pari a quello corrisposto ai dipendenti
regionali.
2. Le liquidazioni dei rimborsi di cui al comma 1 sono
effettuate dall'Ufficio di Presidenza del Consiglio o dalla Giunta
regionale secondo la rispettiva competenza.".
Articolo 7
(Modificazione all'articolo 6 della legge regionale 8
settembre 1999, n. 28)
1. Alla lettera b) del comma 1 dell'articolo 6 della legge
regionale 8 settembre 1999, n. 28 (Interventi per il contenimento
della spesa in materia di previdenza dei consiglieri regionali.
Costituzione dell'Istituto dell'assegno vitalizio. Modificazioni
alla legge regionale 21 agosto 1995, n. 33 (Norme sulle indennità
spettanti ai membri del Consiglio e della Giunta e sulla previdenza
dei consiglieri regionali)), le parole "stabiliti dall'Ufficio di
Presidenza in misura non superiore al doppio della trattenuta
obbligatoria a carico del consigliere regionale" sono sostituite
dalle parole "quantificati dall'Ufficio di Presidenza in misura non
superiore alla trattenuta obbligatoria a carico del consigliere
regionale".
Articolo 8
(Modificazioni all'articolo 7 della l.r. 28/1999)
1. Il comma 1 dell'articolo 7 della l.r. 28/1999 è sostituito
dal seguente:
"1. Nel regime della capitalizzazione, l'ammontare
dell'assegno vitalizio è costituito dalla rendita, mensile e
posticipata, determinata applicando al capitale accantonato, come
definito all'articolo 6, comma 1, coefficienti di conversione
variabili in funzione dell'età, del sesso e della reversibilità.
Nel regolamento di applicazione di cui all'articolo 1, comma 2,
sono indicati i parametri necessari ai fini del calcolo dei
predetti coefficienti di conversione.".
2. Il comma 3 dell'articolo 7 della l.r. 28/1999 è
abrogato.
Articolo 9
(Modificazione all'articolo 4 della legge regionale 17 marzo
1986, n. 6)
1. Il comma 1 dell'articolo 4 della legge regionale 17 marzo
1986, n. 6 (Funzionamento dei Gruppi consiliari), è sostituito dal
seguente:
"1. I contributi finanziari per gli oneri di funzionamento
dei Gruppi consiliari e per le spese di aggiornamento, studio e
documentazione, compresa l'acquisizione di consulenze, nonché per
l'organizzazione di convegni e conferenze per diffondere le
conoscenze sull'attività dei Gruppi stessi e promuovere la
partecipazione sulle questioni di competenza del Consiglio
regionale, sono erogati a favore dei rispettivi capigruppo nelle
seguenti misure fisse mensili:
a) euro 1000 per componente, fino al secondo;
b) euro 500 per componente, dal terzo al decimo;
c) euro 300 per componente, a partire
dall'undicesimo.".
Articolo 10
(Indennità commisurate a quelle dei consiglieri
regionali)
1. Entro il termine di 12 mesi dall'entrata in vigore della
presente legge, il Consiglio regionale ridefinisce i parametri per
la determinazione delle indennità dei soggetti i cui compensi sono
commisurati a quelli dei consiglieri regionali.
Articolo 11
(Disposizioni transitorie)
1. In sede di prima applicazione, il Consiglio regionale
determina l'ammontare del trattamento indennitario di cui
all'articolo 1, comma 1, lettere a) e b), della l.r. 33/1995 entro
30 giorni dall'entrata in vigore della presente legge e con
decorrenza dal primo giorno del mese successivo.
2. Fino all'adempimento da parte del Consiglio regionale di
quanto previsto all'articolo 10, il trattamento economico dei
soggetti i cui compensi sono commisurati a quelli dei consiglieri
regionali è pari al compenso percepito dagli stessi soggetti nel
mese antecedente a quello di entrata in vigore della presente
legge.
Articolo 12
(Entrata in vigore)
1. La presente legge sarà pubblicata sul Bollettino ufficiale
della Regione ed entrerà in vigore il 1° gennaio 2009.
Président
- La parole au rapporteur, le Conseiller
Bertin.
Bertin (VdAV-R)
- Augurandomi di non rovinare il clima
appena instauratosi...
Durante la campagna elettorale per il rinnovo del Consiglio
regionale della primavera scorsa, come tutte le forze politiche, il
nostro schieramento aveva presentato un programma che prevedeva una
riduzione significativa dei costi della politica. In questo senso i
candidati della lista Vallée d'Aoste Vive-Renouveau si erano
pubblicamente impegnati a presentare una iniziativa per la
riduzione dei costi della politica del Consiglio regionale. Alla
ripresa autunnale dei lavori del Consiglio pertanto abbiamo
depositato, fra le prime iniziative legislative, una proposta di
legge per il contenimento dei costi della politica. Non crediamo
che questo sia un tema da poter ridurre ad una questione di
maggioranza o di opposizione, riguarda tutti indistintamente,
attiene al rapporto fra cittadini, politica e istituzioni e proprio
per questo, e nella speranza di un confronto aperto, abbiamo per
ben due volte rinviato la discussione in sede di Commissione
competente, nell'attesa di proposte provenienti da altre forze
politiche. Fiduciosi abbiamo aspettato per ben 4 mesi, da settembre
2008 a inizio anno 2009, altre proposte per poterci confrontare e
trovare con il contributo di tutti la soluzione migliore.
Lo stesso Presidente della Regione aveva ribadito, nel dicembre
scorso, dalle pagine del
Messager valdôtain
(cito):
"Comme nous l'avions annoncé dans le programme commun pour la
XIII
e
législature l'objectif prioritaire du Gouvernement
régional que je représente est la réduction des coûts de la
politique. En ce sens nous travaillons, de concert avec le Conseil
de la Vallée, à un projet de loi axé sur la révision des émoluments
des élus régionaux".
Purtroppo, però, al di là delle promesse e
delle dichiarazioni, nessuna proposta è giunta in Commissione e la
nostra, a tutt'oggi, è la sola iniziativa su questo argomento. Fra
l'altro, come ricorderete, questa proposta di legge è già approdata
alla discussione del Consiglio alcuni mesi fa e in quell'occasione,
con il solo voto contrario del nostro gruppo l'aula ha deciso di
rinviare in Commissione la proposta; un rinvio che è stato stimato
allora necessario per poter (cito):
"ulteriormente approfondire
e permettere a tutti di dare il loro contributo su un argomento di
questo spessore".
Abbiamo così aspettato per altri quattro mesi l'arrivo di
contributi provenienti da altre forze politiche, ma nessun'altra
proposta sul tema della riduzione dei costi della politica è stata
formulata e la nostra è rimasta la sola iniziativa depositata. Una
proposta, la nostra, che comporterebbe un risparmio di poco
inferiore al 30 percento di quanto viene attualmente speso. Niente
di particolarmente drammatico o populista, ma un segnale di
cambiamento significativo e non solo simbolico. Insomma, credevamo
di aver fatto una proposta seria che potesse diventare un elemento
di confronto e la base di partenza per una discussione... purtroppo
così non è stato! A questo punto diventa difficile non sospettare
una mancanza di volontà politica, in particolar modo dalle forze
della maggioranza, nel voler affrontare questo argomento che, a
parole, tutti ritengono prioritario. Per quanto ci riguarda, questa
rimane una priorità. La democrazia è una forma di governo costosa e
negli ultimi anni c'è stata da parte dei cittadini un'attenzione
particolare su questo tema per una crescente richiesta di
trasparenza e moderazione, che deve essere presa in considerazione.
I cosiddetti "costi della politica" sono un bisogno ineluttabile
per il buon funzionamento di un sistema democratico, ma proprio per
questa ragione è giusto che tale realtà sia nota, condivisa e
sostenuta da tutta la collettività.
Questa proposta di legge ha, innanzitutto, l'obiettivo di
ridurre e rendere trasparente, attraverso l'assunzione di una
responsabilità diretta del Consiglio regionale e sganciandola dal
parametro dell'indennità dei Parlamentari statali, la
determinazione dell'ammontare lordo dell'indennità di carica, di
funzione e della diaria di Consiglieri regionali, secondo un
principio di responsabilità e di trasparenza. In effetti si dispone
che il Consiglio regionale determini per l'intera durata della
legislatura l'ammontare del trattamento indennitario spettante ai
Consiglieri regionali, a differenza di quanto avviene attualmente
con una percentuale fissa del 70 percento di quello percepito dai
componenti della Camera dei Deputati. Si afferma così un principio
di autonomia, di responsabilità e di trasparenza del Consiglio
Valle in questa materia. Inoltre si provvede ad abbassare le
percentuali del calcolo delle indennità di funzione e l'ammontare
della diaria mensile non potrà superare la misura del 25 percento
dell'indennità di carica. Si modifica inoltre l'istituto per
l'assegno vitalizio: in conseguenza di questa modifica i contributi
a carico del Consiglio regionale non sono più stabiliti
dall'Ufficio di Presidenza in misura non superiore al doppio della
trattenuta obbligatoria a carico del Consigliere, ma in misura non
superiore alla trattenuta stessa, cosa che non avviene per la
totalità dei lavoratori dipendenti.
Siamo coscienti che il costo rappresentato dal Consigliere
regionale è solo una - e forse neanche la più significativa - delle
molte voci dei costi della politica, del finanziamento indiretto o
diretto ai partiti, alle consulenze, agli incarichi di
sottogoverno, eccetera, ma crediamo che da qui sia giusto
iniziare.
Président
- J'ouvre la discussion générale.
La parole au Conseiller Donzel.
Donzel (PD)
- Sarò brevissimo, così non sembrerà uno
spot
elettorale, non farò perdere tempo a chi deve andare a
casa presto stasera.
I costi della politica: dopo frequenti apparizioni sui giornali
locali, grandi passerelle per cercare visibilità, e quindi non
ottemperare all'impegno che ci eravamo presi tutti, in quest'aula,
sintetizzerei in modo lapidario quello che sta accadendo attorno
alla questione dei costi della politica. Vedo, per aver partecipato
ai lavori della I Commissione, una certa latitanza di una parte
della maggioranza e un radicalismo eccessivo da parte di alcuni
esponenti della minoranza; risultato: lo
status quo
, cioè
non cambia nulla. Comincio con alcune considerazioni che riguardano
la maggioranza: non c'è progetto di legge ultimamente che noi, del
PD, portiamo in Commissione che non sia immediatamente stoppato da
un analogo provvedimento della maggioranza; nulla di male, anzi, un
fatto positivo perché le competenze di cui dispone la maggioranza
qualificano ancora meglio i nostri piccoli interventi di legge; in
questo caso ciò non è avvenuto, non abbiamo notato un analogo zelo.
Va dato atto al Presidente del Consiglio di aver fornito
indicazioni, materiali, atti che sicuramente hanno consentito di
approfondire il tema e fornire una base di partenza concreta su cui
condividere alcuni percorsi.
Per quanto riguarda le considerazioni qui riportate dal collega
Bertin, non mi è sfuggito il giochino di parole che fa riferimento
ad un presunto programma costruito da uno schieramento di cui
facevamo parte noi. Gli ricordo che, visto che ho fatto parte di
quella Commissione che ha scritto il programma e visto che le bozze
iniziali di quel programma vengono dal mio
computer
e gli
posso fornire la traccia dei punti che hanno costituito il
programma, so bene di cosa stavamo parlando. Anche qui, quindi,
quando si vuole fare un percorso insieme, non ci si butta avanti da
soli per avere le prime pagine dei giornali, si cerca di lavorare
collegialmente, di fare il percorso insieme e non si cerca di fare
i primi della classe ad ogni occasione, strumentalizzando anche
determinate affermazioni perché abbiamo avuto modo di dire in
quest'aula, di ripeterlo più volte in Commissione che non abbiamo
alcun problema a votare un provvedimento che riduca eventualmente
lo stipendio del Consigliere, ma che alcuni concetti come quelli
del finanziamento al gruppo che interpretiamo come finanziamenti
alla democrazia, alla possibilità che i cittadini, come quelli del
Partito Democratico che non godono di risorse private particolari
per fare politica, dispongano di queste risorse, perché queste
fanno sì che noi possiamo fare politica.
Mi fa piacere che in quest'aula ci siano degli affermati
professionisti o imprenditori... tanto di cappello! Loro possono
fare politica anche senza questi finanziamenti e vanno rispettati;
ci sono altri che non lo possono fare. Noi siamo orgogliosi, come
forza politica, di derivare da una forza politica che ha portato in
questo Consiglio degli operai della Cogne, quindi non è che
vogliamo cancellare questo tipo di esperienza, sarebbe un onore
riavere qui, fra noi, un operaio della Cogne. Anche qui, quindi,
vanno disgiunti i finanziamenti alla vita democratica, perché non
ci si riduca al fatto che il sig. Berlusconi sia l'unico che possa
mettere in campo le energie necessarie per fare politica; sappiamo
che ci avviamo ad una campagna elettorale che noi affrontiamo con
coraggio e siamo sicuri che faremo la nostra parte fino in fondo,
ma è sicuro che le forze economiche in campo sono profondamente
diverse. Non avessimo questo minimo di finanziamento, non potremmo
neppure partecipare alla competizione elettorale. Dire che oggi la
vita politica non costa nulla, dire ai cittadini che tenere in
piedi un partito è una cosa che si fa con quattro volontari è dire
un falso. In Valle d'Aosta neanche le associazioni di volontariato
vivono senza un finanziamento regionale!
Mi permetto poi di far notare che proprio qui, insieme, il
gruppo di Vallée d'Aoste Vive-Renouveau e noi, in sede di bilancio
ci siamo battuti perché il finanziamento previsto per l'editoria
pubblica della stampa fosse esteso ad altre forze politiche e
potessimo dare accesso al finanziamento pubblico anche ad altri
partiti con piccola rappresentanza: questo in una logica che ci
sono dei costi che intendiamo come investimenti per la democrazia,
ai quali vogliamo che altri soggetti politici accedano perché sono
indispensabili.
Abbiamo detto in quest'aula: "difendiamo la possibilità di
alcuni soggetti di pubblicare un giornale"; da altre parti qualcuno
ha detto che quello è un costo della politica che va tagliato via.
È chiaro che ci sono visioni diverse su cosa tagliare: chi vuole
tagliare sullo stipendio del Consigliere e chi vuole tagliare sul
finanziamento ad un giornale; pertanto, anche qui, un'imperfezione
- mi scusi il collega Bertin - che cita solo il voto contrario sul
rinvio della legge l'altra volta: il Partito Democratico si è
astenuto mettendosi a disposizione per lavorare su un testo
ampiamente condiviso rispetto alla riduzione dei costi della
politica.
Quali erano le nostre idee? Non ci sono proposte? Noi abbiamo
pubblicato un'intera pagina sul giornale
Le Travail
con le
proposte del PD rispetto a cosa andremo a tagliare. Probabilmente
non sono condivise da nessuno, visto che nessuno le ha portate qui,
ma dire che non abbiamo delle proposte quando le pubblichiamo a
piena pagina su
Le Travail
, quando il collega Rigo
interviene per il Partito Democratico in sede di bilancio e fa un
elenco dettagliato di tutti i punti su cui vogliamo intervenire per
ridurre i costi della politica, mi sembra ingeneroso dire che
nessuno ha avanzato delle proposte! Il fatto che dispiace è che
poco fa siamo riusciti ad approvare una legge tutti assieme dando
un esempio positivo, bisogna che ci tiriamo su le maniche e anche
su questo tema riusciamo a fare una legge tutta a pallini verdi, ma
bisogna che ognuno di noi faccia un passo avanti e un passo
indietro, cioè ognuno di noi deve portare delle proposte, ma deve
anche rinunciare a qualcosa di quelle proposte, perché se ritiene
di avere la verità in tasca e di proporre unilateralmente un testo,
difficilmente questo testo avrà tutti i pallini verdi.
Président
- La parole au Conseiller Secrétaire
Tibaldi.
Tibaldi (PdL)
- Per alcune brevi considerazioni su un
tema indubbiamente importante, sul quale ci siamo già piegati
qualche mese fa, sul quale anche la I Commissione ha fatto degli
esami di cui parlerà poi il Presidente che la presiede. Leggendo la
frase della relazione fatta dal collega Bertin: la democrazia è
sempre una forma di governo costosa, sembra quasi che si
rimpiangano altre forme di governo... È normale che la democrazia
costi e abbia un prezzo che paga la collettività, ed è
assolutamente vero che questo prezzo deve essere il più contenuto
possibile, un prezzo proporzionale ai risultati che la comunità
amministrata dagli eletti deve ottenere per un buon livello di
sviluppo e civile convivenza.
Fatta questa premessa, credo che non bisogna sentirsi in stato
di vergogna o di disagio se si ricopre un incarico elettivo o
amministrativo, se il popolo ci ha designati pro quota a livelli di
impegno e di responsabilità e a compiti che ci troviamo
quotidianamente impegnati ad assolvere. Bisogna uscire da questo
vicolo stretto e cieco della vergogna e del disagio, anche perché
la democrazia valdostana ha un costo come tutte le altre Regioni,
ma è un costo che - come ben sapete voi che avete istruito questa
proposta di legge - è molto inferiore a quello di altre realtà
regionali, siano esse di un colore politico o di un altro. Anzi, si
può dire che la nostra Regione - in forza anche di statistiche
pubblicate qualche tempo fa su giornali di levatura nazionale -
risulta essere la più parsimoniosa. Possiamo ricordarlo anche noi
dell'Ufficio di Presidenza, che abbiamo partecipato ad alcune
riunioni nella Conferenza dei Presidenti, che quando si è
affrontato questa tematica è sempre difficile da parte di molti
affrontarlo con una certa disinvoltura o anche libertà e
trasparenza, perché resta la concezione di voler difendere dei
privilegi di casta. Da qualche parte forse è una casta che si è
consolidata con una ricchezza di privilegi che è spropositata, ma
non mi sembra che i Consiglieri regionali, gli Assessori o i
Presidenti beneficino in Valle d'Aosta di tutte quelle elargizioni
e di quei
benefits
che hanno altre Regioni; chi, come tutti
noi, ha visitato altre realtà istituzionali come la nostra se n'è
reso conto. Allora va bene ridurre e rendere trasparente, riduciamo
non solo con delle proposte, anche se è auspicabile che più
proposte convergano in questa direzione, ma non limitiamoci solo al
costo degli eletti, perché gli eletti non sono 35 persone da
mettere alla berlina come se fossero dei ladri o indegni di
ricoprire questi incarichi! I costi della politica sono un insieme
più vasto, i costi degli eletti ne sono un sottoinsieme che non ha
neanche una dimensione così pesante rispetto all'insieme di cui
vogliamo parlare.
Ben sanno anche i colleghi di Vallée d'Aoste Vive-Renouveau che
se andiamo a scandagliare i vari costi della politica cominciamo ad
entrare in un ginepraio che è denso di ostacoli e di percorsi
tortuosi, dove è facile pungersi. Basta che guardiamo alle società
controllate o partecipate, ai
manager
come vengono nominati;
noi, vivaddio, siamo eletti e perlomeno i cittadini ci hanno
indicati, i
manager
sono semplicemente nominati su incarico
fiduciario o di simpatia, se preferite. Allora se compariamo certi
emolumenti con i nostri emolumenti o con quelli che vengono
aggiunti a chi ha incarichi di maggiore responsabilità, penso che
non abbiamo l'onta di doverci presentare alla nostra comunità; poi,
se si vogliono fare delle proposte riduttive, facciamole, sono ben
accette.
Una proposta riduttiva è stata fatta nel 2006 e, guarda caso,
l'unica proposta riduttiva è arrivata dal "Governo Berlusconi" che
qui è stata applicata - allora c'era Caveri Presidente - e dove il
Consiglio unanimemente non si formalizzò sulla questione e si
tagliò del 10 percento l'indennità di carica. Altri Consigli
regionali non hanno seguito questo esempio: ricordo il Consiglio
regionale della Toscana che si rifiutava aprioristicamente di
applicare questa decurtazione agli emolumenti consiliari solo
perché la proposta era di colore Centro-Destra... però, punti di
vista... Noi lo abbiamo fatto, bravi, meno bravi, non lo so, ma
abbiamo seguito una linea di indirizzo di risparmio e di rigore nel
momento in cui imperversava quel famoso libro di Stella e Rizzo,
dove "la casta" veniva dipinta in alcuni casi a ragione con tutte
le sue nefandezze che in diverse parti d'Italia vengono ancora
perpetrate.
Vorrei anche ricordare che a quel taglio del "Governo
Berlusconi" qui applicato ha fatto seguito il recupero del "Governo
Prodi", appoggiato anche dai vostri Parlamentari. Qui non abbiamo
sentito una levata di scudi, come giustamente invece il collega
Donzel ha ripreso, e che è stata pubblicata con una certa enfasi
specie in questo ultimo periodo. È vero che siamo in campagna
elettorale, ogni argomento è valido, ci sono delle proposte più
populiste che fanno maggiore presa sull'emotività
dell'elettorato... questa è una di quelle! Innanzitutto dico che
non dobbiamo vergognarci del nostro ruolo, penso che sia un
principio fondamentale della democrazia che vogliamo difendere e
applicare in questo caso nella nostra comunità. Se il costo degli
eletti è una vergogna, bene, tabula rasa su tutti i costi della
politica, anche su certi viaggi di cui parliamo, certe missioni che
sono assolutamente ingiustificate! Se vogliamo cominciare a
scandagliare il campo delle missioni, ci sarebbe da mettere le mani
in un pozzo, dove chi la mette dentro rischia di rimanere morsicato
o addirittura tirato giù nel pozzo! Non voglio fare esempi che
possono turbare gli animi e le coscienze di qualcuno, ma se
guardiamo certe missioni credo che lì ci sia da cominciare a
sforbiciare!
Colleghi di Vallée d'Aoste Vive-Renouveau vorrei poi dirvi
questo: la vostra proposta ha una nobiltà d'animo indubbia, ma è
una proposta che, oltre ad averla sostenuta con questa convinzione,
stride con un vostro recente comportamento in aula; non meno di due
ore fa avete approvato - come tutti noi - il bilancio del Consiglio
regionale, e in quel bilancio ci sono tutte queste voci che sono da
voi additate come indice di amministrazione che deve essere
ridotta, a partire dai nostri stipendi, dai nostri assegni
vitalizi, dagli accantonamenti per le missioni, per gli uffici che
sono di ausilio alla nostra attività istituzionale. Anche qui
apprezzo la vostra proposta, ma questa deve essere coerentemente
applicata, o con un voto contrario o con un voto di astensione, su
un bilancio che in questo caso riassume una destinazione di spesa
anche per queste voci, altrimenti si rischia di cadere in una
visione strabica.
Se si parla di costi della politica, sono state fatte anche
delle proposte a livello nazionale che erano rivoluzionarie quanto
anche interferenti nella nostra autonomia, si proponeva un taglio
indiscriminato di tutti i Consigli regionali con una riduzione
drastica dei suoi componenti; la Valle d'Aosta avrebbe dovuto
ridurre da 35 a 22 i componenti del Consiglio. Tutte le forze
politiche hanno dichiarato la loro ostilità a questa proposta
esterna che riguardava indistintamente tutte le Regioni e non mi
sembra che da parte vostra siano giunte voci di consenso in questa
direzione! Va bene, riordiniamo la materia, l'Ufficio di Presidenza
sta cominciando a mettere mano a questa materia che oggi consta di
4 leggi, le conosce bene anche il collega Louvin: la legge n.
28/1999 è una legge che ha trasformato il sistema previdenziale dei
Consiglieri regionali da retributivo a contributivo, però era ricca
nella sua formulazione originaria di lacune che ne impedivano una
corretta applicazione. Stiamo iniziando a mettere mano a questa
norma che ha ancora delle limature da fare.
Sotto il profilo politico è ovvio che sono i Capigruppo, in
particolare la I Commissione che deve trovare un'intesa, ma partire
lancia in resta dicendo: "noi proponiamo perché vogliamo essere i
più bravi" o, come diceva qualcuno, "i primi della classe", credo
che sia un atteggiamento presuntuoso, soprattutto fastidioso,
perché crea questo alone di discredito nei confronti di una classe
politica, "casta regionale" o... - chiamatela come volete - che in
questo momento dovrebbe invece dare dimostrazione di valore e di
credibilità nei confronti di una popolazione. Non è che tirandoci i
sassi addosso riusciamo a recuperare questo
gap
che si è
creato fra gli amministratori e gli amministrati, forse è dando
segnali di buona amministrazione, di sobrietà e di
razionalizzazione della spesa, ma una spesa che non miri solo in
un'unica direzione forse più per scopi populistici che non per
reali ed obiettive ragioni di spesa controllata. Abbiamo gli Enti
locali, le Comunità montane, abbiamo una pletora di enti e società
che sono dei centri di spesa in proporzione molto superiori a
questo consesso in rapporto alla comunità valdostana.
Mi fermo qui. Ho fatto alcune considerazioni a cui seguiranno
quelle del collega Zucchi sulle obiezioni che faceva il collega
Bertin sulle proposte che non sono giunte in Commissione.
Président
- La parole au Conseiller Caveri.
Caveri (UV)
- Intanto, Presidente, mi consenta
scherzosamente di dire che la prima cosa da ridurre dovrebbe essere
la temperatura dell'aula, perché siamo ad un livello quasi
tropicale, per cui non credo che per la nostra salute sia un gran
bene...
Presidente
- ...posso dirlo come ex Assessore ai lavori
pubblici: abbiamo già sollecitato di ridurre, eravamo a 24 gradi,
dopo il sollecito siamo a 27!
Caveri (UV)
-Non vedo però in aula il collega Viérin
Marco, per cui immagino che stia...
Presidente
- ...meglio, sennò andrebbe a 28!
Caveri (UV)
- Vorrei dire che mi esprimo, qui, a nome
della maggioranza che spero di rappresentare degnamente su un tema
che abbiamo discusso e che ho seguito dai suoi albori, essendo
emerso con forte virulenza nel dibattito un po' meno di vent'anni
fa, nell'epoca di post-Tangentopoli, quando i politici furono tutti
accomunati in un pubblico vituperio anche da parte di chi, poi, da
Pubblico ministero divenne politico.
L'immagine plastica che ha usato il collega Donzel, un po' da
tango argentino, quello del passo avanti e del passo indietro, mi
piace molto, perché questo tema si presta ad un confronto politico
e il confronto implica un punto di partenza condiviso. Nel momento
in cui si presenta invece una proposta di legge come quella che è
stata avanzata, è molto difficile dopo mettersi attorno a un
tavolo, perché quando si sceglie di partire molto in alto ogni
elemento di mediazione potrebbe essere considerato come una
diminutio
.
Eviterò, avendo il collega Bertin fatto un intervento fortemente
politico, di leggere tutti quei contenuti della legge che non sono
condivisibili; ci sono degli svarioni macroscopici, non so...
l'articolo 1 che propone di togliere l'indennità di missione, per
cui oggi ci troveremmo di fronte all'alternativa rappresentata
dalle spese di viaggio che forse costerebbero di più di quello che
costa l'indennità di missione forfettizzata; la questione di
staccarci dall'indennità dei Parlamentari, come se l'indennità dei
Parlamentari salisse sempre, quando sappiamo che è scesa, quindi
non è una garanzia staccarsi di lì; la questione della diaria che,
fra l'altro, è ferma dal 2001; l'indennità di funzione che sembra
una cosa
ad personam
per il Presidente del Consiglio, il
quale viene distaccato dal Presidente della Regione con una specie
di svilimento della funzione del massimo rappresentante della
nostra Assemblea; la questione del vitalizio che è stato oggetto di
una lunga discussione che ha portato nel 1999 ad una legge nuova.
Non si comprende, peraltro, l'impatto in termini di contenimento
dei costi che produrrebbe l'esclusione della possibilità di erogare
l'assegno vitalizio sotto forma di capitale, possibilità di cui si
sono avvalsi degli ex Consiglieri. C'è poi questa questione del
ridimensionamento dei contributi finanziari per gli oneri di
funzionamento dei gruppi consiliari, che andrebbe a contraddire
quanto deciso da un Consiglio regionale nel 2006, fra l'altro su
proposta a suo tempo del collega Sandri del vostro gruppo, che
aveva indicizzato partendo dal presupposto di un ruolo importante
di forme di finanziamento della politica, che - come è stato detto
opportunamente - sono oggi importanti per poter svolgere quel
dialogo democratico che riteniamo essere tutti utile.
Vorrei passare alla parte più propriamente politica, per dire
che su questa materia esistono diversi rischi che non vanno
sottostimati... ne vorrei segnalare alcuni. Il primo è il rischio
estremistico-demagogico; si tratta di un vecchio arnese
catalogabile nel cosiddetto antiparlamentarismo. Leggere la storia
e la discussione in Italia, ma non solo, a cavallo fra la fine
dell'Ottocento e l'inizio del Novecento è molto interessante:
parlamentaristi da una parte, antiparlamentaristi dall'altra. C'è
un romanzo di metà Ottocento di Matilde Serao,
La conquista di
Roma
, in cui tutti i Parlamentari venivano definiti per la loro
piattezza, l'affarismo, la retorica; ci sono poi le pagine
esemplari sull'antipolitica di Gabriele D'Annunzio. Oggi, guardando
ad allora ma pensando ai rischi attuali, vediamo come
l'antiparlamentarismo sia l'anticamera delle svolte autoritarie;
quindi bisogna essere molto cauti nell'intraprendere certe strade.
Il secondo elemento è il rischio elettoralistico, cioè voler
accarezzare il pelo del gatto dalla parte giusta perché ronfi,
perché questo è caratteristico. Ci sono dei
mots d'ordre
che
creano un riflesso condizionato: voi andate in un'assemblea e dite
"basta con questi privilegi dei politici" ed avete garantito
l'applauso! Qui si innesca il terzo rischio, che chiamerei "il
rischio manicheo": angeli e demoni da una parte e dall'altra, cioè
ci sono quelli bravi che sono talvolta anche in posizione
imbarazzante perché magari hanno avuto delle responsabilità qui, a
Roma, e non hanno agito con quei tagli che oggi auspicano in
maniera draconiana; poi ci sono i demoni che sono come il povero
sottoscritto, diceva un mio amico piemontese,
sta ciutu
:
questo è il classico caso in cui esiste quel passaggio stretto che
citava il collega Tibaldi, perché esprimersi su questi temi uno ha
sempre un po' di pruderie, in quanto domani qualcuno scriverà o una
lettera firmata alla stampa o nei
blog
si esibiranno i
soliti dieci che si esibiscono: Caveri, ecco, privilegiato lui,
cattivo lui, difende la casta. Perché è stato opportunamente
ricordato il libro di Rizzo, ma c'è anche il libro a sinistra di
Villone e Salvi, che dimostra come l'antiparlamentarismo non abbia
colore. Chi ha scritto questi libri fra l'altro si è grandemente
arricchito, perché sono milioni di euro di diritti d'autore!
Devo dire che in questi anni molte cose sono cambiate nello
status
dei politici, sarebbe molto interessante fare un
lungo elenco di alcune cose che sono cambiate. Ne cito una per
tutte, conseguenza dell'epoca di Tangentopoli, quando i contributi
figurativi che venivano versati agli eletti sono stati scaricati
sugli eletti stessi perché si riteneva che quello fosse un
privilegio. Non si tratta di un argomento di poco conto per chi ha
versato come me, per molti anni, i contributi figurativi o per chi
li sta versando adesso, sono migliaia di euro che vanno ad incidere
su 12 mensilità, perché questa è la realtà rispetto alla quale ci
troviamo, con un cambiamento di
status
- l'ho già detto del
vitalizio e non ci torno -, ma soprattutto partendo dal presupposto
che è bene dirlo questo, perché sembra quasi che dire che la
condizione dei Consiglieri regionali della Valle d'Aosta rispetto
agli altri è una condizione di sobrietà sia quasi volersi costruire
un alibi! Immagino già qualcuno che dice: ma se si comportano tutti
male, se voi vi comportate un po' meglio non è che vi comportate
bene. Io credo invece che basti scorrere le tabelle, che
cortesemente ci sono state fornite dalla Presidenza, per vedere che
questa sobrietà c'è e a questa sobrietà si è sommata anche una
scelta politica che fu fatta all'epoca, di adeguamento con nostra
norma a quell'obbligo del 10 percento cui noi ci piegammo
passivamente, ma per una scelta ragionata che portò ad un taglio
che ancora oggi pesa sull'insieme totale della retribuzione dei
Consiglieri regionali.
Credo quindi che noi siamo sobri, tenendo conto del ruolo del
Consiglio Valle: Regione autonoma in cui le funzioni e le
competenze e anche il carico di responsabilità che grava
naturalmente sulla Giunta regionale, ma anche sul Consiglio, non è
un fatto indifferente. Non voglio giocare al gioco della rincorsa,
che pure sarebbe interessante fare, perché chi di voi ha scavato
all'interno degli altri Consigli regionali vede degli
status
, delle
utilities
che sono straordinariamente
vaste. Io devo dire invece che noi ci troviamo in una situazione di
sobrietà, allora non vorrei che sembrasse all'opinione pubblica o
anche ai miei colleghi giornalisti, di cui conosco bene... oggi, un
direttore di giornale, non vi dico neanche cosa guadagna... alcuni
di questi hanno rifiutato degli incarichi in altre aziende perché
avevano degli stipendi da capogiro! Mi auguro che dopo aver scritto
il libro sulla casta dei politici e il libro sulla casta dei
sindacalisti, si scriva anche un libro sulla casta dei miei
colleghi, visto che faccio parte della corporazione!
Vorrei dire che abbiamo già fatto il nostro dovere. Ci sono
altre cose da fare, altri elementi di discussione partendo dal
presupposto che, essendo noi legati ai Parlamentari, in questa
legislatura, oltre al taglio pregresso che ci siamo dati e che
oscilla attorno al 6 percento, ci troveremo per una scelta
cosciente che deriva anche da una norma dello Stato, essendo noi
collegati ai Parlamentari... non ci sarà, da qui alla fine della
legislatura, alcun aumento. Questo è un decremento, perché almeno
gli aumenti ISTAT vengono applicati a chiunque; insomma, i rinnovi
contrattuali che abbiamo trattato come Regione sono dei contratti
che sono sempre in crescita, quindi da questo punto di vista non
c'è da vergognarsi per niente.
I costi della democrazia esistono e implicano nel
parlamentarismo moderno anche maggiori spazi di libertà per gli
eletti. È molto interessante leggere l'evoluzione anche solo della
tipologia sociale dei Parlamentari della nostra Regione, partendo
dai primi eletti ovviamente da una
élite
di elettori nel
1848 fino al suffragio universale con le prime elezioni anche nella
nostra Regione nel secondo dopoguerra. Si vede che una retribuzione
decorosa per gli eletti ha consentito di accedere alla politica a
persone che altrimenti non avrebbero potuto farlo. È un fatto
negativo? Cosa deve prevalere? Deve prevalere la
vis
polemica
, voler essere i primi della classe, cioè dimostrare
che si è pronti a denudarsi come S. Francesco per far vedere che
esiste una logica di pauperismo che se applicata alla politica,
trasforma tutti i politici in persone ieratiche che assumono delle
fattezze di... chissà quale genere? Trovo che dietro si nasconda un
rischio profondo di demagogia, anche se mi rendo conto che dirlo
può essere impopolare, perché farebbe prevedere una sorta di difesa
di una categoria alla quale appartengo da molto tempo, ma proprio
perché ci appartengo da molto tempo, devo dire di aver visto nella
mia carriera parlamentare, alla Camera dei Deputati, al Parlamento
europeo, ma anche in quest'aula nella scorsa e in questa
legislatura, persone che si impegnano, che si guadagnano quello che
la comunità dà loro per svolgere questo compito.
Trovo quindi sgradevole l'idea che oggi si agitino delle forbici
alla ricerca, alla fine, del consenso ed è questa la ragione per la
quale, senza venir meno a quel dialogo, a quel
paso doble
indicato dal collega Donzel, non si possa oggi che respingere
questa legge.
Président
- La parole au Conseiller Zucchi.
Zucchi (PdL)
- Grazie, Presidente. Certo che non è facile
intervenire dopo che sull'argomento sono intervenuti i colleghi che
mi hanno preceduto, senza il rischio di ripetere alcuni concetti
che sono stati espressi e che condivido per la maggior parte.
Cercherò quindi, in qualità anche di Presidente della Commissione,
di esprimere come ho fatto marginalmente nei lavori della
Commissione la posizione del gruppo e quella mia personale in
merito a questo argomento.
L'unico fatto positivo che mi sento di ammettere a supporto
dell'iniziativa dei proponenti è che devo riconoscere che essi
hanno tentato negli scorsi mesi di portare questo argomento in una
logica di condivisione. Sarei scorretto se non lo ammettessi,
perché - come ha detto il proponente collega Bertin più volte - è
stato fatto il tentativo di voler condividere questo argomento che,
per un motivo o per l'altro, è rimasto nel vuoto. Rimane questa
legge e su questa legge, senza pruderie e senza vergogna,
esprimiamo una posizione di netta contrarietà, in quanto il
provvedimento è da noi ritenuto un argomento di carattere
demagogico e populista, che non può essere accettato nella misura
in cui l'argomento dei costi della politica è un argomento
importante, ma che deve essere visto in un ambito più complessivo.
Dicevo prima che non si tratta di vergogna, di pruderie sugli
emolumenti, che ricordo rispondere a delle regole che sono attuali
e non è corretto cambiare in corsa; questo è un argomento di tipo
tecnico - a cui ne seguiranno altri - che ci induce a pensare che
questo provvedimento soggiace a delle intenzioni di stampo
elettorale, di pagamento rispetto ad un certo tipo di elettorato,
il quale probabilmente sente che questo argomento è un argomento di
grande presa, ma è corretto ricondurre nel giusto ambito, perché i
costi della politica sono ben altra cosa.
In Commissione e qui, in aula, vorrei ripetere che il nostro
gruppo non ha mai manifestato la propria contrarietà ad affrontare
questo argomento in una complessità; i costi della politica sono
tanto di più, sono il costo di una macchina amministrativa di
questa Regione, di un ambito molto più elevato che ricondurre solo
al nostro livello, oltretutto con delle regole che sono già
scritte... ci sembra fuorviante e ingiusto. Altri esempi che non
sono stati citati... possono essere tanti... dai telefoni ai
viaggi; poc'anzi abbiamo approvato un bilancio del Consiglio
regionale che pareggia intorno ai 17 milioni: 6 milioni sono gli
emolumenti che riguardano il costo di noi Consiglieri, che devono
soggiacere ogni cinque anni ad un'avventura, perché è un azzardo il
fatto di dover partecipare ad una competizione elettorale,
consapevoli di norme che sono in corso, e nessuno può garantire che
ci sia una ripetizione, a differenza di tantissimi altri che,
invece, all'interno dell'Amministrazione beneficiano di gran lunga,
senza controllo e senza riflettori, degli emolumenti molto, ma
molto più elevati di noi stessi che siamo in quest'aula! Quando
penso che vi sono
manager
che sono un po' relegati nelle
"segrete stanze", ma che guadagnano più del Presidente della Giunta
che ha una responsabilità di governo e prendono dei
benefits
di gran lunga superiori, e di questi non si fa che raramente
menzione, credo che questa sia una stortura che deve essere
affrontata.
Se si vuole affrontare in maniera seria e razionale l'argomento
dei costi della politica, si deve per forza partire da lì, in una
logica di complesso: dal costo degli amministratori tutti della
nostra Regione, per arrivare a tutti coloro che beneficiano di
grandi emolumenti, di pagamenti a piè di lista che sono
imparagonabili rispetto ai nostri, che sono veramente molto pochi,
sono ridotti rispetto ai nostri colleghi in giro per l'Italia. Ecco
che nel bilancio del nostro Consiglio, che chiude per i nostri
emolumenti a 6 milioni su 17, ma in un ampio raggio, sappiamo che
si tratta di 2 miliardi di euro, i nostri emolumenti rappresentano
lo 0,3 percento della somma, una percentuale che giudico non così
scandalosa e vergognosa, per cui noi non ci vergogniamo degli
emolumenti che attualmente prendiamo, se considerati rispetto alla
massa di tutti i pagamenti che vengono fatti in questa Regione, in
base agli impegni che tutti noi dobbiamo sovrintendere. Ognuno,
poi, ha la propria responsabilità; il collega Caveri diceva: "c'è
qualcuno che se lo merita di più, qualcuno che se lo merita di
meno"... attiene alla coscienza di ognuno di noi il fatto di dover
dare un giusto contributo secondo le mansioni a cui il popolo ci ha
chiamati! E poi dobbiamo rispondere al popolo ogni 5 anni rispetto
al nostro operato, che sarà il giudice delle nostre azioni.
Permettetemi di dire qualcosa da un punto di vista della
coerenza, il collega Caveri è stato più fine nell'affrontare una
situazione che non mi sento di tacere in quest'aula, anche se sono
stato invitato a mantenere un po' di sobrietà. Non riesco però a
limitarmi rispetto al fatto che questa proposta giunga da un gruppo
politico, di cui un collega siede in questo momento sui banchi
dell'opposizione, che chieda con essa di andare a modificare delle
questioni legate a degli emolumenti, quando ne hanno già fatto
ampiamente uso - e che uso! - nel passato. È comodo, visto che ho
letto recentemente un'intervista su
La Stampa
sulla
"politica dei rubinetti" e del fatto che non si vuole tornare
indietro, venire qui, a chiedere di cambiare le regole pro futuro,
quando i rubinetti - meglio, i "serbatoi" - sono già stati
prosciugati da parte di qualcuno! Non faccio delle cifre, credo
sarebbe più serio che i colleghi che hanno proposto questa modifica
lo facessero loro stessi, dico che si tratta di cifre molto, ma
"molto" importanti, per qualcuno molto, ma "molto" importanti e
magari superano anche i sei zeri, non i milioni in vecchie lire, ma
in euro, e che sicuramente delineano una situazione di incoerenza e
di incredibile contrasto rispetto alle proposte che con questa
legge si vogliono porre all'attenzione dell'Assemblea.
Concludendo, noi non ci vergogniamo di questo sistema in queste
condizioni; siamo disponibili ad affrontare in Commissione, pur
rendendoci conto della complessità della materia, il problema di
rivedere tutto il sistema legato ai costi della politica che
coinvolgono tutti gli addetti ai lavori di questa Regione, che dal
punto di vista pubblico sicuramente ne ha ne donde; allora, in
queste condizioni, daremo il contributo. Questo tipo di proposta di
legge, come ho detto in Commissione, sicuramente ci vede contrari,
noi non ci vergogniamo, forse dovrebbero vergognarsi coloro che lo
hanno proposto dopo che hanno chiuso e hanno depredato, guarda
caso, la Cassa di previdenza che vogliono oggi togliere agli altri
colleghi.
Président
- La parole au Conseiller Bertin pour première
intervention.
Bertin (VdAV-R)
- È una discussione paradossale: da una
parte abbiamo assistito, prima, ad una campagna elettorale che ha
portato questo argomento come argomento principale; poi abbiamo
assistito al Presidente della Giunta che in aula, neanche un anno
fa, nel programma di governo portava come elemento importante una
razionalizzazione e una riduzione dei costi della politica. Lo
stesso discorso fatto dal Presidente Rollandin, che citavo
nell'intervento precedente, è stato poi riportato sul
Messager
valdôtain
... anche questa è propaganda, è un utilizzo
demagogico delle cose? Non capisco poi se la maggioranza ritiene
questo argomento una priorità o no!
Tornando agli impegni che abbiamo preso in campagna elettorale,
abbiamo preso un impegno e abbiamo voluto rispettarlo, presentando
la nostra proposta che non aveva né la volontà, né l'ambizione di
essere la proposta migliore, ma era una proposta che credevamo
seria, sulla quale era - come diceva giustamente il Presidente
della I Commissione - aperto il confronto con tutti. Se poi altre
forze politiche non l'hanno fatta, non è la nostra responsabilità.
Il
Travail
- per quanto dica il collega Donzel - non è
l'organo ufficiale della Regione, è un organo di partito; non siamo
tenuti a portare, noi, le idee in Commissione, se il PD voleva
portare queste idee in Commissione, aveva solo la responsabilità di
farlo, nessuno glielo ha impedito! In ben 9 mesi nasce un bambino
quasi, figuriamoci se non si riesce a fare una proposta di
legge!
Per quanto riguarda il finanziamento dei gruppi - che sembra uno
scandalo totale una riduzione eventuale del finanziamento dei
gruppi - riteniamo che il contribuente non debba pagare due volte
per lo stesso servizio. Il contribuente fornisce al Consigliere
regionale una struttura e un'organizzazione per permettergli di
svolgere correttamente la propria attività. Non si capisce a cosa
serva il finanziamento dei gruppi, visto che abbiamo un ufficio, un
computer
e tutto quanto possa servire per svolgere
correttamente il nostro lavoro. In realtà sappiamo tutti a cosa
serve questo finanziamento e allora tanto vale in modo trasparente
e responsabile finanziare direttamente i partiti, e non solo i
partiti presenti in Consiglio regionale, anche i partiti non
presenti, per permettere a tutti di partecipare alla vita politica
regionale, ma dobbiamo farlo in modo chiaro e trasparente, non
nascondendoci dietro il fatto del finanziamento dei gruppi che, se
venisse ridotto, praticamente toglierebbe la possibilità di vita
dei partiti!
Per quanto riguarda gli aspetti legati alla comparazione con le
altre Regioni - a parte che non mi sembra un atteggiamento
autonomistico questo, guardiamo prima quel che succede da noi e non
stiamo sempre a comparare con le altre Regioni, soprattutto quando
ci fa comodo, e solo in quel caso - guardiamo qual è la congruità
reale dell'indennità del Consigliere. Poi se andiamo a vedere con
le altre Regioni, si può sempre dire che il costo procapite di un
Consigliere regionale della Valle d'Aosta è altissimo, ma non è
questo il problema: il problema è di trovare una giusta e congrua
indennità rispetto all'attività che si svolge in Valle d'Aosta,
senza bisogno di compararla con altre Regioni.
Per quel che riguarda lo sganciamento, pensavamo su questo
articolo 1 della nostra proposta di trovare da parte soprattutto
delle forze autonomiste non dico un sostegno, ma almeno uno sguardo
favorevole... invece no! Noi crediamo che dobbiamo, noi, assumerci
la responsabilità in modo autonomo dell'indennità che ci vogliamo
dare, senza agganciarci ai Parlamentari. È vero che oggi non c'è un
aumento automatico, in passato questo automatismo ha fatto sì che
in un quinquennio l'aumento dell'indennità fosse pari al 15
percento dall'inizio alla fine della legislatura... pertanto, al di
là dell'aspetto autonomistico, c'è stata proprio una questione di
aumento di costi.
Per quel che riguarda il presunto "antiparlamentarismo" non era
evidentemente nelle nostre intenzioni, anzi, crediamo che una
leggera riduzione dei costi della politica e del Consiglio in
particolare non possa che aumentare la credibilità
dell'istituzione, e permetta quella volontà che condividiamo di
intervenire non solo sui costi degli eletti, ma di tutto il
sistema. Dobbiamo però farlo in modo credibile e, come tale, la
scelta di ridurci prima noi qualcosa può essere l'occasione per
poter intervenire verso le altre categorie. Per il resto sono
perplesso... non ho capito se ritenete ancora una priorità oppure
no la riduzione dei costi della politica!
Président
- La parole au Conseiller Louvin.
Louvin (VdAV-R)
- Solo per un brevissimo fatto personale,
ma sono state fatte delle allusioni non troppo velate e, pur nella
mia lentezza di comprendonio, credo che fossero riferite alla mia
persona, non avendo i miei colleghi di gruppo goduto di emolumenti
nelle precedenti legislature.
Un invito al collega Zucchi: essere chiari, se qualche appunto
deve fare lo faccia tranquillamente, facendo nomi, cognomi, cifre.
Invito il Presidente del Consiglio a mettere a disposizione tutto
quanto le possa essere utile e possa essere utile alla stampa
riguardo a pretesi "comportamenti predatori" o "di abuso" per
quanto riguarda le funzioni svolte nei 15 anni in cui sono stato
prima di adesso in Consiglio e anche in questo ultimo anno; quindi:
totale trasparenza.
La prego, Presidente Cerise, metta a disposizione del collega
tutto quanto e che informi compiutamente la stampa, perché non ci
sono né veli, né pudori su questa questione. Grazie.
Président
- Il n'y a plus d'interventions en discussion
générale? Je ferme la discussion générale.
La parole au Président de la Région, Rollandin.
Rollandin (UV)
- Grazie, Presidente. Molto brevemente per
tre osservazioni.
La prima: sicuramente discutere oggi di questo tema non è stata
una scelta positiva. Il tema era già stato affrontato in
quest'aula, era tornato in Commissione dove c'era un atteggiamento
che sicuramente era collegato ad una esigenza di alcuni
approfondimenti; il fatto di voler riportare la legge oggi è stato
negativo come tempistica.
Secondo problema: i costi della politica a nostro avviso non
sono solo i costi degli eletti, perché l'incidenza del costo degli
eletti sul costo della politica credo lo sappiano tutti qual è, lo
zero virgola zero e qualcosa. Se vogliamo fare demagogia su questo,
si continui pure, la gente credo che abbia capito. Credo che, nel
contempo, la gente ha capito una cosa: che aspetta dai politici
delle decisioni che devono essere prese in tempi rapidi,
possibilmente con l'aiuto di chi deve collaborare a queste
decisioni. Discussione molto aperta, su cui sicuramente si dovrà
intervenire. Rimane una priorità, credo, ma non solo per la
maggioranza, perché ho sentito su questo delle adesioni da parte di
tutti, cioè un intervento radicale e importante sulla
semplificazione delle procedure, sulla riduzione che ne consegue
come costi della politica, perché ogni pratica che ha un ritardo è
un "costo vero" della politica. Le più grandi lamentele della
gente, che sentiamo da parte delle varie categorie interessate, da
parte dei professionisti e di tutti gli operatori economici, ci
sono quando costoro non hanno la certezza della risposta rispetto
ad una domanda presentata; lì, sappiamo che penalizziamo la gente,
la penalizziamo quando non sappiamo se daremo una risposta per la
fornitura di un mutuo, quando diciamo ad un'azienda che si presenta
in Valle se potrà insediarsi o meno, perché i tempi sono troppo
lunghi. Stiamo facendo l'impossibile e a breve presenteremo anche
delle risposte, per una razionalizzazione ed una semplificazione
delle procedure. Come mai il piano casa annunciato da Berlusconi ha
avuto tanto eco? Perché parlava di una cosa che tutti si
aspettavano e le Regioni hanno chiesto di aderire pienamente ad un
decreto per la semplificazione delle procedure, non sul piano; il
piano - è stato detto - lo si faccia a livello regionale sulle
scelte, ma sulle procedure si dia un taglio. Questo è quello che
intendiamo in particolare come costo della politica e su questo
stiamo lavorando seriamente. Credo che finora su tutto quello che
abbiamo potuto abbiamo fatto coerentemente interventi che vanno
nella direzione di ridurre i costi della politica.
Il terzo punto: pensare che piccoli meccanismi come lo
sganciamento dalla formula parlamentare, la riduzione... guarda
caso questo sganciamento lo hanno fatto per qualcuno, ma per altri
rimane... tutte queste discussioni hanno una finalità solo se alla
fine ci si capisce su cosa si vuole da chi è eletto, cioè che
lavori coerentemente e nell'interesse generale. Una volta
rispettato questo, credo che ognuno potrà tranquillamente
presentarsi nei momenti - che sono per fortuna anche in Valle molto
frequenti - di contatto con la popolazione, dicendo perché si
impegna, come si impegna e cosa fa. Noi intendiamo continuare con
questo atteggiamento, non abbiamo rinunciato a niente, su questo
siamo sereni e vogliamo continuare a lavorare e a portare dei
benefici per l'organizzazione in senso generale
dell'Amministrazione che dia delle risposte in tempi rapidi. Questo
è un risparmio vero, effettivo, reale, cogente e a cui riteniamo di
aderire con tutta l'intensità che ci è propria e alla quale
invitiamo tutti ad aderire.
Président
- Je soumets au vote l'article 1
er
de la proposition de loi:
Conseillers présents et votants: 34
Pour: 5
Contre: 29
Le Conseil n'approuve pas.
Il Presidente, constatato che il primo articolo è stato
respinto, dichiara che, ai sensi dell'articolo 77, comma 2, del
Regolamento interno per il funzionamento del Consiglio, l'intera
proposta di legge si intende respinta.
Président
- La proposition de loi est repoussée.
Il Consiglio respinge pertanto la proposta di legge n.
2.
