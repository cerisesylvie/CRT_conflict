Classificazione
FINANZA REGIONALE E LOCALE
Partecipazioni azionarie regionali
NOMINE E INCARICHI DI CONSULENZA E SPECIALI
Incarichi di consulenza e speciali
TRASPORTI E VIABILITÀ
Autostrade e trafori alpini



Oggetto del Consiglio n. 2087 del 11 maggio 2016 - Resoconto
OGGETTO N. 2087/XIV - Interpellanza: "Verifica della
correttezza del conferimento di incarichi di consulenza legale da
parte delle società controllate SITRASB e SAV".
Viérin M. (Presidente) -
Punto n. 19 dell'ordine del
giorno. La parole au Conseiller Ferrero.
Ferrero (M5S) -
Avevamo già avuto modo nell'ultima seduta
del Consiglio di analizzare alcune anomalie che riguardavano
l'affido di incarichi da parte della Società del Traforo del Gran
San Bernardo a studi legali che risultavano anche essere i
difensori della controparte in controversie di diversi milioni di
euro, quindi da una parte ti difendo, dall'altra ti castigo. C'era
stata anche un'iniziativa del collega Chatrian, che riguardava la
Società Autostrade Valdostane (SAV). Qui è bene fare un breve
riepilogo. La società del Traforo del Gran San Bernardo è per il
63,5 percento di proprietà della Regione e della Società Autostrade
Valdostane per il 36,5 percento. La stessa Società Autostrade
Valdostane è di proprietà della Regione per il 28 percento e della
Società Iniziative Autostradali e Servizi S.p.A. per il 65,08
percento, che è sempre del gruppo Gavio, gruppo Gavio che quindi è
proprietario di parte di SAV, è anche nella proprietà
indirettamente di SITRASB, cioè la società del Gran San Bernardo,
ed è lo stesso gruppo che è stato anche coinvolto nella questione
che era stata sollevata dal collega della manutenzione
dell'autostrada, quindi tariffe elevatissime. Lo stesso gruppo
Gavio è quello che è proprietario e con altre società del gruppo fa
anche la manutenzione dell'autostrada, ma parrebbe da documenti
rinvenuti su internet che lo stesso gruppo Gavio si serva, in
quanto proprietario di SAV, dello stesso studio legale sempre del
famoso Sanvido e Mazza di Torino, che è lo stesso studio legale che
abbiamo trovato in SITRASB e che è lo stesso studio legale che
difende la SINA, che è una società del Gruppo Gavio, che in questo
momento sarebbe in contenzioso con SITRASB.
Vogliamo sinceramente riuscire a capire in questo ginepraio alla
fine di tutto chi fa gli interessi della Regione. Come vengono
tutelati gli interessi della Regione e da chi vengono tutelati dato
che sostanzialmente troviamo degli studi legali che sono da una
parte, stanno dall'altra, ma costante sia in SITRASB che in SAV
(Società Autostrade Valdostane) è la presenza delle società del
gruppo Gavio che comunque parrebbero essere in contatto o comunque
in relazione con questo studio legale di Torino. Intanto io quindi
gradirei sapere se effettivamente è vero che lo stesso studio
Sanvido Giardini Mazza ha avuto anche delle consulenze da parte
della Società Autostrade Valdostane e se magari la Giunta regionale
- poi aggiungerò qualcosa anche dopo - non ritenga che
quest'intreccio sostanziale di presenze degli stessi professionisti
nell'ambito di queste due società, che poi una è la scatola
dell'altra, forse non viene violata nessuna normativa, ma, dal
punto di vista dell'opportunità, parrebbe essere una cosa
abbastanza sconveniente, comunque sentiamo quello che avrà da dire
il Presidente.
Président -
La parole au Président de la Région.
Rollandin (UV) -
Per quanto riguarda la prima domanda:
"se lo studio legale direttamente o per il tramite di alcuni dei
suoi componenti abbia svolto consulenza o assistenza per la società
SAV", SAV ci comunica che si avvale tra i propri consulenti legali
anche dello studio legale Giardini-Mazza-Sanvido, che presta in
particolare assistenza con patrocinio in questioni di diritto
amministrativo.
Inoltre, con riferimento alle premesse dell'interpellanza,
comunica che non risulta che lo studio legale in questione abbia
assistito l'A.T.I. SINA nel contenzioso tra SITRASB e la stessa
Associazione Temporanea di Imprese, contenzioso che peraltro è
stato dichiarato estinto dal giudice in data 11 febbraio 2015.
Conseguentemente per il resto: "se non ritenga di promuovere una
serie di verifiche...", sulla base di quanto sopra esposto, non
credo che ci siano particolari azioni da intraprendere. Io capisco
quello che lei ha detto, questo è quanto ci hanno riferito, quindi
non c'è un intreccio di interessi tra il contenzioso di uno e la
difesa dello stesso che poi è in contenzioso con l'altro. Questo è
quanto ci è stato dichiarato, io di più non posso dire.
Presidente -
La parola al Consigliere Ferrero.
Ferrero (M5S) -
Quello è quanto le è stato detto, io le
posso confermare, le riconfermo che c'è ancora un contenzioso che
riguarda una richiesta di 3,6 milioni di euro effettuata da SINA
nei confronti di SITRASB, quindi non si è estinto proprio niente.
Probabilmente le informazioni vengono date in maniera scorretta, me
ne assumo la responsabilità, qualcuno mi quereli se sto dicendo una
cosa che non è giusta, per voi va tutto bene.
Io mi chiedo se va anche tutto bene che dal sito internet dello
studio legale Sanvido Mazza e Giardini risulti che un certo Signor
Christillin, che a me risulta essere avvocato, risulta essere
figlio del Direttore di esercizio, Marcello Christillin, Direttore
amministrativo della SAV, sia effettivamente collaboratore dello
studio. Va bene anche questo? Perché se va bene, facciamo una cosa:
non chiamiamole più società partecipate, chiamiamole società
"parentizzate". Potrebbe essere una nuova denominazione che viene
adottata in relazione al tipo di società che ci sono in Valle
d'Aosta. Si parla tanto di conflitti di interesse e di
inopportunità, ma qui c'è uno studio che assume difese e
controversie di tutti i generi nell'ambito di società in cui è
sempre presente il Gruppo Gavio, nello studio ci va a finire come
collaboratore, sarà bravissimo questo ragazzo, però è figlio del
Direttore amministrativo della SAV, è regolare anche questo? Non è
illegittimo, ma capite bene che la situazione diventa abbastanza
pesante da gestire. Dire che tutto questo va bene, dire che va
tutto bene, soprattutto quando poi la stessa Società Autostrade
Valdostane si lamenta che ha delle spese altissime di manutenzione
e che quindi le tariffe che sono state aumentate dovrebbero essere
aumentate ulteriormente...ma i lavori chi li fa? I lavori li fa una
società del gruppo di uno degli azionisti. Non è illegittimo, però
è stato fatto notare anche la volta scorsa che affidare tutti
questi lavori comunque ad un soggetto che fa parte dello stesso
gruppo, è stato accertato, non è opportuno. Per carità, voi
ritenete che su questa questione non ci sia da fare almeno una
riflessione? Attenzione, perché poi con l'andare del tempo, non
sarà immediato, ma verrete smentiti.
