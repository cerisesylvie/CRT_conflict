Classificazione
EDILIZIA
Edilizia residenziale



Oggetto del Consiglio n. 260 del 27 gennaio 2021 - Resoconto
OGGETTO N. 260/XVI - Interpellanza: "Aggiornamento dei piani
di vendita degli alloggi di ERP.".
Marguerettaz (Presidente) -
Sono rientrati in aula
il presidente Lavevaz e l'assessore Barmasse, quindi possiamo
riprendere i punti all'ordine del giorno che avevamo rinviato.
Punto n. 18 all'ordine del giorno. La parola al collega
Baccega.
Baccega (PA) -
So che mi risponderà l'assessore Barmasse,
concedetemi una digressione - lo avevo detto il primo giorno che
sono entrato in quest'aula -: affidare l'edilizia residenziale
pubblica alla sanità e affiancarla anche ai servizi sociali è un
vero azzardo.
Questa interpellanza è la prima di una lunga serie di atti
ispettivi che serviranno anche a fare un po' di chiarezza e a
evidenziare luci e ombre su un settore, che è quello dell'edilizia
residenziale pubblica su un'azienda che avevamo avviato verso
pratiche di efficacia, di efficienza operativa e che al momento
sembrerebbe lasciare alcune perplessità a nostro giudizio: parliamo
dell'ARER ovviamente. Forse negli ultimi anni il controllo non ha
potuto essere così incisivo, si è probabilmente tralasciata la
gestione a dirigenti e funzionari ma, ritornando alla normalità, è
necessario che si prenda in carico la situazione e questo servirà
proprio a mettere in campo una serie di tematiche che necessitano
certamente di interventi di carattere legislativo andando a
modificare la legge n. 3 e tutti i suoi allegati dal punto di vista
legislativo, ma soprattutto di fare anche interventi di carattere
organizzativo.
Comunico, ma lei, Assessore, lo saprà già, che ho presentato la
richiesta di corposa documentazione attraverso un ex articolo 116 e
auspico che chi di dovere risponda nei termini. Tutto questo è
necessario per fare una valutazione su cosa si è fatto rispetto
alla
mission
dell'ARER, al di là dei piani operativi
triennali e annuali - il POA ancora non l'abbiamo visto -, che
spesso si ripetono con una sorta di logica del copia e incolla, ma
soprattutto per capire bene come si è intervenuti in parte in
investimenti e cosa si potrà fare per dare risposte nei prossimi
mesi a quelle famiglie che perderanno il lavoro a causa della
pandemia e per valutare l'orientamento anche di carattere sociale
che si vorrà dare alle politiche della casa da parte della nostra
nuova maggioranza, una maggioranza che ha quest'attrazione di
Sinistra più radicale, quindi questo ci interessa proprio
capirlo.
Io auspico vivamente che l'attività non si sia limitata solo ad
assegnare gli alloggi che altri avevano programmato e comunque sono
stati consegnati in ritardo non a causa dell'ARER, perché altre
sono le responsabilità. Proprio l'ARER, che in questi giorni, in
questi momenti vive momenti di cambiamenti interni, dove si è
appena insediato un nuovo Consiglio di amministrazione e presto
molto probabilmente ci sarà anche un cambio al vertice della
Direzione, questo si vocifera nei corridoi... Quando fu affidata
all'azienda la gestione dell'intero patrimonio di edilizia
residenziale pubblica regionale, e lo abbiamo fatto con convinzione
perseguendo quegli obiettivi di ottimizzazione delle risorse, di
migliore e più efficacia operatività... credo che questo dopo un
certo numero... quasi tre anni e tante vicissitudini, che
riguardano purtroppo elementi spiacevoli che riguardano altri
palazzi, è necessario fare appunto delle verifiche sull'efficacia
dell'operazione che ho voluto fortemente, che ho condiviso
fortemente nella quale credo ancora adesso personalmente.
Secondo noi, vanno affrontate non poche criticità, un rapporto
con i Comuni da rivedere soprattutto con il Comune di Aosta, un
difficile rapporto con l'utenza, complicato, dove le risposte sono
spesso in attesa, giusto ieri visto che avevo pubblicato su
Facebook
che avremmo fatto questa interpellanza, ieri mi
hanno scritto che ci sono utenti che tre volte in sei mesi non
hanno neanche ricevuto una risposta, e poi ci sono ovviamente anche
articoli di giornale... un rapporto difficile tra ARER e condomini
e questo è piuttosto preoccupante, quindi è necessario che si
faccia una valutazione attenta.
È un'azienda che gestisce - questi sono dati recuperati dal sito
- 1.677 alloggi, 758
box
auto e 715 autorimesse e posti
auto, 22 negozi commerciali, oltre a tutto il patrimonio che non è
ERP. Deve quindi avere la giusta determinazione per evitare di
generare malcontento nella popolazione e negli utenti, che poi
inevitabilmente si riversa sulla politica che ha scelto i propri
rappresentanti e questo è davvero un brutto affare.
Lamentiamo ovviamente una mancanza di trasparenza e questo
difficile rapporto con l'utenza, che si riscontra facilmente anche
andando soltanto a visitare il sito
internet
dell'ARER, dove
ci sono curiose anomalie. Hanno presentato adesso l'
app
Housing, l'ICT ovviamente in questo
target
è poco incisivo,
è un'opportunità in più, però non si trovano informazioni sui
bilanci consuntivi, almeno io non le ho trovate, se poi me le
riscontrate, allora chiederò scusa.
Ci sono problemi rispetto alla rendicontazione delle spese
condominiali, spese troppo elevate, le informazioni sui piani di
vendita - e poi entriamo nell'oggetto dell'interpellanza - sono
preoccupanti, perché a un certo punto alla voce "Alienazione del
patrimonio" si dice: "ai sensi della legge regionale n. 3 del 2013,
Titolo II, Capo V e successive modificazioni, il piano di vendita
quinquennale, approvato con deliberazione regionale n. 65 del 16
maggio 2019, è scaduto in data 15 maggio 2019", il giorno prima,
c'è qualcosa che non funziona insomma. Poi la pagina dell'emergenza
abitativa: pagina in costruzione, la pagina dei requisiti: pagina
in costruzione, calcolo dei canoni: pagina in costruzione, bandi di
assegnazione: pagina in costruzione... ma insomma, c'è qualcosa che
non funziona, bisogna intervenire in modo deciso, magari lei
solleciterà il nuovo Consiglio di amministrazione. Ho ridotto
l'elenco perché ce n'è ancora volendo. Questo è un periodo di
lockdown
, il sito dovrebbe essere arricchito di informazioni
e soprattutto per quell'utenza che ha un buon approccio con il
computer, non sono molti purtroppo... per gli altri bisogna avere
un
front-office
preparato ai rapporti con l'utenza e credo
che all'interno dell'ARER ci siano impiegati e competenze che hanno
queste caratteristiche.
In questo primo confronto, Assessore, noi chiediamo: quanti
alloggi di ERP sono stati alienati dall'ARER e dal Comune di Aosta
rispettivamente nel 2019 e nel 2020; quale importo è stato
complessivamente incassato nei due anni; quali interventi di
ristrutturazione sono stati realizzati con le risorse ricavate dai
piani vendita, perché la legge prevede che gli introiti dalle
vendite, dalle alienazioni vengono reinvestiti nell'ambito
dell'ERP; quanti e quali alloggi sono ancora disponibili per
l'alienazione rispetto ai piani di vendita approvati.
Presidente -
La parola per la risposta all'assessore
Barmasse.
Barmasse (UV) -
Grazie consigliere Baccega della domanda.
Sicuramente i dati in relazione alle richieste e alle domande
adesso li spiego, vorrei solamente dire una cosa, cioè questo, che
i problemi dell'ARER, eccetera, non sono nati ieri, ci sono stati
tanti consigli di amministrazione, sembra che il problema sia di
adesso ma direi che tanti problemi, secondo me, sono stati un po'
ereditati. C'è un Consiglio di amministrazione che giustamente,
come lei ha detto, è stato appena nominato, mi sembra anche giusto
e corretto aspettare di vedere se questo nuovo Consiglio di
amministrazione riuscirà a rimediare o comunque a gestire meglio
questo tipo di situazione.
Detto questo, per quanto riguarda le domande che sono state
fatte, cioè "quanti alloggi di ERP sono stati alienati
rispettivamente dall'ARER e dal Comune di Aosta rispettivamente nel
2019 e nel 2020", ai sensi di quanto previsto dall'articolo 46
della legge regionale n. 3/2013, ogni ente proprietario può
alienare alloggi di edilizia residenziale pubblica sulla base di un
apposito piano di vendita quinquennale approvato dalla Giunta
regionale, che prevede l'alienazione di un numero massimo di
alloggi non superiore al 60 percento del totale degli alloggi di
cui l'ente gestore risulta proprietario al 31 dicembre dell'anno
precedente l'approvazione del piano stesso, il piano deve poi
essere approvato dalla Giunta regionale.
Il piano delle vendite ARER è stato adottato dal Consiglio di
amministrazione dell'azienda nella seduta del 13 marzo 2014 con la
deliberazione n. 13, con la quale è stata formulata la proposta di
piano di vendita degli alloggi di edilizia residenziale pubblica di
proprietà così come previsto dagli articoli 46 e 47 della citata
legge. La proposta aziendale è stata successivamente sottoposta
all'esame della Giunta regionale, la quale l'ha approvata con DGR
n. 658 del 16 maggio 2014. Nell'anno 2019 sono stati venduti 6
alloggi di cui 5 ad Aosta e 1 a Courmayeur in considerazione del
fatto che il piano di vendita è scaduto nel 2019 e non è stata
effettuata alcuna vendita nell'anno 2020. Il piano invece di
vendita del Comune di Aosta è stato approvato con deliberazione del
Consiglio comunale n. 20 del 28 febbraio 2014, successivamente
approvato con DGR n. 658 del 16 maggio 2014. Nell'anno 2019 sono
stati venduti 3 alloggi, mentre una quarta unità abitativa è stata
venduta nell'anno 2020 in via del tutto eccezionale in quanto non
era stato possibile perfezionare l'atto di compravendita nel corso
del 2019, anche in questo caso il piano di vendita è scaduto nel
2019.
Per quanto riguarda le richieste: "quale importo è stato
complessivamente incassato nel 2019 e nel 2020" e "quali interventi
di ristrutturazione sono stati realizzati con le risorse ricavate
dai piani di vendita", il comma 2 del citato articolo 46 della
legge regionale n. 3/2013 prevede che le risorse, come giustamente
lei ha puntualizzato, ricavate dalla realizzazione dei piani di
vendita siano reinvestite per la riqualificazione del patrimonio o
per la realizzazione di nuove unità abitative di edilizia
residenziale pubblica. Gli importi incassati sono di seguito
dettagliati: ARER euro 630.467, i ricavati del piano di vendita di
ARER sono stati reinvestiti in manutenzioni straordinarie in
alloggi siti nei comuni di Aosta, Chambave, Châtillon, Verrès,
Champdepraz e Pont-Saint-Martin. Al fine di ultimare tali
interventi, l'azienda ha investito anche una quota dell'avanzo di
amministrazione. Il Comune di Aosta euro 364.989 di cui euro
277.533 nel 2019 ed euro 87.455 nel 2020. Tutti i fondi sono ancora
a disposizione ma saranno trasferiti ad ARER a seguito di quanto
previsto dall'accordo di programma del luglio 2015 sulla base di
interventi che saranno oggetto di preventiva condivisione.
Relativamente alla domanda: "quanti e quali alloggi sono ancora
disponibili per l'alienazione rispetto ai piani di vendita
approvati", ribadisco che i piani di vendita di cui trattasi sono
scaduti nel maggio 2019 e pertanto gli alloggi rimasti non possono
in ogni caso più essere soggetto di compravendita fino
all'approvazione di un eventuale nuovo piano di vendita. Per quanto
riguarda l'ARER, a fronte di un piano composto da 268 alloggi, ne
sono di fatto stati venduti 22. Il piano di vendita del Comune di
Aosta era invece costituito da 477 alloggi, ne sono stati venduti
30.
In risposta alla domanda: "se è sua intenzione aggiornare i
piani di vendita in essere" io posso dire questo: per quanto
riguarda le richieste, di fatto c'è stata una vendita, per quanto
concerne l'ARER, le vendite sono state dell'8,2 percento e del 6,3
percento per quanto riguarda il Comune di Aosta. Nel 2020 il bando
ERP è stato gestito a livello regionale da ARER e le domande
presentate sono state 600, queste sono di locazione naturalmente, e
non è stato possibile soddisfarle tutte. Io direi che il fatto di
creare un altro piano di vendita sarà oggetto di valutazione alla
luce anche di questi dati, che, di fatto, prima non conoscevo
ancora in maniera particolare e quindi sarà oggetto di valutazione
futura alla luce di questi dati.
La seduta è sospesa dalle ore 16:36 alle ore 16:46.
Marguerettaz (Presidente) -
La parola al collega Baccega
per la replica relativa al punto n. 18 dell'ordine del giorno.
Baccega (PA) -
Aspetterei il rientro dell'Assessore,
grazie Presidente. Ecco, giusto per ringraziare anche l'Assessore
per i dati che ci ha dato, che in qualche modo confermano che
probabilmente un nuovo piano vendita non ha ragione di essere
aggiornato.
Non era nostra intenzione attribuire delle responsabilità
ovviamente al Consiglio di amministrazione che si è appena
insediato, è chiaro che - l'ho detto anche nel mio intervento -
forse due anni di mancata attenzione al settore non hanno dato i
risultati che ci si poteva aspettare ma, visto che siamo a inizio
legislatura e visto e considerato che c'è un nuovo Consiglio di
amministrazione all'ARER, sarebbe opportuno dare loro anche delle
indicazioni nell'individuare ovviamente l'assegnazione dei
parcheggi del quarto lotto, che sono fermi da parecchio tempo,
valutare anche con attenzione, ma magari sarà oggetto di
un'attività ispettiva successiva, sono giacenti un numero
indecifrabile di richieste di interventi di ristrutturazione negli
alloggi e bisognerà in qualche modo evadere queste richieste. Solo
queste indicazioni quindi per dare al nuovo Consiglio di
amministrazione anche la motivazione per una svolta più incisiva
rispetto a un percorso che abbiamo condiviso in passato e che
riteniamo possa dare ancora risposte importanti alla
cittadinanza.
