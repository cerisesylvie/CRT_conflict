Classificazione
EDILIZIA
Edilizia pubblica



Oggetto del Consiglio n. 203 del 13 novembre 2008 - Resoconto
OGGETTO N. 203/XIII - Disegno di legge: "Modificazioni alla
legge regionale 1° giugno 2007, n. 13 (Nuove disposizioni in
materia di obbligo di costruzione del manto di copertura in lose di
pietra e disciplina dei relativi benefici economici. Modificazione
alla legge regionale 27 maggio 1994, n. 18)".
Articolo 1
(Modificazioni all'articolo 3 della legge regionale 1° giugno
2007, n. 13)
1. Le lettere f) e g) del comma 1 dell'articolo 3 della legge
regionale 1° giugno 2007, n. 13 (Nuove disposizioni in materia di
obbligo di costruzione del manto di copertura in lose di pietra e
disciplina dei relativi benefici economici. Modificazione alla
legge regionale 27 maggio 1994, n. 18), sono abrogate.
2. Dopo il comma 1 dell'articolo 3 della l.r. 13/2007, come
modificato dal comma 1, è inserito il seguente:
"1bis. La Giunta regionale, con propria deliberazione,
determina inoltre le caratteristiche dimensionali e le modalità
esecutive di posa in opera delle lose; in ogni caso, le lose devono
presentare superficie a spacco secondo piani naturali, uniformità
di aspetto e contorno irregolare a spacco.".
3. Al comma 3 dell'articolo 3 della l.r. 13/2007, le parole:
", la cui durata è stabilita con deliberazione della Giunta
regionale" sono soppresse.
Articolo 2
(Modificazioni all'articolo 10 della l.r. 13/2007)
1. Al comma 1 dell'articolo 10 della l.r. 13/2007, le parole:
"trent'anni dalla data di erogazione del contributo precedentemente
concesso" sono sostituite dalle seguenti: "vent'anni dalla data di
adozione del relativo provvedimento di concessione".
Articolo 3
(Modificazioni all'articolo 11 della l.r. 13/2007)
1. Al comma 1 dell'articolo 11 della l.r. 13/2007, le parole:
"all'articolo 3, comma 1" sono sostituite dalle seguenti:
"all'articolo 3, commi 1 e 1bis".
Articolo 4
(Disposizioni transitorie)
1. In sede di prima applicazione, la deliberazione di cui
all'articolo 3, comma 1bis, della l.r. 13/2007, come introdotto
dall'articolo 1, comma 2, è adottata entro trenta giorni dalla data
di entrata in vigore della presente legge.
2. I procedimenti relativi alle domande di contributo
presentate ai sensi della l.r. 13/2007 non ancora definiti alla
data di entrata in vigore della presente legge restano sospesi sino
alla data di adozione della deliberazione di cui al comma 1. Per le
domande presentate dopo la data di entrata in vigore della presente
legge, i termini procedimentali iniziano a decorrere dalla data di
adozione della deliberazione di cui al comma 1.
3. Coloro che, in relazione a lavori iniziati anteriormente
alla data di entrata in vigore della presente legge, non hanno
beneficiato del contributo a causa dell'insussistenza di uno dei
requisiti di cui all'articolo 3, comma 1, lettere f) e g), della
l.r. 13/2007, possono presentare domanda di contributo entro
sessanta giorni dalla data di adozione della deliberazione di cui
al comma 1.
4. La disposizione di cui all'articolo 10, comma 1, della
l.r. 13/2007, come modificato dall'articolo 2, si applica anche ai
contributi già concessi, alla data di entrata in vigore della
presente legge, ai sensi della l.r. 13/2007.
5. I contributi erogati ai sensi delle leggi regionali 12
dicembre 1986, n. 71 (Norme concernenti l'individuazione degli
ambiti territoriali in cui il manto di copertura dei tetti deve
essere realizzato in lose di pietra e la disciplina dei relativi
benefici economici), e 28 febbraio 1990, n. 10 (Norme concernenti
l'obbligo di costruzione del manto di copertura in lose di pietra e
la disciplina dei relativi benefici economici. Abrogazione della
legge regionale 12 dicembre 1986, n. 71 e successive
modificazioni), sono ripetibili, per il medesimo immobile, a
condizione che siano decorsi almeno vent'anni dalla data di
adozione del precedente provvedimento di concessione. Per i lavori
avviati, ancorché ultimati, anteriormente alla data di entrata in
vigore della presente legge, le domande di contributo possono
essere presentate, al ricorrere delle condizioni di cui al primo
periodo, entro sessanta giorni dalla data di adozione della
deliberazione di cui al comma 1.
Articolo 5
(Dichiarazione d'urgenza)
1. La presente legge è dichiarata urgente ai sensi
dell'articolo 31, comma terzo, dello Statuto speciale per la Valle
d'Aosta ed entrerà in vigore il giorno successivo a quello della
sua pubblicazione nel Bollettino ufficiale della Regione.
Presidente
- Il progetto di legge ha avuto parere
favorevole a maggioranza della III Commissione e parere favorevole
del CPEL. Sono stati presentati tre emendamenti dell'Assessore
Viérin Marco e tre sub-emendamenti dai Consiglieri del gruppo
PdL.
La parola al relatore, Consigliere Comé.
Comé (SA-UdC-VdA)
- Grazie, Presidente. Colleghe e
colleghi, quella della realizzazione dei tetti degli edifici della
nostra regione in lose di pietra è una caratteristica che abbiamo
il dovere di tramandare anche in considerazione del profondo
significato storico, culturale, tradizionale che essa trasmette: si
tratta infatti di mantenere una tipologia legata all'insediamento
umano in Valle d'Aosta che ha il sapore del permanere di usi
ancestrali nonostante lo scorrere del tempo. D'altra parte i tetti
in lose, che aggiungono valore estetico alle case ed ai villaggi,
conferiscono ulteriore valore urbanistico e paesistico ai già
straordinariamente affascinanti siti e insediamenti delle nostre
vallate, in qualche misura concorrendo anche all'interesse
turistico della Regione. E che la difesa di tali coperture fosse
comunemente ritenuta importante è attestato dalla legislazione resa
in proposito dall'Assemblea regionale in diverse occasioni: basti
pensare che si parte dalla legge n. 18/1994 fino alla legge
regionale n. 13/2007 che, oltre a fissare le caratteristiche
fisico-petrografiche e di posa di tale coperture, hanno disposto
l'erogazione di contributi a favore di coloro che scegliessero di
avvalersi di tali manufatti nella realizzazione di nuovi edifici o
nella ristrutturazione del patrimonio immobiliare già esistente.
Tali norme, che rimangono strumenti insostituibili per
l'affermazione dei principi di fondo in esse enunciati, necessitano
tuttavia di adeguamenti per coordinarne con maggiore efficacia la
valenza rispetto ad altre parti dell'ordinamento legislativo
valdostano, al fine di superare i limiti che la prima applicazione
della legge n. 13/2007 tende a presentare.
In particolare il disegno di legge oggi all'esame del Consiglio
si incarica di abrogare le lettere f) e g) del 1° comma
dell'articolo 3 della legge n. 13 che, anziché individuare i
criteri, introducono disposizioni di dettaglio non funzionali alla
determinazione delle caratteristiche di durata del materiale e a
coordinare la normativa relativa ai tetti in lose con quella
prevista nella legge regionale n. 21/2008 emanante disposizioni in
materia di rendimento energetico nell'edilizia, riducendo da 30 a
20 anni il termine per la ripetibilità del contributo previsto.
In effetti, l'articolo 1 del presente disegno di legge abroga al
1° comma le già citate lettere f) e g) della legge n. 13/2007,
mentre il comma 2 inserisce nella legge il comma 1 bis, che
attribuisce alla Giunta regionale le determinazioni circa
caratteristiche dei materiali e modalità di posa in opera degli
stessi.
L'articolo 2, che riduce a vent'anni, dai trenta sinora
previsti, la ripetibilità del contributo previsto nell'articolo 10
della legge regionale n. 13/2007, ha la precisa finalità di
coordinare gli interventi per il mantenimento dei tetti in lose con
la politica di incentivazione del miglioramento del rendimento
energetico degli edifici di cui alla legge n. 21. Opportuna pare
inoltre la precisazione che i termini sopra ricordati vadano
calcolati a far tempo dalla data di adozione del provvedimento di
concessione.
I tre articoli successivi si occupano di armonizzare il
provvedimento con quanto disposto dalla legge regionale vigente. In
particolare l'articolo 5 sancisce l'urgenza del provvedimento in
esame.
Il provvedimento nel suo insieme mira dunque a razionalizzare e
a rendere ancora più efficiente una normativa che già ha mostrato
nel passato la sua validità e mira di essere resa ancora più
agevolmente accessibile ai cittadini, soprattutto in momenti di
difficoltà economica per le famiglie, quali sono quelli in cui oggi
viviamo.
Vorrei aggiungere al Consiglio che in Commissione nell'audizione
con il CPEL i rappresentanti stessi degli enti locali avevano
sollevato, pur esprimendo un parere favorevole sulle modifiche
apportate dal disegno di legge, alcune perplessità e alcune
difficoltà, quindi insieme i componenti della Commissione e i
rappresentanti avevano concordato che, a seguito di una loro
assemblea, il CPEL formalizzasse la richiesta in maniera da poter
intervenire su altri articoli della legge. Questo è avvenuto,
abbiamo ricevuto la lettera in data 6 novembre da parte del CPEL,
gli emendamenti che sono stati già annunciati dal Presidente e
firmati dall'Assessore verranno illustrati dall'Assessore, ma sono
stati concordati con il CPEL.
Vi ringrazio.
Presidente
- Dichiaro aperta la discussione generale.
La parola al Consigliere Cerise Giuseppe.
Cerise G. (VdAV-R)
- Grazie, Presidente. Viene portata
all'attenzione del Consiglio questa modifica ad una legge
sicuramente importante come ha premesso il relatore, vi è una piena
condivisione sull'importanza di questa legge e viene portata con
carattere d'urgenza. Devo condividere che c'è un aspetto d'urgenza
in questa legge, che è riferito sicuramente alla modifica
sostanziale proposta, che sancisce le modalità d'uso e
l'appezzatura delle lose... che dovrebbe essere portato alla Giunta
che va a disciplinare questa materia e credo che "l'ingessatura"
che questo paragrafo ha creato era proprio l'interpretazione rigida
da parte di chi esercitava i controlli di questa legge su questa
rappezzatura di 80 centimetri. Diciamo che nel contesto aveva una
sua ragione - credo - di fondo questo, perché avevamo visto e
dobbiamo dire... ho voluto fare anche delle verifiche girovagando e
guardando i tetti in lose di recente posa... credo che, come è
stato formulato questo paragrafo, ha comunque limitato alcuni abusi
o, meglio, un non rispetto di una corretta esecuzione di un tetto
in lose. Effettivamente con il fatto delle lose, quando c'era
l'esclusiva cavatura di lose in Valle, questo non succedeva perché
l'appezzatura era di fatto più limitata, ma adesso con le lose che
ci arrivano da tutte le parti c'è la tendenza per ragioni di
interesse diretto del posatore, perché posando delle lose di una
certa dimensione si fa prima e tutta una serie di cose... poi
l'altro aspetto è quello di mantenere quella caratteristica
decrescente dalla base del tetto verso il colmo, ma questo credo
sia indispensabile. Non ci preoccupa se viene riportato alla Giunta
questo aspetto, ma credo che vadano mantenuti gli orientamenti,
altrimenti si vanifica un ragionamento.
Quando si parla della legge dei tetti in lose... prima c'era la
legge del 1990, poi c'era quella del 1993 che non è stata citata
dal relatore, poi quella del 1994, per arrivare al... ma c'è un po'
la tendenza di andare subito a riportare la riflessione sugli
aspetti di natura economica e mi pare anche giustificato il
ragionamento, essendoci un obbligo che va ad integrare il maggior
costo che questo comporta. Il tutto però dovrebbe essere riferito
alla finalità che la legge si pone e che dice: "la presente è
considerata di interesse generale della salvaguardia dei valori
ambientali e paesistici del territorio regionale". Credo che questa
valorizzazione non vada intesa solo in termini quantitativi, ma
sicuramente qualitativi e qui avremmo gradito una riflessione più
approfondita nell'insieme della legge, perché credo che, nel pieno
rispetto dell'autonomia dei comuni che devono andare a definire gli
ambiti e gli edifici che devono essere sottoposti a vincolo, una
riflessione vada fatta. La legge del 2007 aveva l'obiettivo di
andare a limitare fortemente questi ambiti, andare ad individuare
quegli edifici e quegli ambiti dove è necessario l'intervento della
copertura in lose, perché la copertura in lose su edifici come ad
esempio le due palazzine della DEVAL che ci sono all'entrata di
Aosta, via Clavalité, credo che su edifici come quelli
tranquillamente dare dei contributi per coprire in lose non ha
nessun senso, perché qui si investono delle importanti risorse
finanziarie su questa legge! Secondo noi, va rivisto tale aspetto e
invito l'Assessore ad attivare un'iniziativa che rimetta in
discussione il tutto; possiamo capire una ragione d'urgenza che ho
detto prima. Questa legge ha altre lacune ed è il compromesso che
si era trovato: quello dell'articolo 4 concernente l'installazione
di impianti tecnologici, perché dice:
"sulle costruzioni
soggette all'obbligo dell'articolo 2 è consentita l'installazione
di apparecchiature e di impianti tecnologici che utilizzino fonti
rinnovabili di energia"
e va benissimo, ci mancherebbe che non
sia consentito, nel senso che abbiamo anche una legge che promuove
l'utilizzo di fonti di energia rinnovabili, ma poi questo va a
cozzare con il discorso dell'aspetto ambientale, questo è
inevitabile! Si dice che le apparecchiature e gli impianti
tecnologici risultano inseriti nella struttura del tetto per quelle
che hanno un manto di copertura con il pacchetto di isolamento,
dove non è previsto il pacchetto di isolamento i piani di
ancoraggio devono essere limitati... insomma c'è un compromesso per
cui di fatto si interviene in due sensi sotto il profilo
contributivo da parte della Regione, perché si dà un contributo per
la tutela ambientale e dall'altra parte si dà un contributo per il
discorso dell'utilizzo delle fonti rinnovabili e nessuna delle due
ottimizza al 100% il risultato che dovrebbe dare. Questo perché la
posa in questo modo dell'impianto tecnologico non avrà un
rendimento del 100%, perché per avere un tale rendimento deve
essere collocata in una certa disposizione e dall'altra parte
sicuramente con tutti gli accorgimenti non potrà dare il risultato
neanche sotto il profilo della tutela paesaggistica.
Vi sono poi alcune cosette più marginali che credo debbano
essere oggetto di riflessione, anche lì è stato un frutto di
compromesso, lo ricordo; quando si parla di piccoli annessi che non
superano il 20% dell'edificio di riferimento, può essere derogato
il discorso della copertura del tetto in lose, ma questo aveva un
senso generale; poi si dice: "se non sono compresi in cartografia
del piano regolatore generale comunale", ma che senso ha se un
edificio di 200 metri quadri in un centro storico è attualmente a
copertura non in lose, sono in tegole nere ormai generalmente, un
annesso del 20% farlo coprire in lose? Ci sono evidenti
contraddizioni.
Su questa legge ci asterremo, valutiamo positivamente quello che
ho citato in premessa, ma invitiamo a fare una riflessione più
generale, affinché si rispettino le finalità e si vada a fare un
esame corretto in modo da andare a limitare le importanti risorse
finanziarie che vengono messe a disposizione, senza poi avere i
benefici che si dovrebbero avere.
Presidente
- La parola al Presidente del Consiglio,
Cerise Alberto.
Cerise A. (UV)
- Voglio intervenire su questo disegno di
legge per fare alcune considerazioni che possono anche non essere
condivise, ma sento il dovere comunque di portare in quest'aula
anche il percorso di tale vicenda, nel senso che nel mese di
ottobre 2005 portavamo come Giunta regionale all'attenzione del
Consiglio, ma anche del CPEL, un disegno di legge che voleva
riordinare questa materia e che aveva alcuni obiettivi.
Gli obiettivi fondamentali erano tre: il primo era quello di
rendere più coerente l'impegno della Regione, soprattutto in
termini di spesa visto che la spesa era rilevante, con la necessità
di salvaguardia, quindi ridefinire gli ambiti su cui intervenire,
in quanto non aveva senso rifinanziare dei tetti in lose in zone
che non avevano qualità paesaggistiche. Il secondo obiettivo era
quello di evitare una serie di aberrazioni che si rilevavano - lose
segate sui tetti, tetti piastrellati, lose di diverse
caratteristiche, tetti molto uniformi -, ossia un tradimento
dell'identità dei nostri tetti. Il terzo fondamentale obiettivo era
quello di delegare questa materia agli enti locali. Bisogna
peraltro tener conto che lo sforzo della Regione era sì di
carattere finanziario, ma non era supportato da altrettanta
disponibilità in termini burocratici: i tetti in lose erano evasi
in termini di contributo ad un anno o a un anno e mezzo di distanza
dall'ultimazione dei lavori, perché nelle strutture preposte - ed
era una pecca di cui mi faccio carico anch'io nel periodo in cui ho
gestito l'Assessorato - c'era pochissimo personale... fra l'altro,
questa era una struttura ereditata dall'Assessorato della pubblica
istruzione. Questi erano i tre obiettivi.
Questo disegno di legge ci fu chiesto allora da parte degli enti
locali che fosse rivisitato, in quanto non aveva il loro
gradimento, soprattutto perché lo si riteneva debole in alcuni di
questi punti strategici; da qui un gruppo di lavoro diviso fra
Regione ed enti locali portò alla legge regionale n. 13/2007 in una
condivisione di obiettivi e di articolato che difficilmente avevo
riscontrato. È vero che era un processo molto lungo perché era
cominciato precedentemente con una rielaborazione di questa legge,
ma arrivammo a tale intesa per la quale c'era piena condivisione (e
ancora ho il parere degli enti locali). Adesso a poco tempo di
distanza vedo che sicuramente nell'applicazione, perché una cosa è
ideare le leggi, tradurle in articolato, altra cosa è applicare le
leggi, sovente si va incontro a delle applicazioni che sono rigide,
incapaci di essere poi applicate con un poco di saggezza, però
credo che si sarebbe potuto rimuovere questi ostacoli in modo meno
traumatico che attraverso delle modifiche così sostanziali: parlo
dell'eliminazione delle lettere f) e g), perché in questo senso si
va ad indebolire quegli obiettivi che erano stati largamente
condivisi. In questo senso non ho nessun timore di censurare un
comportamento un po' lassista da parte degli enti locali, che tanto
come usò il pugno duro nel volere certe cose, adesso sembra quasi
che queste cose non gli interessino più. Devo riconoscere al
collega Cerise, che ha sottolineato come allora ci fu questa presa
di posizione tradotta in legge, che adesso sembra che interessi un
po' meno, nonostante l'effetto benefico che ebbe la legge, perché
effettivamente qualche bruttura non fu più consentita. Adesso c'è
un'azione di recupero, nel senso che c'è un rinvio alla Giunta e
qui dico che mi piacerà vedere la Giunta che adotterà questo atto
amministrativo con cui andrà a definire quelle caratteristiche
delle lose, così come erano auspicate nella legge in termini di
obiettivi da perseguire, perché non vorrei vedere sostenuti gli
interessi di certe
lobbies
dei venditori di lose o di certi
di loro poco scrupolosi, che si preoccupano più di vendere il
materiale prima tagliuzzato, poi squadrato, poi opportunamente
trattato chimicamente come abbiamo tutti visto fare e poi messo sui
tetti e venduto come un arredo di pregio dei nostri tetti. Mi
piacerà anche vedere in quella deliberazione di Giunta i contenuti
della lettera f) e non solo della lettera g), la quale parlava di
una cosa molto importante, ossia del fatto che non si mettessero
sui tetti lose di tipologie diverse, perché questo era l'utilizzo
degli scarti. C'è una considerazione di tipo politico che mi preme
di più fare, naturalmente voterò la legge, perché prendo per buono
che questo sia stato fatto nell'ottica di risolvere quei problemi
che probabilmente la rigidità della precedente legge aveva
introdotto, sperando che questo serva. L'elemento politico che
vorrei sottolineare e che vuole essere propedeutico all'incontro
che avremo adesso con gli enti locali è questo. Fra gli emendamenti
portati dall'Assessore Viérin ne leggo tre che a mio avviso
sottolineano un aspetto della vicenda del "sistema Valle d'Aosta",
che non è funzionale.
Ogni volta che si fa un'intesa con gli enti locali, si parte con
un grande entusiasmo, si fissano delle date e regolarmente dopo un
po' gli enti locali dicono che loro non ce la fanno. Questo è
successo per almeno dieci anni - se non di più - per quanto
riguarda i piani regolatore dove, seduto su quei banchi, mi sono
trovato a portare reiteratamente rinvii e rinvii, perché
l'adeguamento al PTP pone sempre problemi, facciamo le riunioni e
quant'altro e come finisce? Finisce che si viene incontro, si
semplifica, ma poi alla fine per qualche motivo le scadenze non
sono rispettate. Quando discutemmo la data con cui trasmettere
questa competenza, fu individuato il 31 dicembre 2007, perché si
disse che in un anno di tempo ci sarebbe stata la possibilità di
fare... adesso arriva un emendamento con cui non solo siamo a
prorogare di un anno, ma addirittura andiamo al 31 dicembre 2011,
ossia quattro anni! Ho mandato come Assessore quattro lettere di
sollecito ai comuni, per chiedere di adeguare, in vista delle
scadenze, la cartografia delle aree nelle quali si doveva prevedere
la copertura con i tetti in lose, solleciti, c'era il Presidente
del CELVA che ne può essere buon testimone, ma il risultato è che
adesso questa cartografia viene rinviata di 24 mesi! Mi aspetto che
fra 24 mesi ci sarà di nuovo la richiesta per un'ulteriore proroga
e quant'altro.
Infine c'è un emendamento all'articolo 3 che trovo una
sottigliezza, ma una sottigliezza che risottolinea una certa
deresponsabilizzazione degli enti locali. C'è ancora una volta il
vizio della democrazia di prossimità, per cui, laddove è una grande
opportunità per il cittadino e non solo, diventa anche penalizzante
per la democrazia, ossia c'è la tendenza a dire: "noi siamo vicini
al cittadino, al cittadino diciamo sempre "sì"", facciamo dire che
le cose non vanno bene ai cattivi della Regione... ecco perché
questo emendamento... Ripeto: leggo tutto nell'ottica di andare
avanti e quindi aderirò a queste proposte, ma laddove era scritto
che ad un certo punto la Regione
"poteva"
con i suoi
funzionari fare dei controlli... cosa che mi sembrava logica, c'era
infatti una ragione, perché si voleva non eccessivamente
coinvolgere la Regione e non sottovalutatelo questo aspetto dove
voi avete detto
"devono"
adesso, perché qui è materia che
riguarda il paesaggio e come tale materia penale, allora quel
"poteva"
voleva dire che la Regione faceva un'azione di
sollecito nei confronti dei responsabili primi che erano i
direttori dei lavori, gli esecutori, i progettisti e via dicendo, a
fare in modo che le cose si facessero bene. Mettere
"devono"
qui, secondo me, non è un'operazione che va nella direzione di
semplificare i processi, ma potrebbe significare che i processi li
complichi, perché questo
"devono"
significa che quegli altri
sono meno responsabilizzati, in quanto si dice:
"ferma restando
la responsabilità del direttore dei lavori..."
- poi si fa
astrazione degli altri, perché prima si chiamavano in causa i
comuni, invece qui i comuni scompaiono... -
"... le strutture
regionali competenti in materia di edilizia residenziale e di
tutela del paesaggio devono effettuare..."
, come dire che i
comuni si sottraggono a tale genere di responsabilità. Questa lo
ritengo un'operazione discutibile sul piano della
responsabilizzazione e delle logiche di sussidiarietà, dove ognuno
deve occuparsi del proprio ambito di competenza ma, se così è, in
una direzione positiva lo deve essere anche in fatto di
responsabilità e l'averlo tolto ai comuni credo che complichi la
vita alla Regione, che si trova con poco personale e, se il
personale regionale deve fare i controlli, i controlli saranno
conseguenti.
Mi sono permesso di esprimere tali perplessità, avevo già avuto
modo di farlo, voterò le proposte fatte dalla Giunta e gli
intendimenti della maggioranza, m credo che questa materia si
sarebbe dovuta affrontare con più coerenza con quello che era stato
fatto prima e maggiore determinazione per quanto riguarda la
responsabilità dei soggetti protagonisti di questa azione
amministrativa.
Presidente
- La parola al Consigliere Segretario
Tibaldi.
Tibaldi (PdL)
- Grazie, Presidente. Se uno ascolta la
relazione del collega Comé e guarda gli articoli di legge come sono
proposti in versione originale, in linea di massima non può non
condividere, perché è un disegno di legge che va a migliorare una
recente normativa: la legge n. 13/2007, va a inserire alcuni
elementi di chiarezza - in particolare: le caratteristiche di
durata del materiale, la ripetibilità del contributo dai 30 ai 20
anni - e alcune altre norme di razionalizzazione della materia nel
suo insieme. Il problema è che questa iniziativa legislativa sta a
dimostrare la debolezza di un sistema che si sta verificando in
Valle, debolezza già evidenziata in parte da chi mi ha preceduto,
ma io vorrei aggiungere ulteriori elementi di riflessione. È la
debolezza di un sistema regionale unito a quello degli enti locali,
dove la Regione tende a legiferare e quando può delega competenze e
i comuni dicono in prima istanza "sì", ma in realtà non sono in
grado di esercitare queste competenze. Crediamo allora che questo
disegno di legge, così come formulato, sia un timido tentativo di
voler mettere un piccolo "rattoppo" ad una materia che invece deve
essere rivista in maniera più completa, bisogna avere coraggio.
Se uno guarda le modifiche, al di là degli emendamenti
presentati, di questo disegno di legge vede che intervengono su
articoli sì tecnicamente importanti, ma ignorano un articolo
fondamentale della legge n. 13/1997: l'articolo 7, che dal 1°
gennaio 2009 a legge invariata trasferisce
tout court
ai
comuni tutte le competenze in materia di istruttoria e di
erogazione dei contributi per i tetti in lose. In III Commissione
abbiamo audito diversi soggetti che sono destinatari di questa
norma, fra cui anche la delegazione dei sindaci, che era
rappresentata dal Sindaco di Brissogne, Italo Cerise, e al quale
abbiamo formulato determinate domande...
(ilarità dell'Assemblea)
... il Consiglio regionale è pieno di Cerise, evidentemente non
solo il Consiglio regionale, ma anche la Regione, casualmente la
delegazione era capeggiata dal Sindaco di Brissogne, mi permetto di
ricordarlo...
Caveri
(fuori microfono)
- ... una
cerise
tira l'altra...
Tibaldi (PdL)
- ... una
cerise
tira l'altra...
grazie, Consigliere Caveri, del suggerimento...
Questa delegazione, a fronte di alcune domande che sono state
formulate, non ha celato un evidente imbarazzo di fronte al fatto
che fra 50-60 giorni dovranno essere titolari di queste funzioni,
che sono tutt'altro che leggere, perché bisogna avere del personale
nei singoli comuni o nelle associazioni dei comuni, comunità
montane, visto che la legge prevede delle deleghe anche in forma
associativa, che siano capaci di ricevere le domande, capaci di
istruirle ai sensi di una normativa che dovrebbe essere applicata
più o meno in forma coerente in tutta la regione, quindi in tutti i
74 comuni e poi distribuire le risorse che vengono loro cedute
dalla Regione. L'imbarazzo era evidente e penso che non solo il
sottoscritto, ma anche i colleghi lo abbiano colto ed è paradossale
- questa è una prima nota che ci sentiamo di sottolineare - che il
CPEL, nonostante tutto quel lavoro d'intesa che c'è stato dal 2005
in avanti, ricordato dall'ex Assessore Cerise, e nonostante formuli
talvolta con un'eccessiva leggerezza dei pareri scritti con cui
dice: "sì, va bene,
avis favorable,
tutto bene", poi, una
volta avute le competenze, dica: "aspettate un attimo, perché forse
non siamo del tutto pronti".
La prima riflessione la facciamo sugli enti locali valdostani
che, nonostante straripino di personale, abbiano come la Regione
amministratori pagati per svolgere il loro ruolo, di fronte ad un
processo federalista di sussidiarietà come è stato ricordato...
ossia in sede elettorale urlano alla richiesta di competenze e sono
contro il centralismo ma, quando hanno le competenze, si spaventano
nel gestirle! Questo è il primo ragionamento: il CPEL deve
attrezzarsi ed essere più organizzato nell'affrontare le materie,
perché, anche se per tutta questa materia normativa - io dico
purtroppo - dobbiamo sentire il parere del CPEL - che è una sorta
di senato, se questa è la camera, il CPEL è diventato il senato
valdostano -, tale organo sovente non riesce ad esprimere dei
pareri conformi alle reali esigenze degli enti locali valdostani.
Se i senatori nei vari enti locali di questa Regione devono fornire
dei pareri che diventano sempre più vincolanti, non sono in grado
di soppesare le loro future funzioni, questa è una prima debolezza
del sistema, per cui ripensiamolo un attimo, perché ogni volta
sottoporre al CPEL l'esame di norme che nel giro di tre anni sono
state completamente sconfessate... e non hanno avuto il coraggio di
dirlo Cerise e il suo collega che hanno partecipato in delegazione,
ma erano notevolmente spaventati dell'arrivo del Capodanno
2009.
Seconda cosa: l'aspetto regionale di una Regione che legifera -
siamo alla metà del 2007 la legge porta il n. 13, quindi
l'intervento normativo è recentissimo, naturalmente prevedeva anche
una serie di fasi applicative che non si sono completate, ieri
l'Assessore rispondendo ad una nostra interrogazione lo ha
confermato - e dopo un anno deve già reintervenire su quelle stesse
norme perché non funzionano. È l'articolo 7 quello che doveva
essere il cardine dell'intervento normativo, ma è stato ignorato,
l'Assessore se n'è accorto e alcuni emendamenti anche lui intende
portarli proprio su questo articolo.
Crediamo anzitutto che i comuni debbano adempiere ai compiti che
vengono loro delegati, anche perché lo hanno accettato. Su 74
comuni solo 57 hanno al 5 novembre trasmesso le indicazioni
cartografiche sulle aree incluse o escluse dal vincolo. Direi che
dopo un anno e mezzo abbondante ci rendiamo conto che i comuni sono
lenti; nonostante tutta questa burocrazia farraginosa, io cito
Châtillon per dire che solo tale Comune ha 63 dipendenti, ma ci
sono altri comuni che sono zeppi di personale, non è possibile che
dopo un anno e mezzo siano ancora lì a dover o confermare una
cartografia del passato, non è difficile farlo, perché la legge
sulle lose esiste dal 1990... o perlomeno fare delle piccole
modifiche. Evidentemente anche loro si sono impantanati in quella
melma burocratica amministrativa che coinvolge la Regione e che ha
contaminato anche loro. "Solo 19 comuni..." - rispondeva ieri
l'Assessore Viérin alla nostra interrogazione - "... hanno
adempiuto nel termine di legge, ovvero entro il 30 giugno 2008 nel
consegnare queste indicazioni cartografiche", per cui la prima nota
di biasimo, Assessore, deve pervenire agli enti locali che non sono
in grado di svolgere i loro compiti per tempo. Il termine sarà
ordinatorio, perché va di moda fissare dei termini che poi sono
derogabili, però comunque non è stato osservato... a maggior
ragione sapendo i comuni che diventavano titolari di competenze
istruttorie e rogatorie di contributi. L'ex Assessore Cerise dice:
"li ho sollecitati 4 volte". Grave! Sollecitati 4 volte e non hanno
nemmeno completato il loro dovere! Eppure il potere sanzionatorio
della Regione previsto in legge non è stato utilizzato. Bisogna
allora rimodulare questo rapporto fra la Regione e gli enti locali,
perché se vogliono essere sussidiati di competenze in ossequio a
quel principio della sussidiarietà tanto decantato, devono essere
in grado di farlo. La Regione interviene oggi con un riassetto
normativo che non è assolutamente completo e coerente - in questo
siamo d'accordo con quanto detto dal Presidente Cerise - e deve
decidere, perché è di fronte ad un bivio, se completare il
trasferimento di competenze ai comuni, "tirandoli per le orecchie"
e mettendoli di fronte alle loro responsabilità, oppure trattenersi
lei stessa quelle competenze. Se le trattenesse la Regione,
costerebbero di meno: tre dipendenti di cui un dirigente a livello
aostano per istruire le pratiche sono più che sufficienti per far
fronte a tutte le domande che pervengono dalle varie zone
valdostane. Se immaginiamo di trasferire questa competenza a 74
comuni, che singolarmente o associati gestiscono tali funzioni,
dobbiamo o formare in fretta alcuni dipendenti già reclutati presso
le singole amministrazioni, oppure dobbiamo assumere nuovo
personale e si aumenta la spesa pubblica. Se federalismo e
sussidiarietà significa questo, ammesso e concesso che siano in
grado di gestire in maniera coerente, perché non so se il Comune di
Châtillon e il Comune di Fénis hanno gli stessi criteri nel
delimitare le zone, se sono solo centri storici, cito Fénis, ma
potrei citare Pontboset o qualunque altro comune valdostano...
dicevo, se sono in grado di delimitare in maniera coerente, secondo
i principi voluti dal legislatore, tali cartografie e poi anche
applicarle... oppure se ci sono disparità di trattamento che vedono
cittadini di un comune avvantaggiati rispetto a cittadini di un
altro comune che si trovano in difficoltà perché c'è il burocrate o
funzionario di turno che "fa le pulci" su ogni "virgola" della
richiesta. Questa è una riflessione che dovete fare voi che avete
la responsabilità esecutiva in Regione e possiamo farlo anche noi
come Consiglio, che oggi siamo chiamati a modificare questa
norma.
Tra l'altro, vorrei evidenziare una lettera che è stata
pubblicata due giorni fa su "La Stampa", dal titolo: "La riscossa
di Chambave". Un cittadino, immagino residente a Chambave, esalta
l'attività deliberativa del Comune con queste parole:
"è stata
approvata una deliberazione che stabilisce la possibilità di
utilizzare nel borgo le tegole scure al posto delle lose..."
-
ed è tutto contento per questo... -
"... grazie Comune, grazie
Amministratori comunali, perché nel centro storico, invece di fare
le coperture in lose, possiamo farle con tegole scure e ciò
permette a proprietari di case fatiscenti di poter ristrutturare i
tetti a costi minori, senza sobbarcarsi l'enorme costo di una
maggiore struttura portante..."
. Il cittadino auspica infine
che tale possibilità venga estesa subito alle frazioni di Chambave,
area ad alto rischio di spopolamento, dovuto agli alti costi per il
recupero edilizio. Questo è un esempio della confusione in cui
vivono gli enti locali nonostante la normativa regionale. I
cittadini che però sono contenti perché per percepire i contributi
devono fare delle peripezie non indifferenti e noi stiamo pensando
in formula federalista e sussidiata di trasferire loro competenze
che loro non sono in grado di gestire. Questa lettera mi ha fatto
riflettere e "cade proprio a fagiolo" sulla norma sulla quale
stiamo intervenendo, così com'è tale norma potrebbe essere anche
approvata, ma è come l'acqua sulla roccia: scivola senza colpo
ferire.
I suoi emendamenti, Assessore, vanno a dilatare i tempi del
problema perché l'emendamento che porta al 31 dicembre 2011 la
possibilità di aggiustare le cose in casa - "in casa" per
significare fra enti locali e Regione - credo indichi la difficoltà
della Regione di scegliere e di mettere un punto fermo, per cui o
le istruttorie e le erogazioni le fa la struttura regionale
competente, o le trasferiamo ai comuni. Ripeto: siamo di fronte ad
un bivio e dire: "andiamo fino al 31 dicembre 2011" è una soluzione
di ripiego all'italiana, che può soddisfare le esigenze di chi ha
scritto questa legge per dire che è passata, è passata magari
all'unanimità, ma, di fatto, "non toglie le castagne dal fuoco".
Fra l'altro, è una legge che deve vedere ancora un cospicuo impegno
di fondi, perché l'Assessore ci ha portato in Commissione un
riepilogo dei fondi ancora necessari e servono ben altri 8 milioni
di euro per finanziare le domande e che dovranno essere inseriti
nel bilancio previsionale del 2009, così abbiamo capito, se poi non
è così...
Assessore, adesso lei ha il "boccino" in mano, è da poco su
quella poltrona, naturalmente avrà ereditato una situazione del
passato che non era così chiara, era una fase interlocutoria forse,
ma i comuni si erano proposti in una certa maniera e oggi hanno
fatto non uno, ma due passi indietro, le soluzioni non sono quelle
della dilazione a tre anni. Una dilazione si fa a 6 mesi, 1 anno al
massimo, oppure non si dà nessuna delega sussidiata ai comuni,
tanto anche la legge n. 1/2002, che prevede il trasferimento di
funzioni ai comuni, trova applicazione tramite deliberazioni di
Giunta regionale. Questa legge del 2002 non ha visto nessuna
deliberazione applicativa in materia di tetti in lose, quindi la
materia è sostanzialmente ancora nelle mani della Regione; pertanto
o avete il coraggio di trattenere questa materia nelle vostre mani,
perché sarebbe un'iattura un trasferimento
tout court
ai
comuni, ma non dilatate di tre anni per lasciar passare altri tre
anni in maniera indifferente e di ulteriore lassismo senza trovare
una soluzione concreta!
Come gruppo abbiamo proposto alcuni sub-emendamenti, in
particolare i sub-emendamenti agli emendamenti proposti
dall'Assessore, che focalizzano la nostra attenzione su
quell'articolo 7 che è la chiave di volta di tutto l'impianto
legislativo, ma di questi mi riservo di fare un'illustrazione
dettagliata in seguito.
Presidente
- La parola al Consigliere Donzel.
Donzel (PD)
- Ad un anno dalla votazione sulla legge in
materia di obbligo di costruzione del manto di copertura di lose in
pietra e disciplina dei relativi benefici economici torniamo in
aula per approvare una legge che modifica in modo non marginale -
qui devo dare atto al Presidente Cerise, effettivamente non si
tratta di modifiche marginali - la norma precedente. Qualcosa non
ha funzionato, io dico hanno fatto bene l'Assessore Viérin e la
maggioranza ad ammettere che qualcosa non va, a correggere alcune
norme che erano diventate ingestibili. Un gesto di intelligenza
riconoscere che ci sono delle difficoltà e questo lo dico anche per
la parte politica che rappresento, che in parte votò e in parte si
astenne su tale provvedimento che condivideva nella sostanza, ma
auspicando già allora un emendamento come quello n. 2 presentato
dall'Assessore Viérin in questa occasione. Le leggi anche ottime
nello spirito legislativo, ma troppo rigide mal si adattano alla
realtà e non consentono un'efficace applicazione. Lo dico sempre,
per fortuna, la realtà è sempre più ricca di quanto le norme
possano disciplinare; la norma deve assolvere alla sua naturale
funzione di indirizzo e di guida, senza spingersi alla definizione
ossessiva di parametri che con sarcasmo ieri Gramellini riferendosi
all'UE denunciava nella sua rubrica su "La Stampa". Nel nostro caso
non erano tanto le misure dei fagiolini, mi riferisco alla misura
dell'appezzatura, non superiore ad 80 centimetri, introdotta al
punto g) dell'articolo 3 della legge n. 13/2007. Certo lo spirito
con cui la misura è stata introdotta è condivisibile, ossia la
qualità del tetto, ma la misura in sé ha determinato poi enormi
difficoltà nell'applicazione della norma. Eppure varrebbe la pena
per il futuro riflettere sulla possibilità di avere un occhio di
riguardo per gli edifici di alto valore storico e di grande pregio
architettonico, dove il rigore e l'incidenza del provvedimento
potrebbero anche essere maggiori, distinguendo dallo spirito
generale della legge, indicato bene dal relatore Comé, ampiamente
condivisibile, di mantenere una caratteristica peculiare dei nostri
villaggi, un po' trascurata negli anni del
boom
economico
ma, per fortuna, grazie alla maturazione di una nuova coscienza
civile della nostra Regione e alla riappropriazione del valore
della nostra cultura materiale, ha consentito di recuperare,
salvaguardando così un elemento strutturale dell'architettura del
nostro tradizionale paesaggio valdostano.
Ora, una sollecitazione in tal senso la faccio alla Giunta e
all'Assessore che, nel caso in cui venga approvata la norma, avrà
il compito, ai sensi dell'articolo 2, che modifica l'articolo 3
della legge n. 13/2007, introducendo il comma 1bis, di determinare
quanto prima disciplinato dal punto g) soppresso... di non
sottovalutare l'importanza del criterio per esempio della
decrescenza o perlomeno di una disomogeneità non in contrasto con
la decrescenza dimensionale dalla base del tetto verso...
Per quanto riguarda poi la criticità della valutazione che è
stata richiamata anche oggi e il timore legittimo e anche giusto
che devono avere gli amministratori di non avere omogeneità nel
trattamento dei soggetti che richiedono il contributo, dando
giudizio positivo per la fine delle misurazioni - che, a mio
avviso, aveva anche implicanze pericolose rispetto ai rischi di
quelle persone che poi salivano sui tetti a fare queste misurazioni
alle volte senza i ponteggi, quindi ben venga la fine delle
misurazioni - e con l'invito di non reintrodurre rigide
misurazioni, ritengo però importante segnalare che o abbiamo
funzionari in grado di capire se un tetto è tipico e distinguerlo
da come diremmo in patois:
l'è eunna meurdzie -
traduzione
letterale delle parole in patois: "è un accumulo di pietre"
-
o a delle lose di smisurata grandezza che alterano
completamente il disegno del tetto, oppure davvero, se non siamo in
grado di fare questa valutazione di qualità, si aprirebbe
un'insensata e dannosa
deregulation
. Questo lo dico anche
per salvaguardare la professionalità dei nostri posatori ed evitare
che chiunque dotato di un trapano e di un martello si metta a fare
tetti in lose. Certo, dare un giudizio di qualità non è semplice,
ma in ogni campo della vita umana: dalla scuola all'arte, esistono
persone che eseguono perizie, bisogna in qualche modo assumersi
delle responsabilità.
Rispetto ad altre modifiche introdotte dall'articolo 2 rispetto
alla riduzione del tempo necessario per fare richiesta del
contributo da 30 a 20 anni, ritengo che questa norma sia sensata se
tale intervento risponde all'esigenza di un certificato migliore
isolamento finalizzato al risparmio energetico e/o
all'installazione di apparecchiature di impianti tecnologici che
utilizzino fonti rinnovabili di energia; allora in quel caso
davvero è opportuno intervenire. Rispetto alla norma, va rilevato
quanto già altri prima hanno fatto segnalare: una certa marcia
indietro rispetto al provvedimento del 2007, rispetto alle
competenze dei comuni, che nella relazione che portò
all'approvazione della legge precedente era un punto qualificante.
Anche qui - lo dico con serenità - è importante il fatto di
recepire le nuove indicazioni che vengono dal CPEL, non possiamo
dire che i comuni della Valle d'Aosta sono i più bravi del mondo a
gestire i servizi e il giorno dopo dire che gli stessi comuni hanno
bisogno di essere bacchettati perché non si muovono.
Vorrei richiamare tutti allo spirito della legge n. 54,
certamente è importante lavorare per far crescere le competenze dei
comuni non in un atteggiamento impositivo, ma in un atteggiamento
in cui insieme si vanno a costruire gli strumenti affinché tali
competenze crescano. Questo lo ritengo opportuno, quindi ritengo
che non sia lo spirito del legislatore una prassi dilatoria, ma sia
la prassi volta a costruire insieme le condizioni affinché tali
competenze siano assunte a pieno titolo dai comuni insieme ai
comuni.
L'astensione del nostro gruppo su tale tema pertanto non è un
voto contrario. Valutiamo positive alcune novità, anche se abbiamo
ritenuto opportuno in questa breve relazione fare delle
precisazioni che siamo convinti possono essere ancora colte nella
deliberazione di Giunta ed è questo che noi caldamente
auspichiamo.
Presidente
- La parola al Consigliere Prola.
Prola (UV)
- Grazie, Presidente. All'interno della
Commissione quando abbiamo iniziato ad esaminare questo disegno di
legge, eravamo tutti concordi su quanto ci veniva proposto nel
provvedimento perché è sicuramente migliorativo. Nel corso della
discussione poi ci siamo soffermati su altri articoli che
imponevano l'obbligo dei Comuni ad adempiere ad una serie di fatti.
Bisogna precisare alcune cose, le avevamo già precisate allora in
Commissione, ma anche nell'audizione, ad esempio, del Dirigente
Salussolia erano emerse alcune criticità nel definire le
cartografie. Le criticità sono dovute al fatto che comunque i
comuni sono diversi uno dall'altro, abbiamo dei comuni che hanno
subito delle espansioni urbanistiche negli ultimi anni in maniera
pesante e altri meno. Io mi ricordo che il Dirigente Salussolia
disse:
è semplice nelle vallate, nei comuni di media montagna, dove
praticamente contorniamo con una linea i piani regolatori della
zona A e diciamo: "questi sono gli edifici che devono essere
coperti con una copertura di tetti in lose", mentre in altre
situazioni - mi riferisco ad esempio alle difficoltà che
personalmente ho avuto nel mio Comune - di espansioni urbanistiche
bisogna valutare in maniera precisa edificio per edificio, il
pregio architettonico dell'edificio, la staticità dell'edificio e
la necessità di intervenire sull'edificio, se è il caso o meno di
dare un obbligo"
.
Qui noi imponiamo un obbligo ai cittadini di coprire i tetti con
le lose e gli diamo un contributo che è - poi le cifre le darà
l'Assessore - minimo, ma altrettanto ci corre anche a noi l'obbligo
di agire in maniera seria e coscienziosa. Il fatto che i comuni
abbiano ricevuto 4 solleciti nell'arco dei diversi anni
evidentemente testimonia le difficoltà che hanno nel definire le
cartografie, questo è il principale problema, ci sono problemi di
tale natura.
Altro aspetto: è vero che i comuni allora avevano siglato
un'intesa, questo sulla base di un principio che tutti
condividiamo, ma dalla fase in cui abbiamo siglato l'intesa alla
fase di applicazione ci sono tutta una serie di problemi. L'intesa
prevede il trasferimento di risorse, il trasferimento di personale,
tre aspetti... l'applicazione di questo onere ai comuni cosa
comporta? Comporta un'applicazione che sul territorio deve essere
omogenea, ma non deve essere solo omogenea nella fase di
istruttoria, che è forse la più semplice, ma deve essere omogenea
nella fase dei controlli: non possiamo avere 74 comuni, 74 uffici
tecnici che si attivano e partono a fare i controlli sulle misure
ai tetti in lose. Questo è il ripensamento che gli enti locali in
questo momento, attraverso la loro lettera, hanno chiesto: un
ripensamento su tali aspetti ed è chiaro che ci dobbiamo di nuovo
confrontare con gli enti locali per definire quale può essere il
percorso di attribuzione di queste competenze. Dobbiamo fare nuove
riflessioni su come gestire le risorse sui 74 comuni, su un fondo
unico o non su un fondo unico, come gestirle, perché il rischio è
che ad un certo punto restiamo senza soldi per dare i contributi
nei vari comuni. Se c'è un'applicazione a macchia di leopardo, deve
essere fatto un ripensamento... e dobbiamo fare un ripensamento
tutti insieme e, quando abbiamo siglato l'intesa, esisteva anche un
discorso di trasferimento di personale e di risorse economiche.
Secondo me, quindi gli emendamenti che in questo momento
l'Assessore ci sta proponendo vanno nella direzione di dare
comunque ancora qualche mese agli enti locali per definire la
cartografia e per le problematicità che hanno incontrato nel loro
percorso e fare
"un ripensamento..."
- ripeto le parole che
hanno impiegato gli enti locali nella loro lettera -
"... sulla
sostenibilità organizzativa"
, che deriva dall'intesa che
avevamo siglato al momento della scrittura di questa legge.
Presidente
- Se nessun altro chiede di intervenire in
discussione generale, dichiaro chiusa la discussione generale.
La parola all'Assessore alle opere pubbliche, difesa del suolo e
edilizia residenziale pubblica, Viérin Marco.
Viérin M. (SA-UdC-VdA)
- Grazie, Presidente. Innanzitutto
voglio ringraziare la Commissione competente per il lavoro che è
stato svolto e soprattutto per la celerità. Ho partecipato
volentieri all'audizione, ho preso alla Commissione qualche minuto
in più rispetto al tempo che mi era stato programmato - e ringrazio
anche per questo -, ma ho cercato anche subito in Commissione di
elencare alcuni dati che ci avessero messo nella condizione di
sbagliare di meno, perché oggi il problema è sbagliare di meno,
cercare di essere realisti e andare a fare delle correzioni se
vediamo che le cose non funzionano. Gli interventi che ho sentito
oggi in aula vanno tutti in questa direzione: da quello del
Presidente Cerise che si è prodigato anni fa per creare tale
innovazione, che è anche una filosofia quasi totalmente, poi però
c'è la pratica. Ognuno di noi ha avuto un ruolo ed è giusto che
questo ruolo ci sia, perché più teste permettono di produrre un
prodotto migliore. Quando si è lavorato su questo argomento, si è
proceduto con il metodo di ascoltare tutti, ma poi decidere, perché
la cosa più grave è che si parli e alla fine non si decida.
Dicevo, sempre con l'obiettivo della concretezza, ma se
possibile abbinando le varie necessità, perché qui ci sono
necessità di gestione negli enti locali, ci sono necessità dei
cittadini che io metto al primo posto, ci sono le necessità degli
uffici della Regione che ha illustrato il collega Cerise. Per
mettere insieme queste necessità bisogna anche capire quali sono
quelle prioritarie, ritengo che prioritarie siano le risposte da
dare ai cittadini e il Consigliere Prola ha fatto bene a dire -
sintetizzo il suo pensiero - che qualche mese si è voluto dare ai
comuni per adeguarsi alle cartografie, perché anche qui - rispondo
al Consigliere Tibaldi - avremmo potuto prendere in giro tutti voi
e i comuni, perché la legge attualmente ancora in vigore ad oggi
prevede che sì, si poteva fare una deliberazione di Giunta dando ai
comuni un certo tempo con un minimo di 60 giorni, avrei potuto
proporre alla Giunta di fare un'indicazione ai comuni di 720
giorni, nessuno avrebbe detto niente perché è previsto dalla legge
attuale. Qui invece dobbiamo parlarci chiaro e non giocare a fare i
percorsi di tipo burocratico o di legittimità che ci permette di
fare l'attuale legge, perché l'articolo prevede la possibilità per
la Giunta di indicare con una deliberazione ai comuni di adempiere
entro un certo tempo sul discorso delle cartografie, la legge dice:
"dando a livello minimo 60 giorni", quindi si poteva dare anche 720
giorni, ma non era serio né nei nostri confronti, né nei confronti
dei comuni.
L'altro è il discorso del tempo minimo di riflessione agli enti
locali per capire se ci si può riorganizzare meglio per garantire
un servizio migliore, perché la cosa peggiore era andare con gli
enti locali... e qui condivido la lettera che gli enti locali ci
hanno fatto, per quello ho presentato l'emendamento, ma pensate un
po'... oggi abbiamo dei ritardi di quasi due anni nel pagare quanto
richiesto dal momento della domanda dei cittadini e se questo
discorso andasse per la sua strada, quindi dal 1° gennaio ai
comuni, l'arretrato potremmo affrontarlo noi e non c'è problema, ma
qui subentrano tutti altri aspetti di personale perché, come
qualcuno ha detto, ci sono comuni con 60 dipendenti, ma ce ne sono
che ne hanno 13, oppure 8. Non è quindi un ragionamento così
predefinito, se qui si prendono a riferimento solo le punte degli
iceberg
, non va bene! Ci potremmo poi trovare di fronte a
comuni viciniori, dove un comune potrebbe dare risposta entro tre
anni e un altro entro sei mesi, quindi non omogeneità di
trattamento ai cittadini valdostani, perché sapete perfettamente
che poi queste cose potrebbero succedere, quasi certamente: ecco
un'altra riflessione alla quale bisogna dedicare del tempo. Detto
questo, si è agito facendo un ragionamento molto diretto, credo che
alla fine sia la cosa più saggia e corretta. Con l'approvazione di
questo disegno di legge il Consiglio fa il primo e importante
passo, per rispondere alle suggestioni di alcuni colleghi, nella
direzione della semplificazione delle procedure per la liquidazione
dei contributi sui tetti in lose. Infatti, grazie alle modifiche
proposte, se approvate, sarà possibile nell'ordine espletare in
senso pratico i seguenti sei punti, per praticità per chi ci
ascolta, soprattutto i cittadini: primo punto, consentire entro 30
giorni alla Giunta regionale di rivedere le prescrizioni che hanno
creato difficoltà burocratiche di interpretazione delle norme,
spesso incomprensibili ai cittadini, quali in particolare gli
obblighi delle caratteristiche dimensionali, delle modalità
esecutive di posa in opera delle lose e qui rispondo a certe
suggestioni che sono venute dal Presidente Cerise come dai colleghi
Giuseppe Cerise e Donzel. È chiaro che la Giunta farà delle
riflessioni e non consentirà di poter fare quello che si vuole,
anche perché si sono tolti solo i punti f) e g) e si sono mantenuti
tutti gli altri sulle caratteristiche, sulle lose a spacco, sui
bordi regolari, sono rimasti tutti nella legge. Si sono tolti solo
due punti, che hanno creato criticità e disomogeneità di
valutazione verso i cittadini, perché, quando mi trovo delle
domande di contributo che arrivano dai cittadini e, a seconda di
quale soggetto che va a fare il controllo, queste siano ammesse a
contributo o meno, qualcosa mi viene da pensare, perché se c'è un
diritto per i cittadini, questo diritto deve essere sancito in
maniera chiara, non essere basato sulla soggettività, perché è
Tizio che va a fare il sopralluogo, piuttosto che Zeta o Emme,
perché se il parere è legato alla soggettività, creiamo dei grossi
problemi. Stesso discorso sugli 80 centimetri perché abbiamo dei
casi che qualcuno ha tirato almeno 80,5, 79,4... allora queste cose
vanno ridimensionate, la filosofia che era di una volta la
condividiamo e ancora adesso, quindi è giusto anche l'intervento
del Presidente Cerise, per cui il problema sarà di trovare un
termine che non sia 80 spaccato, altrimenti, come diceva qualcuno,
la rigidità crea poi l'incomprensibilità e dei torti alle visioni o
il pensiero di vedersi una legge approvata da parte dei
cittadini.
Secondo punto: eliminare la determinazione sulla durata della
garanzia delle lose, qui il ragionamento è molto semplice, ossia ad
oggi si obbligava a garantire per un discorso burocratico, ma se il
contributo è ripetibile - questo è un argomento che ha toccato il
Consigliere Prola -, dobbiamo tenere conto che tali contributi a
stento coprono la differenza fra un tetto normale e un tetto in
lose e il contributo alla fine varia dall'8 al 9% sul costo di un
tetto. Non ho mai visto nessuno dire: "rifaccio il tetto perché
prendo il contributo della Regione, perché nessuno è matto!", ma
chi è che va a mettere delle risorse finanziarie di un certo
livello per prendere l'8-9% di contributo dalla Regione? Questi
interventi, se andiamo a vedere nel passato, sono stati fatti se
necessari; andiamo a vedere tutte le domande indietro se vogliamo,
quindi non c'è nessuna problematica rispetto a questo.
Terzo punto: prolungare per i comuni al mese di giugno 2009 il
termine per l'approvazione delle cartografie, quello che ha detto
prima il collega Prola, ad oggi ne sono rimaste 17, un bel passo
avanti lo abbiamo fatto a prescindere da quello che dice il
Consigliere Tibaldi, sia grazie alle lettere che l'Assessore che mi
ha preceduto ha fatto, sia perché sono stati sensibilizzati -visto
che abbiamo audito il CPEL - alcuni comuni e sono arrivati anche
all'ultimo minuto, ma sono arrivati.
Quarto punto: mantenere la competenza alla Regione, ho detto
prima, sempre condividendo la considerazione del collega Prola, il
discorso è poter valutare in un periodo più lungo quelli che
possono essere gli effetti realistici sulla gente.
Quinto punto: ridurre da 30 a 20 anni i tempi prescritti per la
ripetibilità del contributo, è scritto perfettamente in relazione,
per far sì che non ci siano incongruenze con le altre leggi
regionali che danno indicazione per maggiori interventi sul
contenimento dei costi energetici e quindi delle spese di
riscaldamento...
Sesto punto: semplificazione di alcune procedure di controllo
per dimezzare i tempi di risposta al cittadino e questa è una cosa
molto importante, perché attualmente sono circa due anni, siamo ad
un anno e venti mesi, abbiamo quasi 1.500 domande giacenti, ma il
peggio è che abbiamo le risorse! Il Consigliere Tibaldi ha detto 8
milioni di euro, quelle erano le risorse che erano necessarie per
far fronte ad un discorso di accelerazione dei tempi e dimezzamento
dei tempi di attesa per la gente. Gli 8 milioni ci sono, perché ce
ne sono 4 circa sul 2007 già impegnati e 4 nel 2008 e nella
variazione al bilancio che abbiamo approvato mezz'ora fa c'è 1,7
milioni che vanno ancora sulla vecchia legge, altrimenti non
potremmo far fronte alle richieste dei cittadini fatte nel primo
quadrimestre gennaio-aprile 2007. Abbiamo quindi voluto fare un
ragionamento totale su questo problema, perché la cosa più
antipatica è che come amministrazione stiamo fermi quando abbiamo
le risorse e abbiamo i tempi di attesa; se qualcosa non funziona
nella macchina dedicata a dare risposta al diritto che il cittadino
ha rispetto da una legge, è lì che sta la voglia e anche il lavoro
che un amministratore deve fare e noi abbiamo fatto questo
ragionamento: ci sono le risorse, ci sono le risorse anche per
dimezzare i tempi di attesa del cittadino e non solo per
dimezzarli. Credo che se riusciremo a fare anche su questo
termine... in base alla modifica dell'articolo 11, dovremo
riportare qualcosa dopo, ma mi sembra che sia il collega Albert
Cerise che ha messo l'accento sul quel "devono"... certo dobbiamo
caricarci anche noi di responsabilità e non darle solo ai comuni o
ad altri, è giusta una corresponsabilità, ma quel "devono" ci
permette di fare come adesso i controlli a tutti e un domani sarà
la base per arrivare a fare un controllo a campione con la
responsabilità del proprietario, con la responsabilità del
progettista, del direttore dei lavori, dei comuni, senza alcun
problema. Questo è un argomento sulla semplificazione che andremo a
toccare.
Tutto ciò costituisce il punto di partenza per lavorare nei
prossimi mesi ad una maggiore modernizzazione, però bisognerà porre
le basi per poter iniziare ad affrontare questa situazione, del
sistema di erogazione dei contributi che consenta un'ulteriore
riduzione non solo dei tempi di risposta, ma anche dei costi e
degli adempimenti a carico dei cittadini o dell'ente pubblico ed è
quello che porterò all'inizio del prossimo anno. Non è solo un
discorso di celerità verso i cittadini, è anche un discorso di
costi! Perché se un cittadino deve spendere 5-600 euro per istruire
la pratica da portare all'Amministrazione regionale o al comune,
poi ci sono i costi degli uffici comunali che devono farsi due o
tre lettere fra di loro, sono costi in termini di personale,
lettere e varie e poi ci sono i costi dei comuni. Se andiamo a fare
un ragionamento di questo tipo - e ve lo porterò in maniera più
puntuale -, arriviamo vicino ai 1.000 euro a pratica! Questo è il
secondo argomento che porterò all'attenzione del Consiglio, sulla
semplificazione più pertinente grazie a quella modifica
all'articolo 11. Questo è il ragionamento che ci ha portato ad
affrontare tale tema che, se vogliamo, è collegato a quello che
viene dopo, perché questi sono temi delicati: pensate che 1.500
persone, oggi abbiamo 143 domande su 1.486 in attesa ad oggi e vuol
dire che il 10% di persone ha delle domande ferme di cui non sa
bene quale sarà il futuro; quindi delle risposte, positive o
negative, bisogna darle!
Con questo spirito si sta lavorando e questa legge è
indispensabile per fare un cammino verso tali obiettivi.
Presidente
- Si passa all'esame dell'articolato.
La parola al Consigliere Cerise Giuseppe sull'articolo 1.
Cerise G. (VdAV-R)
- Avevo detto che ci saremmo astenuti
su questo disegno di legge, ma su questo articolo votiamo a favore,
perché va a sbloccare una situazione di "ingessatura" che non
permette l'erogazione dei contributi per l'eccessiva rigidità di
chi fa i controlli, ma parallelamente faccio una raccomandazione
alla Giunta che non vada troppo "annacquato" l'orientamento che
questo paragrafo andava a definire. Auspicheremmo poi che questa
determinazione assunta dalla Giunta, se fosse possibile, venisse
presentata in Commissione.
Presidente
- Si passa all'esame dell'articolato.
Pongo in votazione l'articolo 1:
Consiglieri presenti: 32
Votanti e favorevoli: 29
Astenuti: 3 (Benin, Tibaldi, Zucchi)
Il Consiglio approva.
Presidente
- Passiamo all'esame dell'articolo 1bis, che è
quello previsto dall'emendamento presentato dall'Assessore.
La parola all'Assessore alle opere pubbliche, difesa del suolo e
edilizia residenziale pubblica, Viérin Marco.
Viérin M. (SA-UdC-VdA)
- Solo per ricordare, perché mi
sembra che il collega Albert abbia detto 24 mesi, i 24 mesi sono
solo perché riportato alla data della vecchia legge, ma
tecnicamente scadrebbe a giugno 2009.
Presidente
- La parola al Consigliere Segretario
Tibaldi.
Tibaldi (PdL)
- Una tattica dilatoria che già si evince
da questa proposta emendativa, raddoppia il termine ai comuni per
poter presentare gli obblighi cartografici. È auspicabile che gli
enti locali vengano non solo sollecitati, ma adempiano ai loro
compiti. Noi su questo emendamento ci asterremo.
Presidente
- La parola al Consigliere Donzel.
Donzel (PD)
- Come PD, come avevo segnalato
nell'intervento precedente, rispetto a queste indicazioni che
accolgono le istanze presentate dal CPEL, voteremo a favore.
Presidente
- Pongo in votazione l'emendamento n. 1
presentato dall'Assessore Viérin Marco, che recita:
Emendamento
Dopo l'articolo 1 è inserito il seguente:
"Art. 1bis
(Modificazione all'articolo 6 della l.r. 13/2007)
1. Al comma 1 dell'articolo 6 della l.r. 13/2007, le parole:
"dodici mesi" sono sostituite dalle seguenti: "ventiquattro
mesi".".
Consiglieri presenti: 32
Votanti e favorevoli: 24
Astenuti: 8 (Benin, Bertin, Cerise Giuseppe, Chatrian, Louvin,
Morelli Patrizia, Tibaldi, Zucchi)
Il Consiglio approva.
Presidente
- Passiamo all'esame del sub-emendamento n. 1
presentato dai colleghi Tibaldi, Benin e Zucchi.
La parola al Consigliere Segretario Tibaldi.
Tibaldi (PdL)
- Così come è concepito e così come è
mantenuto l'articolo 7 della legge n. 13/2007, è assolutamente
ininfluente, è praticamente un insieme di frasi che rimangono
scritte e che non dispiegano alcuna efficacia, perché questo
articolo, in particolare al comma 1, trasferisce formalmente le
funzioni dalla Regione ai comuni. Tale articolo è stato vanificato
dal tempo finora trascorso e dalle volontà di dilatare
ulteriormente questo tempo con un emendamento successivo che verrà
sottoposto all'esame dell'Assemblea.
Proponiamo un sub-emendamento, ovvero l'articolo 7, se deve
esistere, è bene che esista e dispieghi la sua efficacia e la sua
efficacia può dispiegarla in due direzioni, in questo caso
propendiamo per la prima delle due direzioni, ovvero che la Regione
attualmente continui a mantenere le funzioni esercitate dalla
struttura regionale competente in materia di edilizia residenziale
e di distribuzione delle risorse necessarie a finanziare i
contributi ai soggetti richiedenti. Questo praticamente non
senz'altro in spregio ad un principio federalista e di
sussidiarietà nel quale crediamo, ma ci crediamo a condizione che
venga attuato e applicato. Noi pensiamo attraverso tale
sub-emendamento di evitare anzitutto una difficoltà dei comuni che,
secondo le previsioni originarie di questa legge, dovrebbero
diventare titolari delle funzioni dal 1° gennaio del prossimo anno.
Soprattutto questo sub-emendamento permette una coerenza e una
correttezza applicativa da parte di un unico ufficio a beneficio
dei soggetti richiedenti i contributi per il rifacimento dei tetti
in lose.
Presidente
- La parola al Consigliere Louvin.
Louvin (VdAV-R)
- Grazie, Presidente. Non vorrei che su
questo articolo si aprisse un dibattito ideologico sulla maggiore o
minore propensione al decentramento o al federalismo, ho ascoltato
insieme ai colleghi con molta preoccupazione quanto ha detto poco
fa l'Assessore Viérin circa i costi di queste pratiche e il numero
delle pratiche giacenti, perché il fatto che i nostri cittadini
avessero periodi molto lunghi di attesa - credo che molti anche di
noi possono avere sperimentato questa situazione - è già noto.
L'impressione che discende dall'andamento sinuoso - come dice
Camilleri - di questa legge e delle sue modifiche, con l'aver
proposto anche allungamenti ulteriori della fase di trasferimento
della competenza agli enti locali, ci fa propendere per una
soluzione più lineare nel quadro attuale come quella suggerita dai
colleghi del PdL. Il mantenimento dell'esercizio in capo in questo
momento alla struttura regionale ci pare oggettivamente meno
complesso e meno oneroso della procedura a più tempi e alquanto
contorta che si sta avviando. Ripeto: non è un tema di dibattito
ideologico, ma strettamente funzionale ad un assetto economico meno
gravoso sulle spalle dei nostri concittadini. Mille euro a pratica
vuol dire un milione di euro circa per la gestione di queste
pratiche annualmente, poi parleremo più avanti del costo
complessivo, lo ha accennato l'Assessore, ma è un peso non
indifferente che abbiamo sulle spalle sul bilancio regionale,
crediamo che in questo momento la soluzione suggerita dai colleghi
sia meno gravosa di quella prospettata dalla Giunta.
Presidente
- La parola all'Assessore alle opere
pubbliche, difesa del suolo ed edilizia residenziale pubblica,
Viérin Marco.
Viérin M. (SA-UdC-VdA)
- Solo per dire al collega
Tibaldi, e indirettamente rispondere anche al collega Louvin, che
non possiamo accettare questi emendamenti, ci asterremo. Credo che,
se votiamo il nostro, decadono automaticamente, ma è giusto dare
una risposta, perché ne abbiamo parlato in Commissione e il
concetto è molto semplice. I vostri emendamenti sono collegati uno
all'altro, ognuno per conto proprio, ma il discorso è uguale
perché, quando abbiamo fatto un ragionamento, ripreso anche
dall'intervento del collega Prola... ossia, da una parte, dare sei
mesi per adeguarsi alle cartografie; dall'altra, fare un
ragionamento di buon senso senza andare a prevaricare l'autonomia
dei comuni e tutto il ragionamento del federalismo, ma di avere un
po' di tempo di riflessione e iniziare da noi a cercare di
semplificare l'attuale situazione burocratica e di lentezza... e
poi se andremo a regime scaricare ad altri, perché il fatto di
scaricare ad altri, oppure decidere di tenerla noi è bene deciderlo
quando siamo a regime, perché è facile poi fare dei pensieri
diversi su certe situazioni.
Riprendendo l'intervento del Consigliere Louvin, sono sempre
disponibile a dare tutti i dati, anche se non richiesti, perché più
teste permettono di fare ragionamenti più compiuti e di sbagliare
di meno. Il concetto è che gli 800mila euro sono calcolati subito,
perché lei sa perfettamente che quando... e qui ci saranno degli
atti che presenterò alla Giunta ed eventualmente al Consiglio che
andranno in questo senso, perché oggi un cittadino per presentare
una domanda deve prendersi un professionista e i professionisti
costano da 400 a 600 euro, gli altri 2-300 euro sono i costi per
marche da bollo, lettere, invii, costi per l'amministrazione
pubblica locale e regionale. È una sommatoria quindi, non è che
quel dato è il costo dell'Amministrazione regionale, ma è un dato
del costo che grava sul cittadino, questo sarà il secondo aspetto
che affronteremo a seguito della modifica dell'articolo 11.
Presidente
- Pongo in votazione il sub-emendamento n. 1
dei Consiglieri Tibaldi, Benin e Zucchi, che recita:
Sub-emendamento
Dopo l'articolo 1bis come inserito dall'emendamento n. 1
dell'Assessore è inserito il seguente:
"Art. 1ter
(Sostituzione dell'articolo 7)
1. L'articolo 7 della l.r. 13/2007 è sostituito dal
seguente:
"Art. 7
(Contributi. Esercizio delle relative funzioni)
1. La Regione concede, ai soggetti tenuti all'obbligo di cui
all'articolo 2, comma 1, i contributi a fondo perduto determinati
con le modalità di cui all'articolo 8. Le relative funzioni sono
esercitate dalla struttura regionale competente in materia di
edilizia residenziale e le risorse finanziarie occorrenti sono
poste a carico del bilancio regionale."."
Consiglieri presenti: 33
Votanti e favorevoli: 8
Astenuti: 25 (Agostino, Bieler, Caveri, Cerise Alberto, Comé,
Crétaz, Donzel, Empereur, Fontana Carmela, Impérial Hélène,
Isabellon, La Torre, Lanièce André, Maquignaz, Marguerettaz,
Pastoret, Prola, Rigo, Rini Emily, Rollandin, Rosset, Salzone,
Viérin Laurent, Viérin Marco, Zublena Manuela)
Il Consiglio non approva.
Presidente
- Passiamo all'esame del sub-emendamento n. 2
presentato dai colleghi Tibaldi, Benin e Zucchi.
La parola al Consigliere Segretario Tibaldi.
Tibaldi (PdL)
- Per economia di tempo illustro il secondo
e il terzo sub-emendamento insieme, anche perché sono connessi. In
breve il primo riduce da 3 a 1 anno il tempo necessario per
ingranare questo processo decentrativo che non è partito come
previsto dalla legge n. 13/2007, ovvero i comuni diventeranno
titolari delle competenze non dal 1° gennaio del prossimo anno, ma
dal 1° gennaio del 2010: questo per evitare quella dilazione
triennale che ci sembra uno scempio.
Il terzo sub-emendamento invece va, sempre modificando
l'articolo 7, a riconoscere ai comuni la capacità di erogare le
risorse finanziarie loro trasferite a condizione che abbiano
completato l'adempimento di quanto disposto dall'articolo 6, ovvero
delle indicazioni cartografiche, quindi un minimo onere per poter
poi essere titolari di una funzione sostanziale completa.
Presidente
- Pongo in votazione il sub-emendamento n. 2
presentato dai Consiglieri Tibaldi, Benin e Zucchi, che recita:
Sub-emendamento
L'emendamento n. 2 dell'Assessore è sostituito dal
seguente:
"Art. 1ter
(Modificazione all'articolo 7 della l.r. 13/2007)
1. Al comma 3 dell'articolo 7 della l.r. 13/2007, le parole
"fino al 31 dicembre 2008" sono sostituite dalle parole "fino al 31
dicembre 2009".
Consiglieri presenti: 32
Votanti e favorevoli: 3
Astenuti: 29 (Agostino, Bertin, Bieler, Caveri, Cerise Alberto,
Cerise Giuseppe, Chatrian, Comé, Crétaz, Donzel, Empereur, Fontana
Carmela, Impérial Hélène, Isabellon, La Torre, Lanièce André,
Louvin, Maquignaz, Marguerettaz, Morelli Patrizia, Pastoret, Prola,
Rigo, Rini Emily, Rollandin, Rosset, Viérin Laurent, Viérin Marco,
Zublena Manuela)
Il Consiglio non approva.
Presidente
- Pongo in votazione l'emendamento n. 2
presentato dall'Assessore Viérin Marco, che recita:
Emendamento
Dopo l'articolo 1bis è inserito il seguente:
"Art. 1ter
(Modificazione all'articolo 7 della l.r. 13/2007)
1. Al comma 3 dell'articolo 7 della l.r. 13/2007, le parole:
"fino al 31 dicembre 2008" sono sostituite dalle seguenti: "fino al
31 dicembre 2011".".
Consiglieri presenti: 32
Votanti: 27
Favorevoli: 24
Contrari: 3
Astenuti: 5 (Bertin, Cerise Giuseppe, Chatrian, Louvin, Morelli
Patrizia)
Il Consiglio approva.
Presidente
- Pongo in votazione il sub-emendamento n. 3
presentato dai colleghi Tibaldi, Benin e Zucchi, che recita:
Sub-emendamento
Dopo l'articolo 1bis come inserito dall'emendamento n. 1
dell'Assessore è inserito il seguente:
"Art. 1ter
(Modificazione all'articolo 7 della l.r. 13/2007)
1. Al quarto comma dell'articolo 7 della l.r. 13/2007, sono
aggiunte, in fine, le seguenti parole: "ed è subordinata al
completo adempimento, da parte degli enti interessati, di quanto
disposto dall'articolo 6".".
Consiglieri presenti: 32
Votanti: 16
Favorevoli: 3
Contrari: 13
Astenuti: 16 (Bertin, Bieler, Caveri, Cerise Giuseppe, Chatrian,
Donzel, Fontana Carmela, Impérial Hélène, La Torre, Louvin,
Maquignaz, Morelli Patrizia, Pastoret, Rigo, Viérin Marco, Zublena
Manuela)
Il Consiglio non approva.
Presidente
- Pongo in votazione l'articolo 2:
Consiglieri presenti: 32
Votanti e favorevoli: 24
Astenuti: 8 (Bertin, Cerise Giuseppe, Chatrian, Donzel, Fontana
Carmela, Louvin, Morelli Patrizia, Rigo)
Il Consiglio approva.
Presidente
- Pongo in votazione l'articolo 3 emendato
dall'emendamento sostitutivo dell'Assessore Viérin Marco, che
recita:
Emendamento
L'articolo 3 è sostituito dal seguente:
"Art. 3
(Modificazione all'articolo 11 della l.r. 13/2007)
1. Il comma 1 dell'articolo 11 della l.r. 13/2007 è
sostituito dal seguente:
"1. Ferma restando la responsabilità del direttore dei
lavori, le strutture regionali competenti in materia di edilizia
residenziale e di tutela del paesaggio devono effettuare controlli
a campione sui materiali utilizzati e sulle modalità di esecuzione
dei manti di copertura dei tetti con lose di pietra, anche
attraverso l'ausilio di soggetti esterni qualificati, al fine di
verificarne la rispondenza alle caratteristiche di cui all'articolo
3, commi 1 e 1 bis, nel rispetto delle modalità di prelievo
stabilite dal medesimo articolo 3, comma 2."."
Consiglieri presenti: 33
Votanti e favorevoli: 22
Astenuti: 11 (Benin, Bertin, Cerise Giuseppe, Chatrian, Donzel,
Fontana Carmela, Louvin, Morelli Patrizia, Rigo, Tibaldi,
Zucchi)
Il Consiglio approva.
Presidente
- Pongo in votazione l'articolo 4:
Consiglieri presenti: 33
Votanti e favorevoli: 22
Astenuti: 11 (Benin, Bertin, Cerise Giuseppe, Chatrian, Donzel,
Fontana Carmela, Louvin, Morelli Patrizia, Rigo, Tibaldi,
Zucchi)
Il Consiglio approva.
Presidente
- Pongo in votazione l'articolo 5:
Consiglieri presenti: 33
Votanti e favorevoli: 22
Astenuti: 11 (Benin, Bertin, Cerise Giuseppe, Chatrian, Donzel,
Fontana Carmela, Louvin, Morelli Patrizia, Rigo, Tibaldi,
Zucchi)
Il Consiglio approva.
Presidente
- La parola al Consigliere Louvin, per
dichiarazione di voto.
Louvin (VdAV-R)
- Sarò molto breve, rassicuro i colleghi,
ma non possiamo chiudere la disamina di un disegno di legge, un
atto sull'urgenza di eliminare delle "strozzature" ad un'erogazione
di contributi che hanno un loro significato storico in Valle,
perché nati trenta anni fa a sostegno di una politica di paesaggio,
ma che sono diventati strutturalmente più duri della losa dal punto
di vista gestionale. Credo che, al di là delle urgenze e dei
ripensamenti rispetto ad un dibattito che c'era stato in
quest'aula, noi assenti, poco più di un anno fa, manchi al momento
da parte del Governo regionale l'idea di imboccare strade diverse
da quelle che hanno portato negli anni a riversare risorse
crescenti sulla copertura dei tetti delle case della Valle. Non
credo che ci siano ripensamenti sull'attenzione che portiamo
all'identità paesaggistica, quella identità che il Presidente
Cerise ha definito stamani un'identità tradita; certamente il
mantenimento di un alto livello qualitativo del paesaggio in Valle
ha un suo significato, ma credo che in questo momento dovrebbe
accelerarsi la riflessione sul modo di coniugare il mantenimento
del
cachet
ambientale con le esigenze di risparmio
energetico, con una politica che ci consenta di rivedere il modo di
costruire in Valle d'Aosta e di contenerne i relativi costi. Ci
preoccupa in questa lettura storica del sostegno che è stato dato
ai tetti in lose valdostani un andamento fortemente crescente del
sostegno economico che si è riversato in buona misura nelle casse
di chi opera nell'importazione di tali prodotti. Abbiamo erogato
tra il 2003 e il 2007 compresi oltre 32 milioni di euro per pagare
contributi ai tetti in lose, abbiamo quindi riversato l'equivalente
di 60 miliardi solo per delle compensazioni economiche a fronte di
un obbligo sui cui contorni si sta giocando in termini di
cartografia. Credo che ci debba essere molto rapidamente tale
ripensamento, lo pensa il nostro gruppo che non ha dubbi in merito
alla necessità di mantenere alto il livello qualitativo del
paesaggio in questa Regione, ma che intravede come una via senza
sbocco il continuare a tempo indeterminato e abbiamo allungato con
le votazioni appena fatte ancora di tre anni l'orizzonte quasi
cieco di questo modo di erogare i contributi. Per noi urge un
ripensamento, non sarebbe male che anche questo Consiglio riuscisse
ad esprimere un modo diverso di intervenire in tale tematica. La
continuità e la tradizione sono una bella cosa ma, a fronte dei
momenti di crisi e a fronte anche di un appesantimento burocratico
notevole che si è registrato in questo campo, reso complicato da un
rapporto altalenante con gli enti locali, credo che un "colpo
d'ala" da parte della Regione non sarebbe mal visto. A fronte di
tutto questo, avendo dato un voto favorevole solo all'articolo che
ha consentito il superamento di una "strozzatura" che impediva in
questa fase l'erogazione di tali contributi, permane il giudizio
critico del nostro gruppo che si esprimerà con un'astensione sul
disegno di legge nel suo complesso.
Presidente
- La parola al Presidente della Regione,
Rollandin.
Rollandin (UV)
- Grazie, Presidente. Molto brevemente
solo per due note in relazione a quello che è stato detto nel
dibattito sulla parte più politica dell'intervento. Credo che, al
di là delle misure da mettere in opera, vi siano due
considerazioni: la prima è che il rapporto e l'identificazione
della gestione con gli enti locali passa attraverso un dialogo che
è importante, ma tiene conto dei momenti in cui questo avviene.
Credo sia giusto che gli enti locali facciano presente alcune
difficoltà operative, che spesso vengono sottostimate nel momento
in cui si parla di operatività da un punto di vista ideale. Con
questo ritengo che sia esagerato parlare degli enti locali come
senato, ma che si debba trattarlo come un giusto collegamento con
quell'organo Stato-Regioni per quanto riguarda il Parlamento: c'è
un ente di consultazione che è collegato con una realtà che è
sicuramente funzionale alle decisioni, il Parlamento decide e
l'organo Stato-Regioni sente, dà dei pareri su quello che avviene.
Questa è la funzione importante degli enti locali, che deve essere
tenuta nella giusta considerazione. Non è che vi sia una volontà
dilatoria su un tema così delicato come quello delle lose o,
meglio, dell'identificazione delle zone che sono interessate,
perché su queste va fatto sì un ripensamento, ma va fatto dai
comuni con la collaborazione della Sovrintendenza, perché il
discorso dell'identità e della valutazione della vera esigenza di
mantenere quelle caratteristiche ha un significato se è legato a
qualcosa che già lo aveva e che va mantenuto, altrimenti rischiamo
- e lo vediamo in alcune realtà dove non c'è mai stata la losa - di
mettere l'obbligo della losa e capiamo anche noi che era già prima
uno spreco e oggi lo è doppiamente. Credo quindi sia corretto fare
un ripensamento anche dei modi con cui si raggiunge la
caratterizzazione, che oggi è affidata ai comuni come è giusto, ma
bisogna tener conto anche di cosa succede.
La lettera emblematica di Chambave che ha letto prima, non
voglio considerarla come un fatto a sé, perché il Comune di
Chambave interloquirà con gli organi come la Sovrintendenza, che
tiene conto delle caratteristiche anche di Chambave come degli
altri comuni, quindi non fa specie. Soprattutto credo che il
discorso non sia tanto di quanto si spende per questo intervento se
è finalizzato ad un processo reale di mantenimento delle
caratteristiche che noi vogliamo, perché quando si è discusso e si
discute molto sulla misura, che adesso è delegato alla Giunta... la
misura comporta automaticamente una questione di controllo che deve
essere fatto sul tetto, 80 centimetri, noi dobbiamo aver gente che
va sul tetto a misurare se sono 80 o 82. Voi mi dite con quale
sistema di sicurezza manderemo qualcuno a prendere le misure sul
tetto? Questa è la logica con cui andiamo a volte a pensare a
qualcosa che è giusto, ma che poi nella pratica mi chiedo come è
possibile! Sono delle situazioni che dobbiamo gestire
oggettivamente, allora se andate a vedere alcuni tetti di monumenti
dal Forte di Bard in su, vedete qual è la situazione, è stato
rifatto poco tempo fa. Qual è allora il problema vero della losa? E
ha ragione il Consigliere Louvin a dire che si sono spesi 60
milioni di euro e per la gran parte sono andati fuori, perché
abbiamo delle bellissime lose, delle cave di lose tutte bloccate,
non possiamo più utilizzarle; le più belle lose le abbiamo in
Valle, ma non si possono più utilizzare, non fatemi dire perché,
comunque non si possono più utilizzare.
C'è stata l'auge di Bergamo che ci ha mandato in Valle tutto
quello che non mandava in Francia e noi abbiamo visto che la durata
dei tetti in lose era drammaticamente ridotta, poi qualcuno si è
fatto furbo e ha detto: "ma perché devo pensare... solo perché
all'inizio prendevo il sussidio che magari pagava meglio la
differenza...", poi si è visto che dopo 12 anni doveva rifare il
tetto e il discorso è cambiato. Oggi sicuramente un ripensamento
nel senso più generale deve essere fatto, ma non nella situazione
di dire di non dare più il contributo all'intervento, ma di darlo
coinvolgendo i comuni per quello che è possibile.
In questa operazione posso dirvi francamente che l'operazione
comune rispetto a quello che viene fatto in Regione è limitatissima
e doveva essere fatta in aiuto all'attività di controllo che viene
svolta dalla Regione. È giusto quindi questo tempo per ripensare le
cose, per fare il punto e oggettivamente, come ha detto
l'Assessore, riportare il tutto ad una dimensione gestibile, ossia
che non vi sia un sovraccarico di costi solo per le autorizzazioni,
per le verifiche e noi dobbiamo mandare gente sui tetti per
dimostrare che la losa era 80 e non 82! E questo quando
nell'economia già una volta... perché alcuni tetti nella parte
apicale erano più piccoli? Evidentemente per economia, perché
utilizzavano la parte di scarto, quello che non potevano mettere
nella parte bassa lo utilizzavano nella parte alta: questa era la
ragione per cui succedeva questo in ambito naturale. Ora tutto
questo noi lo sappiamo, credo che tali cose vadano riportate alla
realtà tenendo conto che un'economia è giusto farla, ma senza
esasperare la parte dei controlli. I controlli vanno bene per il
tipo di losa, ma non esageriamo sulla misura sui centimetri,
altrimenti andiamo oltre tutte le buone pratiche da sempre attuate
in Valle, anche nelle zone walser.
Presidente
- Pongo in votazione il disegno di legge nel
suo complesso:
Consiglieri presenti: 33
Votanti e favorevoli: 22
Astenuti: 11 (Benin, Bertin, Cerise Giuseppe, Chatrian, Donzel,
Fontana Carmela, Louvin, Morelli Patrizia, Rigo, Tibaldi,
Zucchi)
Il Consiglio approva.
Presidente
- Cari colleghi, vista l'ora, dichiaro
conclusi per questa mattina i lavori dell'odierna adunanza del
Consiglio, i lavori riprenderanno alle ore 15,30 con la discussione
del punto n. 42.1.
La seduta è tolta.
---
La séance se termine à 13 heures 11.
