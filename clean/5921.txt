Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 344 del 9 febbraio 1984 - Resoconto
OGGETTO N. 344/VIII - COLLEGAMENTI FERROVIARI
TORINO-AOSTA-PRE'-SAINT-DIDIER (Interpellanza).
PRESIDENTE
: Do lettura dell'interpellanza presentata dai
Consiglieri Cout, Bajocco e Tonino:
INTERPELLANZA
Un gruppo di pendolari che utilizza il treno 3048 (in
partenza da Aosta per Ivrea alle ore 17,30) ha sottolineato
attraverso una petizione i disagi incontrati a causa della
soppressione di tale treno nei periodi estivo, natalizio e
pasquale.
Ricordato che già in altre occasioni sono stati sollevati
problemi sugli orari dei treni della linea
Chivasso-Aosta-Pré-Saint-Didier;
i sottoscritti Consiglieri regionali
INTERPELLANO
l'Assessore all'Industria, Commercio, Artigianato e Trasporti
per sapere.
1)
se sono state prese iniziative da parte della
Giunta regionale per il mantenimento in esercizio del treno 3048
per tutto l'arco dell'anno;
2)
se è intenzione della Giunta avviare incontri con
il Compartimento competente delle ferrovie per una revisione degli
orari e per una maggiore rapidità e frequenza dei treni sulla linea
TorinoAosta-Pré-Saint-Didier.
PRESIDENTE
: Ha chiesto di illustrare l'interpellanza il
Consigliere Cout, ne ha facoltà.
COUT - (P.C.I.): Avevamo appena discusso, nel Consiglio scorso,
un'interpellanza sui problemi del collegamento
Aosta-Pré-Saint-Didier che è stata inviata ai vari Gruppi una
petizione di pendolari che fanno uso del treno Aosta-Torino delle
17,30. Questi lavoratori sono penalizzati nel periodo natalizio,
pasquale ed estivo in quanto questo treno, essendo stato istituito
inizialmente per gli studenti, in detti periodi viene soppresso,
mentre ormai viene utilizzato da moltissimi pendolari che lavorano
all'Amministrazione regionale ed in altre aziende in Aosta, per i
quali, nei periodi suddetti si verifica questo stato di
disagio.
Con questa interpellanza, chiediamo all'Assessore cosa ha fatto
e cosa intende fare la Regione per sopperire alle esigenze testè
esposte.
Nel frattempo è intervenuto un fatto nuovo che è di una gravità
forse maggiore: abbiamo infatti ricevuto un comunicato della
Federazione Unitaria dei ferrovieri della Valle d'Aosta e la copia
di un telegramma, sempre di detta Federazione, che ci
preoccupano.
Nel Consiglio scorso, alla fine della discussione
sull'interpellanza che riguardava la soppressione dei treni, nel
periodo estivo, sulla tratta Aosta/ Pré-Saint-Didier, l'assessore
si era preso l'impegno di chiedere la convocazione del Comitato
Unitario Permanente fra la Regione e le Ferrovie, allargato anche
ai rappresentanti sindacali, per definire la questione.
Dal comunicato si deduce che, da parte sindacale, non si ritiene
che la Direzione compartimentale di Torino voglia arrivare a questo
incontro, anzi la Federazione protesta per l'atteggiamento delle
FF.SS. che, a suo dire, tende ad evitare l'incontro in cui
dovrebbero essere definiti questi problemi.
Direi che questo è abbastanza grave, come pure è grave che i
Sindacati si siano rivolti in termini abbastanza perentori nei
confronti del Compartimento di Torino, chiedendo un incontro entro
il 20 febbraio e dichiarando lo stato di agitazione dalla data di
invio di tale telegramma.
Il problema richiede pertanto una soluzione urgente ed un
atteggiamento fermo da parte della Regione per la risoluzione di
questa situazione.
Mi risulta anche che il Direttore compartimentale delle Ferrovie
di Torino abbia avuto un incontro con a Regione, o almeno con
l'Assessore ai Lavori Pubblici, per definire un altro problema che
riguarda le Ferrovie, e cioè la costruzione del sottopassaggio fra
la stazione e il costruendo terminal per i pullman che sorgerà
nell'area Rizzardi. Questo ci stupisce molto nel senso che, a
nostro avviso, sarebbe stato logico che, in quel giorno o nello
stesso momento, il Direttore compartimentale di Torino avesse
incontrato anche l'Assessore Pollicini competente per i
trasporti.
Questo ci fa riflettere su quali siano veramente le intenzioni
delle FF.SS. ed inoltre ci preoccupa lo stato di agitazione
dichiarato dalla Federazione Unitaria dei Ferrovieri. Questa
petizione, sottoscritta per risolvere un problema posto da alcuni
pendolari, sottolinea invece ancora una volta la gravità del
problema e la necessità di un intervento da parte della
Regione.
PRESIDENTE
: Ha chiesto di parlare l'Assessore
all'Industria, Commercio, Artigianato e Trasporti Pollicini, ne ha
facoltà.
POLLICINI - (Féd. DP-UVP
): Devo informare il Consiglio
che ho avuto un incontro con il Capo Compartimento di Torino delle
FF.SS., che era accompagnato dal responsabile della Sezione Lavori,
il
3 febbraio u.s., e che il treno 3048 sarà in servizio
regolarmente per tutto l'anno, senza l'interruzione del periodo
estivo.
E' stato stabilito che l'incontro fra la Regione, le ferrovie
dello Stato ed il Comitato avrà luogo martedì 14 febbraio
pomeriggio a Torino.
E' stato inoltre specificato che nella tratta Aosta-Châtillon
verrà costruita una galleria artificiale nel punto in cui è
recentemente deragliata un'automotrice.
Per quanto riguarda la specifica domanda della tratta
Aosta-Pré-Saint-Didier, sono stati appaltati lavori per oltre 4
miliardi; tali lavori corrispondono alla rettifica della tratta fra
Avise e Arvier, in corrispondenza del ponte sulla strada statale.
L'inizio dei lavori è fissato per l'inizio della primavera, quindi
il tempo di interruzione è maggiore di quello previsto. Si
costruirà una galleria artificiale di circa 600 mt. sempre in quel
tratto, (questo fa parte del piano integrativo delle FF.SS.) sarà
sistemato il piano viabile e costruiti i muri di sostegno: non
dimentichiamo inoltre che la tratta Aosta-Pré-Saint-Didier presenta
ponti e gallerie, che sono certo bisognevoli di manutenzione. Si
dovrà provvedere nel contempo al comando centralizzato dei passaggi
a livello.
E' assai improbabile, però, un sensibile recupero di velocità
sulla tratta perché i raggi di curvatura di quei binari sono
intorno ai 150 mt., contro una media di 2000-3000 mt. là dove sono
possibili velocità maggiori, quindi vi sono regole di sicurezza
molto precise che non consentono recuperi di velocità.
Il personale ferroviario, nel periodo dei lavori, sarà in gran
parte utilizzato in Valle: solo alcuni macchinisti ed il personale
viaggiante verranno trasferiti nella zona del Canavese.
Un'altra notizia importante riguarda la stazione di Aosta, che
sarà rifatta, con un investimento di 4-5 miliardi: ci saranno
marciapiedi coperti da pensiline per cui avremo finalmente una
stazione più adeguata dell'attuale.
PRESIDENTE
: Ha chiesto di parlare il Consigliere Cout, ne
ha facoltà.
COUT - (P.C.I.):
Ci dichiariamo in gran parte soddisfatti
della risposta dell'Assessore Pollicini, soprattutto per ciò che
concerne il ° punto dell'interpellanza e per l'incontro che ci
dovrà essere il 14 febbraio, in cui ci auguriamo che vengano
risolti i vari problemi che avevamo posto.
