Classificazione
TRASPORTI E VIABILITÀ
Autostrade e trafori alpini



Oggetto del Consiglio n. 1834 del 22 settembre 2022 - Resoconto
OGGETTO N. 1834/XVI - Interpellanza: "Contrattazione con le
società SAV e RAV per la riduzione dei costi di pedaggio in
presenza di lavori lungo i tratti autostradali".
Bertin (Presidente) -
Punto n. 47. Per l'illustrazione si
è prenotato il consigliere segretario Distort, ne ha facoltà.
Distort (LEGA VDA) -
Come è del tutto evidente,
quest'interpellanza porta la data del 15 luglio. Il 15 luglio
arrivava con un tempo perfetto, perché si sollevava un problema
relativo ai cantieri autostradali in un periodo in cui stava per
definirsi il picco dell'affluenza turistica in Valle d'Aosta. Oggi,
a fine settembre, ci troviamo con una situazione diversa.
In ogni caso il tema dei lavori autostradali penso che sia un
evergreen, perché, non so voi, ma io ho quasi 40 anni di patente
alle spalle, ho percorso il tratto Aosta-Torino all'epoca per i
rapporti con il distretto militare, poi per l'Università, poi per
attività professionali, poi per attività turistiche...
Io sinceramente non ricordo una volta in cui io abbia percorso
Aosta-Torino e Torino-Aosta senza alcun cantiere, proprio non ho
memoria di questo, per cui capisco che diventa del tutto evidente
capire che il tema dei lavori autostradali, in qualunque momento lo
si ponga, rimane all'attualità e qualunque Assessore si prenda tra
le sue deleghe la competenza relativa alle autostrade diventa un
po' come l'agnello sacrificale, e, sotto questo punto di vista, se
può confortarla, assessore Caveri, visto che penso mi risponderà
lei, in qualche modo c'è una sorta di solidarietà che si crea da un
punto di vista puramente umano, perché si crea una solidarietà
automatica nei confronti della vittima.
Il fatto però è che la vittima non è solo lei, la vittima è
tutto il mondo che usufruisce dell'autostrada.
Probabilmente la vittima è anche la società che la gestisce,
forse riesce a essere trappola di sé stessa, non riesco a spiegarmi
la ragione di tutta una serie di lavori che da sempre interessano
il tratto autostradale della A5, di RAV e di SAV, fondamentalmente
unica arteria per accesso alla Valle d'Aosta, salvo la Statale 26,
ma che per ovvi motivi non può essere considerata una via d'accesso
veloce. Per quanto riguarda la ferrovia abbiamo già fatto altri
approfondimenti.
In ogni caso il discorso è questo: ci troviamo di fronte a una
situazione di accordo che deve essere preso, nelle more del peso
che la Regione Valle d'Aosta ha all'interno di queste partecipate,
di accordi che devono essere strutturati sotto il profilo della
definizione della durata dei lavori autostradali, quindi non
andiamo a sindacare i parametri, le iniziative, le scelte e la
progettualità; la manutenzione di per sé è un fatto positivo, però
è chiaro che quando i lavori si svolgono durante un periodo
d'incremento dell'afflusso la cosa non è più positiva. Se i lavori
si dilungano per un'organizzazione dei lavori che non ottimizza
l'organico necessario e anche i turni di lavoro, non può definirsi
una cosa positiva. Se a fronte dei rallentamenti e dei disagi
prodotti dai lavori non si riconosce agli utenti una riduzione
della tariffa, non può considerarsi una questione positiva.
Quindi sono temi sicuramente scottanti, sicuramente frutto di
discussioni, di interlocuzioni che hanno una storia, che
probabilmente si tramanda forse non tanto da Assessore a Assessore
ma addirittura da legislatura a legislatura, però il tema in
qualche modo va trattato, e al Governo ci siete voi e, assessore
Caveri, ce l'ha lei questa delega!
Quindi è chiaro che in qualche modo deve essere risolto, bisogna
trovare il modo di porsi in interlocuzione in maniera tale che ci
sia, dal punto di vista dell'utenza, un istituto di garanzia, una
condizione di garanzia, per cui se ci sono dei lavori, questi
lavori debbano durare innanzitutto il meno possibile e quindi
debbano essere organizzati nel migliore dei modi.
Io, come tutti sappiamo, provengo dal mondo dell'edilizia dove
se io dovessi essere il direttore dei lavori a casa sua per il
rifacimento del bagno, io immagino che la prima cosa che lei mi
chiede è: "Quanto ci metti a fare in modo che questi lavori
avvengano in casa mia, per sapere quando posso riutilizzare questo
locale", ma è la cosa più normale di questo mondo, e, in tutti i
contratti di edilizia, se ci sono dei ritardi ci sono delle
penali.
Ma il penalizzato non è tanto, in questo caso, il committente in
una situazione di utilizzo di una infrastruttura viaria ma è
l'utente e anche tutto l'indotto che ci sta dietro, perché è chiaro
che tornando al discorso che facevo prima con il suo collega
Guichardaz per il turismo, l'appetibilità di una regione,
l'appetibilità di un territorio anche dal punto di vista turistico,
oltre che dal punto di vista dell'investimento, dell'imprenditoria,
è la raggiungibilità, la facilità di raggiungimento di un certo
luogo in un certo territorio.
Alla luce di queste questioni, io le chiedo, a nome del mio
gruppo, se sono noti tutt'oggi al Governo regionale i tempi per
l'ultimazione dei lavori in corso, questa è una domanda che rimane
fuori tempo, però mettiamoci il cuore in pace, questi lavori ci
saranno, e prepariamoci.
Quindi mettiamolo sotto l'ottica della visione e della strategia
pro-futuro:
se la programmazione di tali lavori lungo i tratti autostradali
nel territorio valdostano sia stata concordata o, comunque,
condivisa nei modi e nei tempi tra rispettivi enti competenti e
Amministrazione regionale, a questo punto, se c'è la possibilità
reale di condivisione;
Se l'Amministrazione regionale, a fronte dell'evidenza dei
disagi prodotti da tali lavori, ha dato corso a interlocuzioni con
gli enti competenti, in quali termini e con quali intenzioni
future; ecco, le intenzioni future rimangono effettivamente di
fatto un elemento su cui parlare oggi e ha senso parlare oggi;
Se si sta percorrendo o se s'intende percorrere una
contrattazione con SAV e RAV per la riduzione dei costi di
pedaggio, in caso di presenza di attività di cantiere per la durata
dei lavori stessi.
Io penso che questo potrebbe essere, dal mio punto di vista...
non ho la competenza, non voglio assolutamente peccare di
ambizione, però dal mio punto di vista mi sembra che potrebbe
essere un elemento utile alla discussione il fatto di dire: ci sono
dei lavori di manutenzione, sono per il bene e per il miglioramento
di un servizio, tutto bene, ma durante la durata di questi lavori,
si applica una tariffa agevolata per gli utenti.
Io penso che questa sia la situazione che spronerebbe tantissimo
chi ha la responsabilità di gestire e condurre questi lavori a una
gestione completamente diversa.
Questo è un suggerimento. Ci dia lei delle buone notizie perché
questo è quanto spera non il gruppo Lega, non il Consiglio
regionale ma l'intera Valle d'Aosta.
Presidente -
Risponde l'assessore Caveri.
Caveri (AV-VdA Unie) -
Essendo nato a Natale, l'agnello
sacrificale un poco mi preoccupa e devo anche dirle che sarebbe
bellissimo, mancano poche ore alle elezioni politiche, se uno
dicesse: "Abbiamo deciso, autostrada gratis per tutti".
Ricordo un eletto qui tanti anni fa che fece tutta la sua
campagna elettorale per le regionali dicendo che avrebbe dato le
autostrade gratis. Al momento non risulta ancora pervenuto.
Io devo dire che il rapporto con le società autostradali -
bisogna essere onesti, credo che tutti quelli che hanno avuto posti
di responsabilità presenti in quest'aula lo sappiano - non è sempre
facile.
Noi siamo purtroppo soci di minoranza, non rientriamo nelle
pattuizioni, quindi le concessioni sono concessioni statali,
vigilate dal Ministero dei lavori pubblici e quindi non possiamo
dettare le regole se non in una logica di
moral suasion
oppure anche attraverso, di fronte a situazioni particolari, al
fatto, che non si può che ritenere positivo, delle cosiddette
funzioni prefettizie del Presidente della Regione che, in certi
casi in cui si creano delle situazioni particolari, ha la
possibilità d'intervenire con questa sua autorità.
Come diceva lei, è un po' passata l'interpellanza, quindi la
userò nella risposta per fare qualche ragionamento, come lei ha
detto, che parte dal presupposto già della situazione particolare,
cioè che noi non abbiamo un solo interlocutore, noi abbiamo due
interlocutori, quindi quando si parla di autostrade valdostane in
senso lato, dobbiamo renderci conto che abbiamo due società di
fronte a noi che sono molto diverse l'una dall'altra o, comunque,
una almeno in fase di trasformazione.
La SAV noi sappiamo che è storicamente ormai da anni proprietà
di un gruppo privato, che è il Gruppo Gavio, con cui non sempre
l'interlocuzione è facile, lo dimostra il fatto che alcuni anni fa
abbiamo perso anche la Presidenza della SAV che storicamente era
assegnata a uno dei rappresentanti valdostani del CdA e dall'altra
invece abbiamo la Società Autostrade che, dopo le vicende note del
Ponte Morandi, è stata acquisita dalla Cassa Depositi e Prestiti
ma, come dicevo già rispondendo questa mattina, al momento la
governance è sostanzialmente la stessa, del gruppo Benetton, con
degli avvicendamenti nelle cariche, però sostanzialmente il gruppo
dirigente è rimasto quello e siamo ancora in attesa di capire se
quest'iniezione di Stato, e quindi un'uscita di fatto dei privati,
possa in qualche maniera essere più utile dal punto di vista
dell'interlocuzione, anche se va detto che con il gruppo Autostrade
privato, sotto i Benetton, l'interlocuzione era talvolta più facile
che con il gruppo Gavio.
Quest'estate, come voi sapete, si sono registrate delle
situazioni particolarmente delicate, in maniera significativa
proprio sulla RAV, e questo è avvenuto malgrado ci sia stato detto
che, nel limite del possibile, i lavori sarebbero stati notturni e
soprattutto in concomitanza con la chiusura del traforo; va
riconosciuto che sono stati dei lavori molto importanti che sono
dovuti a tutta una serie di nuove norme che riguardano le gallerie
autostradali.
Quindi la RAV, come è chiaro a tutti, è un percorso che è quasi
esclusivamente in galleria.
Per capirci è stata rifatta in una parte che vada da Jovençan a
Courmayeur, ci sono stati i lavori importanti sulla rete idrica
antincendio, la posa di una doppia condotta ad acqua fluente
all'interno dei marciapiedi delle gallerie, dei pozzetti appositi,
sempre in una logica antincendio che deriva, peraltro, da direttive
comunitarie.
Altri cantieri sono serviti per fare degli accertamenti sulla
tenuta delle gallerie; lei è esperto del settore quindi sa che
periodicamente... e va detto che molto è cambiato dopo il ponte
Morandi, prima non sempre c'erano questi tipi di attenzioni, chi di
voi sia andato in Liguria quest'estate, avrà visto come vengono
aperti a dismisura dei cantieri, anche per dimostrare una buona
volontà, anche se poi talvolta capita o è capitato credo a tutti di
attraversare chilometri e chilometri in cui non si vedeva neanche
un addetto, però il cantiere era stato aperto.
Per quanto riguarda invece la SAV, anche in questo caso la SAV,
a differenza forse della RAV, ha un peso che deriva dall'età delle
autostrade, io ero bambino quando nel 1968 costruivano l'autostrada
nei pressi di Verrès. In particolare i lavori - qualcuno lo avrà
visto - si sono concentrati sui viadotti, perché i viadotti sono
diventati, sempre dopo la tragedia di Genova, il punto di
riferimento. Qualcuno avrà notato - e sicuramente potrebbe parlare
meglio di me l'Assessore Marzi - che questi lavori hanno riguardato
moltissime infrastrutture anche dell'Anas, anche in questo momento
si sta lavorando per esempio nella zona di Châtillon -
Saint-Vincent.
Ovviamente esiste un obbligo per le società di lavorare in
concomitanza, assieme al Comitato operativo per la viabilità della
Valle d'Aosta, che è stato istituito con Decreto del Presidente
della Regione nel 2015, quindi questo Comitato è, in qualche
maniera, il punto di snodo rispetto al quale vengono fornite le
informazioni per poter, nel limite del possibile, concordare la
cantieristica.
La questione dell'eventuale riduzione delle tariffe è una cosa
abbastanza delicata, cioè esiste anche un'App, non so se lei l'ha
vista, che prevede un cashback, una specie di rimborso, quando ci
sono dei ritardi particolarmente significativi. In questo caso
possiamo dire che non ci sono stati casi di questo genere perché il
sistema, tra l'altro, quello della RAV è un sistema aperto, quindi
è molto difficile capire la percorrenza effettiva, però, per quello
che riguarda la RAV si può dire che non si sono creati ingorghi che
abbiano potuto consentire di ottenere questi rimborsi.
È un meccanismo, se lei entra nell'App, in cui uno segnala, poi
loro controllano se effettivamente questi ritardi sono ritardi
cospicui per ottenere forme di rimborso.
Sicuramente quelli che andavano in Liguria quest'estate e sono
stati quattro ore in coda, fermi, questi rimborsi li hanno
ottenuti.
Per quanto riguarda invece la SAV non ci sono in questo momento,
secondo la società, elementi oggettivi che possano richiedere una
richiesta nel senso dovuto.
È chiaro quindi, come ho cercato di dire, che le armi per una
regolazione dei lavori autostradali dalla nostra parte sono
abbastanza spuntate, nel senso che noi possiamo avere, come dicevo
prima, un atteggiamento di dialogo, non a caso quest'oggi ho
incontrato il nuovo amministratore delegato della RAV, Costantino
Ivoi, con il Presidente incontreremo - perché anche quello è un
altro importante tema dei lavori - il nuovo amministratore delegato
del Traforo del Monte Bianco Mirko Nanni; sono dei rapporti che
alla fine diventano dei rapporti di interlocuzione istituzionale,
ma noi non abbiamo in realtà un peso, se non - come dicevo prima -
in questo organo specifico in cui si può dialogare, ma è molto
difficile per noi oggi poter avere dei rapporti di reale incisione,
di reale forza.
Credo, avendo avuto dei confronti anche con colleghi che hanno
medesime responsabilità nelle altre regioni, che questo diventerà
un tema politico del futuro, cioè quale deve essere il ruolo delle
Regioni laddove esistono delle concessioni autostradali che sono
definite dallo Stato.
L'autostrada dei Parchi è diventata uno dei simboli: è stata di
nuovo statalizzata però sembra non funzionare; insomma, ci sono
tutta una serie di ragioni che ci portano a dire che c'è una
speranza anche della Valle d'Aosta che il ritorno del pubblico -
perché questo sta avvenendo in particolare sulla società Autostrade
- non sia un flop ma consenta in qualche maniera anche a noi
d'interloquire in maniera più precisa per rispondere anche alle
giuste istanze che lei quest'oggi ha presentato qui nella nostra
Aula.
Presidente -
Consigliere Distort.
Distort (LEGA VDA) -
Prendo atto di quanto lei mi dice e
riconosco e immagino dal mio punto di vista che non sia
assolutamente qualcosa di semplice poter interloquire con le due
società autostradali nelle condizioni in cui è posta la Valle
d'Aosta come interlocutore, fra l'altro, lei ha accennato, dal
2015. Sarebbe interessante capire, anche dal punto di vista
storico, quand'è che ci siamo "Giocati" la carta, chi l'ha giocata,
come è stata giocata e perché è stata giocata, ma queste
dietrologie sono sicuramente interessanti per capire e per avere
una visione storica, sta di fatto che il problema è un problema
presente e futuro e continua a essere un problema.
Il fatto che le cose siano difficili chiaramente non giustifica
l'inerzia, assolutamente, ma lei non ha espresso con le sue parole
la minima sensazione d'inerzia. Ho percepito anche una sorta di
frustrazione nella sua risposta e la frustrazione emerge quando uno
vorrebbe a fare qualcosa e non riesce a farlo, però è chiaro che le
cose diventano sempre più difficili man mano che si lascia lo
spazio all'assecondare l'ineluttabile.
Il Governo deve mantenere chiara questa motivazione: non si
colloca il rapporto tra SAV, RAV e l'Assessorato o la Presidenza
della Regione o comunque il Governo della Regione Valle d'Aosta, ma
è in gioco una sorta di class action, si potrebbe costituire una
situazione dove paradossalmente ci sia un'unione d'intenti, uno
schieramento totale, perché dell'autostrada ne beneficia l'intera
popolazione valdostana e l'intera fetta di fruitori del territorio,
quindi parliamo di una quantità enorme di utenti.
Questo deve spronare sicuramente da un punto di vista... lei mi
dirà "Distort, probabilmente sei un po' romantico"; sì, sono
romantico nella linea dello sturm und drang non del romanticismo
sdolcinato, ma è assolutamente importante che si giochino tutte le
armi possibili immaginabili e si applichi anche quella strategia
citata dal Vangelo: "Ti aprirò se non altro perché sono stufo di
sentirti bussare alla mia porta".
Allora un consiglio che rivolgo più che altro alla maggioranza,
che rivolgo più che altro ai Presidenti di Commissione competenti:
io penso che potrebbe essere un primo passo quello di poter
organizzare un'audizione all'interno della Commissione consiliare
competente dei responsabili di RAV e SAV che vengano a spiegare i
loro piani di manutenzione dei tratti autostradali.
Io capisco che ci siano delle norme europee, così come anche
capisco, e so che noi, proprio per mentalità italiana, abbiamo un
potere soprannaturale di essere più realisti del Re e di applicarli
in maniera da diventare trappole per noi stessi, quindi gli
standard richiesti dall'Europa noi li amplifichiamo, abbiamo il
potere di amplificarli, tra l'altro aggravati da una visione... qui
c'è a fianco a me il collega avvocato Sammaritani che potrebbe
confermare, potrebbe riprendere il discorso ma anche un concetto di
responsabilità che è esagerato, per cui se negli imbotti delle
gallerie dovesse staccarsi una parte di calcestruzzo e finire sul
parabrezza di un'auto, si apre subito un contenzioso dove il
concetto di responsabilità viene giocato in maniera esasperata.
Noi abbiamo uno scontro di Davide contro Golia, però Davide ha
vinto.
