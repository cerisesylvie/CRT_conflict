Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3612 del 16 luglio 1992 - Resoconto
OGGETTO N. 3612/IX Ristrutturazione del sistema di emergenza
sanitaria in Valle d'Aosta.
(Interrogazione)
Interrogazione Il primario del Pronto Soccorso dell'Ospedale di
Aosta ha evidenziato nei giorno scorsi, anche con dichiarazioni
pubbliche, la grave situazione del reparto.
Vi sono gravi problemi di spazio, di attrezzature, di personale
medico ed infermieristico, di organizzazione complessiva del
sistema di emergenza sanitaria.
Il Pronto Soccorso è rimasto quello concepito 15 anni fa mentre
le persone assistite sono quasi raddoppiate.
Il Decreto del Presidente della Repubblica del 27 marzo 1992
sull'assistenza sanitaria di emergenza prevede che entro la fine
del mese di luglio 1992 le Regioni provvedano a ristrutturare il
sistema dell'emergenza sanitaria. Una occasione importante per
migliorare il funzionamento del Pronto Soccorso e per intervenire
sull'organizzazione complessiva dell'Ospedale regionale.
Tutto ciò premesso, il sottoscritto Consigliere regionale del
Gruppo Verde Alternativo
Interroga
l'Assessore regionale alla Sanità ed Assistenza Sociale per
sapere:
1) se sarà rispettata la scadenza prevista dal Decreto del
Presidente della Repubblica del 27 marzo 1992 per la
ristrutturazione del sistema di emergenza sanitaria in Valle
d'Aosta, con particolare riferimento al Pronto Soccorso e al
Dipartimento di emergenza;
2) quali provvedimenti sono stati assunti per rispettare la
scadenza di legge;
3) quando saranno portate all'esame degli organi consiliari le
proposte di ristrutturazione;
4) se sono previsti interventi urgenti di potenziamento del
personale del pronto Soccorso per far fronte alla maggiore
richiesta di assistenza che caratterizza i mesi di luglio ed
agosto.
F.to: Elio Riccarand
Presidente
Ha chiesto la parola l'Assessore alla Sanità e
assistenza sociale Cout, ne ha facoltà.
Cout (PCI-PDS)
Questo è un problema non certamente
nuovo dal momento che il piano sanitario regionale del 1983
prevedeva già rispetto a questo, tre livelli di intervento; quello
di base, in sede ospedaliera dipartimento di emergenza e di
accettazione e quello di coordinamento con la protezione civile per
eventuali calamità. In seguito poi è uscito il DPR del 1992 che
riprende questo stesso tipo di organizzazione e che sottolinea
comunque tra l'altro, il fatto che le modalità di accettazione dei
ricoveri di elezione, cioè i famosi ricoveri programmati, devono
conformarsi all'esigenza di garantire comunque adeguate
disponibilità di posti letto per l'emergenza.
Per ciò che riguarda la situazione valdostana, vorrei brevemente
ricordare che da tempo sono in funzione 4 centri di emergenza con
le rispettive reti di ambulanze. C'è in funzione un centro di primo
soccorso presso il Poliambulatorio di Donnas e nel maggio del 1991
è stato presentato il progetto di realizzazione della centrale
operativa, il 118, per il coordinamento del soccorso territoriale.
Questo progetto in larga parte è abbastanza aderente a quello che è
il sistema di allarme sanitario previsto appunto dal DPR già
accennato.
Il dipartimento di emergenza accettazione che dovrebbe essere il
cardine a cui ruota tutta l'organizzazione del servizio di Pronto
soccorso, così com'era contemplato nel piano sanitario regionale, è
un concetto che è anche espresso nel DPR del 1992, però una
attivazione del genere fu fatta nei primi anni dell'applicazione
del piano socio-sanitario e poi in seguito è stato abbandonato con
conseguenze di totale disorganizzazione operativa.
I problemi del sistema di emergenza in questi anni non hanno
ricevuto l'attenzione necessaria per cui ora ci troviamo in
difficoltà. Basta ricordare che già nel 1986 il primario di
medicina di emergenza prospettava un quadro della situazione in
Pronto soccorso, in grandi linee che potrebbe essere sovrapponibile
a quello attuale. Questo ripeto nel 1986 e che solo in quest'ultimo
anno almeno otto sono le comunicazioni di vari responsabili di
Unità operativa che hanno richiesto interventi urgenti e che
purtroppo non hanno avuto riscontro. Molte di queste comunicazioni
si riferivano anche al problema che viene accennato
nell'interrogazione e cioè questo riacutizzarsi del problema
urgente nei mesi estivi.
Per ciò che riguarda l'interrogazione, il DPR del 1992 prevede
delle scadenze che sono ben precise: il 31 luglio 1992, il 30
settembre 1992 per la ristrutturazione dell'emergenza sanitaria e a
noi non risulta che fino al mese di aprile-maggio sia stato fatto
qualcosa di concreto. La Giunta attuale comunque intende assumere i
seguenti provvedimenti: presentare cioè entro la scadenza del 31
luglio del 1992 una delibera di Giunta con il recepimento di
massima dei principi di ristrutturazione del sistema di emergenza e
la nomina dei responsabili delle varie componenti nonché la
presentazione entro settembre 1992 agli organi consiliari, di un
progetto di legge regionale a stralcio del piano sanitario
regionale come autorizzato dal decreto presidenziale a cui abbiamo
accennato prima con il riordino della materia.
Per quanto riguarda il punto 4 e cioè interventi urgenti per i
mesi di luglio e agosto, vorremmo solo fare notare che la
situazione infermieristica del Pronto Soccorso è recentemente
leggermente migliorata con l'assegnazione di una unità di
infermiere professionale ed una unità di personale ausiliario.
Vorrei fare notare che si può intervenire comunque per ciò che
riguarda questa questione, non solo sul potenziamento del
personale, ma anche sulla ridistribuzione dei posti letto per
migliorare anche situazioni esistenti. L'Assessorato intende
occuparsi di questo con l'USL sollecitando per quanto sia
possibile. Occorre superare la logica degli interventi di emergenza
soprattutto nel campo dell'emergenza medica vedendo di riordinare
la materia ed un cenno particolare va senz'altro fatto alla
riattivazione delle strutture di coordinamento.
Presidente
Ha chiesto la parola il Consigliere
Riccarand.
Riccarand (VA)
Mi dichiaro sostanzialmente soddisfatto
della risposta dell'Assessore alla Sanità. Il quadro che è stato
presentato per quanto riguarda il dipartimento di emergenza e il
Pronto soccorso è sicuramente un quadro negativo. Io credo comunque
che ci sia un impegno di rispettare questi termini di legge e
l'occasione è rappresentata da questo decreto del Presidente della
Repubblica allo scopo di riportare organizzazione e efficienza sia
nel Pronto Soccorso che nei rapporti che ne seguono.
Noi chiediamo che questi impegni vengano mantenuti e rispettati
in modo da collocarsi in modo coerente nell'applicazione del
DPR.
Mi riservo di verificare poi l'applicazione di questi impegni da
parte della Giunta.
Presidente
Ha chiesto la parola l'Assessore ai Lavori
Pubblici Vallet.
Vallet (UV)
Je demande au Conseiller Riccarand s'il
est d'accord de discuter cette intervention dans un moment, parce
que, comme les avis concernant ce tracé ne sont pas de compétence
de mon Assessorat, on a dû chercher auprès de la Surintendance et
du bureau de l'Urbanisme la documentation nécessaire, dont je ne
dispose pas encore.
