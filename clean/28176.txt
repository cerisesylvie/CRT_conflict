Classificazione
(Nessuna classificazione presente)


Trascrizione informale del dibattito dell'aula
Oggetto del Consiglio n. 92 del 18 maggio 1970 - Resoconto
OGGETTO N. 92/70 - Comunicazioni del Presidente del
Consiglio.
Montesano (P.S.D.I.)
- Come d'accordo il Consiglio è
stato convocato per oggi, telegraficamente, per l'approvazione del
bilancio. Susseguentemente è stato inserito in precedenza, al punto
unico dell'ordine del giorno, un punto aggiuntivo, richiesto
d'urgenza dal Presidente della Giunta, per la sostituzione
dell'assessore regionale ai Lavori Pubblici, Consigliere Manganone,
che ha rinunciato alla carica.
Il Presidente della Giunta ha comunicato al Consiglio, al
Presidente del Consiglio, la lettera con cui il rinunciatario
manifestava questa sua volontà, quindi si deve addivenire
all'elezione dell'Assessore ai Lavori Pubblici. Prego, il
Presidente della Giunta di voler proporre... la parola al
Consigliere Pollicini.
Pollicini (D.P.)
- Signor Presidente, Signori
Consiglieri.
Non avrei preso la parola in relazione alla rinuncia ad
accettare l'incarico di assessore ai lavori pubblici, da parte del
Consigliere Manganone, se questi non avesse inviato al Presidente
della Giunta, e al Segretario del suo partito, una lettera il cui
fine è la strumentalizzazione della presente campagna
elettorale.
Noi non possiamo permettere che, dopo aver date ampie
assicurazioni di accettare l'incarico proposto, dopo aver preparato
per iscritto una dichiarazione a questo scopo, da leggere in questo
Consiglio venerdì scorso, dopo aver dichiarato che l'emozione gli
impediva di assistere all'elezione della Giunta, si scrive una
lettera come quella che la stampa ha già reso nota.
Se è intervenuto qualche fatto nuovo, qualche pressione a
violentare la libera scelta di un uomo che vuole essere libero, o
qualche promessa, per noi non è un dramma: 18 eravamo, 18
restiamo.
Questa che abbiamo eletto è l'unica Giunta possibile perché non
vi era la possibilità di costruirne un'altra, dal momento che la
Democrazia Cristiana non si era resa disponibile per un discorso
serio con l'Union Valdôtaine, e che la vecchia Giunta non era più
in grado di passare, e questo lo posso dire con tutta tranquillità,
perché proprio io l'ho difesa lealmente, fino allo spasimo.
Il nostro dovere è di amministrare secondo il mandato ricevuto
dalla popolazione, e non di sciogliere questo Consiglio per fare
piacere a qualcuno che, sempre che venga eletto, verrebbe qui a
cementare l'unità delle forze democratiche allo stesso modo con cui
ha cementato il suo partito. E questo dovere di amministrare noi lo
svolgeremo fino che sarà possibile, in 19 o in 18 che saremo.
Per quanto riguarda la democrazia, all'amico Manganone dico
soltanto che la nostra maggioranza non la mette in pericolo più di
quanto non l'abbia messa il centro sinistra; una cosa però è certa
ed è che la democrazia ha le sue radici nella libertà ed è una
conquista che si difende ogni giorno, alle volte con sacrificio,
sempre comunque con coraggio. Non sono quelli che scappano che
lavorano per la democrazia. Se Manganone ritiene che noi abbiamo
messo in pericolo la democrazia non doveva scappare venerdì scorso,
ma stare qui a difenderla.
Manganone
(D.C.)
- Per fatto personale.
Mi spiace immensamente che il Consigliere Pollicini voglia
gettare del fango sulla mia persona. Prima cosa: non avevo dato
nessuna accettazione, né firmata né verbale. Secondariamente avevo
preparato una dichiarazione che era una dichiarazione di protesta
contro vecchi rancori di famiglie valdostane che per loro hanno
paralizzato per due mesi la Valle d'Aosta. Questo ci tenevo a
precisarlo e non ho rinunciato ai principi del Partito e di questo
mi sento onorato e lieto.
