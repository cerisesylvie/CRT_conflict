Classificazione
SANITÀ VETERINARIA E ZOOTECNIA
Zootecnia


Resoconto integrale del dibattito dell'aula
Oggetto del Consiglio n. 2715 del 10 luglio 2002 - Resoconto
OGGETTO N. 2715/XI Valutazione delle prospettive produttive ed
occupazionali della "Centrale Laitière S.p.A.".
(Interrogazione)
Interrogazione Avendo appreso che ad aprile 2003 scadrebbe la
convenzione tra regione e società Abit per la gestione della
Centrale Laitière di Gressan;
Visto che tra gli obiettivi di tale convenzione ci sarebbero,
come emerso da interventi dell'Assessore in Consiglio, sia il
rispetto dei livelli occupazionali sia il mantenimento, se non
l'incremento, delle vendite dei prodotti base della Centrale, e
cioè latte e yogurt;
Atteso che lo spostamento della produzione del latte e dello
yogurt negli stabilimenti di Grugliasco comporta l'utilizzo di
latte non prodotto in Valle e richiede comunque il trasporto via
strada dei prodotti confezionati, a scapito della qualità e della
freschezza dei prodotti;
Ritenendo che dopo alcuni mesi dallo spostamento definitivo
della produzione a Grugliasco, anche in seguito al mancato
conferimento di latte valdostano alla Centrale, sia utile fare un
primo bilancio di tale operazione, specie per quanto riguarda le
vendite, segnale dell'indice di gradimento di un prodotto;
Avendo inoltre appreso che il confezionamento di latte
proveniente dal Piemonte in questi giorni sarebbe ricollocato nella
centrale di Gressan;
i sottoscritti Consiglieri regionali
Interrogano
l'Assessore competente per sapere:
1) quali sono, in rapporto all'anno precedente, i dati relativi
alla vendita in Valle di latte e di yogurt della Centrale Laitière,
in questi primi mesi del 2002;
2) se è vero che il confezionamento di latte piemontese avverrà
in tempi brevi a Gressan e per quale motivo si è giunti a tale
decisione;
3) in caso di conclusione del triennio della convenzione quali
sarebbero le prospettive della Centrale Laitière.
F.to: Squarzino Secondina - Beneforti
Presidente
La parola all'Assessore all'agricoltura e
risorse naturali, Perrin.
Perrin (UV)
Dell'argomento "cessione della Centrale
Laitière" ho avuto modo di parlare in questa sede più volte, quindi
non sto a ricordare tutte le premesse, anche se è bene ricordare da
quale situazione è partita la cessione della "Centrale" ad "ABIT".
Volevo solo fare due puntualizzazioni, prima di rispondere alle
domande precise.
Il contratto definitivo sottoscritto dal Presidente di "ABIT"
prevede vari impegni della società, fra i quali l'impegno a non
effettuare licenziamenti salvo giusta causa; un altro impegno
importante è quello di procedere alla valorizzazione del marchio
"Centrale Laitière", al suo utilizzo continuativo e consono al
prestigio che lo stesso vantava in quel momento sul mercato, senza
però fare riferimento specifico a dei prodotti particolari.
In merito al supposto pregiudizio arrecato alla qualità e alla
freschezza dei prodotti derivanti dal trasporto via strada da
Grugliasco, mi sembra un'affermazione un po' esagerata; sappiamo
bene che sulle strade, ogni giorno, viaggiano quantità enormi di
prodotti freschi e che esistono tecnologie in grado di garantire la
loro corretta conservazione.
Fatte queste puntualizzazioni, per rispondere al primo quesito,
per quanto riguarda i dati relativi alle vendite in Valle d'Aosta
di latte e yogurt della "Centrale Laitière", in base a quanto
dichiarato dalla società, questi appaiono in linea con gli
andamenti stagionali, che registrano un calo in inverno, mentre
aumentano, specialmente quelli riferiti al latte fresco, in estate.
In merito, nessun dato più preciso ci è stato comunicato da "ABIT"
che, appellandosi alla sua natura di società privata, non ritiene
di essere obbligata a fornire informazioni sui propri volumi di
vendita.
In risposta al secondo punto, è confermato il confezionamento
del latte piemontese a Gressan, che avverrà per integrare i
quantitativi necessari a coprire l'aumentata richiesta legata alla
stagione estiva. Ricordo che ciò già succedeva nella precedente
gestione di "Centrale Laitière" perché il latte valdostano nel
periodo estivo non era sufficiente all'utilizzo che "Centrale" ne
faceva per le sue vendite, quindi c'era già un'importazione di
latte e una lavorazione supplementare.
Per rispondere al terzo punto, una volta decaduti gli impegni
assunti nel contratto di cessione, secondo quanto dichiara "ABIT",
le intenzioni della società sono di portare in Valle nuove
produzioni, da diffondere in Valle d'Aosta, ma anche oltre il
territorio della Valle e del Piemonte. La società precisa inoltre
di avere recentemente costituito una società di servizi e logistica
alimentare con sede in Valle, che avrà fra i suoi obiettivi anche
nuovi sviluppi.
Sono delle affermazioni generiche, però sono delle affermazioni
che indicano la volontà di "ABIT" di procedere nella sua attività
in Valle d'Aosta. Personalmente ritengo che le strategie produttive
e commerciali alla "Centrale Laitière", a partire dal 30 aprile
2003, non riguarderanno più la Regione, che comunque rimarrà
proprietaria della struttura di Gressan; del resto, la scelta di
cedere la "Centrale" ad "ABIT" è stata fatta sulla base di un piano
industriale che prevedeva uno sviluppo della società e, considerati
gli investimenti effettuati, di cui avevo già relazionato in una
precedente risposta, non ci sono motivi, a mio avviso, in questo
momento, per immaginare un disimpegno di "ABIT", una volta scaduti
i vincoli del contratto di cessione.
Presidente
La parola alla Consigliera Squarzino
Secondina.
Squarzino (PVA-cU)
Vorrei fare una premessa anch'io.
Vorrei che fosse chiaro che le nostre iniziative sulla "Centrale
Laitière" non sono iniziative rivolte alla persona dell'Assessore,
che in questo momento ha le deleghe all'Assessorato
all'agricoltura, altrimenti questo ci impedisce di dire con verità
le informazioni che abbiamo.
Noi torniamo su questo argomento "periodicamente", perché ci
sono "periodicamente" degli avvenimenti, delle evoluzioni che fanno
addirittura sì che quanto abbiamo chiesto in queste tre domande
risulti già obsoleto. Nel momento in cui si parla di dati relativi
alla vendita di latte e di yogurt della "Centrale" di questi primi
mesi del 2002, dovremmo già dire che lo yogurt della "Centrale
Laitière" non esiste più, in quanto, in data 7 luglio, tutte le
strutture per produrre yogurt alla "Centrale Laitière" sono state
trasferite in Piemonte.
Ripeto, sto fornendo dei dati e non sono dati "contro
l'Assessore", vorrei che fosse chiaro, ma sono dati che denotano
una situazione critica che va tenuta sotto osservazione. Ormai,
ripeto, lo yogurt alla "Centrale Laitière" non si fa più, dal 7
luglio le apparecchiature sono trasferite a Torino, per cui la mia
domanda diventa non più consona alla realtà.
In secondo luogo, sarebbe interessante capire quali sono i
motivi reali per cui è stato trasferito il confezionamento del
latte piemontese in Valle d'Aosta. Sarebbe interessante capire
perché il latte della "Centrale Laitière", che prima era
confezionato a Grugliasco, poi è stato confezionato qui! Non so se
l'intervento di qualche ispezione NAS abbia a che fare con questa
decisione...
Terzo elemento. Non so se lei, Assessore, sa che nei grandi
magazzini il latte e lo yogurt della "Centrale del Latte" non hanno
più scritto sullo scaffale "prodotti valdostani", perché questa
scritta è stata tolta. Cosa significa? Significa che questi
prodotti non rispettano assolutamente la valorizzazione del marchio
"Centrale Laitière", che noi, Regione, abbiamo venduto! Mi chiedo
allora: ci sono o non ci sono delle penali per chi non rispetta
alcune condizioni che nel contratto sono indicate? Qui, il marchio,
cioè la cosa più preziosa che la Valle nel suo insieme aveva
costruito, è un marchio che viene tolto dal paniere dei prodotti
della Valle d'Aosta…
(interruzione dell'Assessore Perrin, fuori microfono)
… ma non è più "prodotto
valdostano", è un marchio che non ha più a che fare con i prodotti
valdostani, questo è il punto essenziale! E questo è di una gravità
enorme! Lei non mi può dire che io valorizzo il marchio, quando
faccio sì che addirittura lo devo togliere dal paniere dei prodotti
valdostani!
L'ho penalizzato, l'ho devalorizzato, questo è di una gravità
estrema e credo che chi è responsabile del rispetto del contratto
debba intervenire su questo punto, altrimenti è omissione di atti
di controllo! Aggiungo ancora che, per adesso, il rispetto dei
livelli di occupazione c'è, perché lei ha detto più volte che nel
contratto è previsto che non si può licenziare, se non per giusta
causa: con il passaggio dell'articolo 18, visto che questa azienda
supera i 15 addetti, anche questa clausola scomparirà!
