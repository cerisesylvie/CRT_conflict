Classificazione
ACQUE
Acque pubbliche
OPERE PUBBLICHE



Oggetto del Consiglio n. 2217 del 22 giugno 2016 - Resoconto
OGGETTO N. 2217/XIV - Interpellanza: "Interventi per
l'ammodernamento delle reti idriche degli acquedotti".
Rosset (Presidente) -
Punto n. 17 dell'ordine del giorno.
Ha chiesto la parola il Consigliere Bertin, ne ha facoltà.
Bertin (ALPE) -
Questa interrogazione riguarda un
argomento rilevante che spesso porto in questo Consiglio: la
gestione delle acque. Le acque sono fondamentali e lo diventeranno
sempre di più anche in ragione dei mutamenti climatici che avranno
delle conseguenze dirette e che già hanno delle conseguenze dirette
sulla quantità di acqua prodotta. Gli effetti a livello planetario
sono oramai evidenti con delle cause che nel lungo periodo possono
avere anche effetti catastrofici, ma noi rimaniamo nell'ambito
della gestione corretta di questa risorsa, soprattutto un utilizzo
il più corretto possibile.
In Italia, per quel che riguarda gli acquedotti, siamo in una
situazione piuttosto critica, nel senso che una parte significativa
delle acque captate per gli acquedotti è dispersa: c'è uno spreco
di acqua notevole, si parla di oltre un terzo del totale con punte
che sfiorano il 60 percento in certe regioni. Una situazione, come
definita da molti, ben lontana da una situazione ottimale di
gestione della risorsa dell'acqua, tanto più che sappiamo esserci
un rischio effettivo di mancato approvvigionamento della comunità
di questo bene. In certe regioni sappiamo che ci troviamo in
difficoltà e la stagione estiva certo non migliora questa
situazione, vogliamo pertanto con questa interpellanza fare un po'
il punto in Valle d'Aosta relativamente alla questione degli
acquedotti dell'acqua potabile nella nostra regione e in
particolare volevamo sapere qual era lo stato degli acquedotti in
Valle d'Aosta di quelli utilizzati e qual era la percentuale di
perdite delle nostre reti acquedottistiche. Inoltre, anche capire
in merito all'ammodernamento di questa rete, perché uno dei
problemi che emerge a livello statale sulla gestione delle reti
acquedottistiche è proprio l'ammodernamento di cui necessitano,
altrimenti in poco tempo ci si trova in situazioni critiche con
problemi di acqua, di fornitura dell'acqua e degli sprechi
eccessivi di un bene che, come dicevo, va gestito nel modo più
razionale possibile. Rispetto agli ammodernamenti, volevamo capire
cosa era previsto, soprattutto a chi erano a carico questi costi
relativi ai futuri ammodernamenti delle reti degli acquedotti.
È un argomento importante, che sempre di più lo sarà. Alcuni
giorni fa a Saint-Vincent è stato organizzato un convegno
internazionale su questo argomento, tra l'altro organizzato dal
nostro ex collega Robert Louvin, nel quale si sono anche illustrate
delle esperienze di gestione dell'acqua interessanti. È un
argomento che a livello internazionale, non soltanto italiano, è
nell'agenda di molte amministrazioni. Volevamo pertanto fare il
punto per quello che riguarda la Valle d'Aosta, sarà forse la prima
di una serie di iniziative in questo settore.
Presidente -
Per la risposta, la parola l'Assessore
Baccega.
Baccega (SA) -
Ringrazio il Consigliere Bertin per questa
interpellanza che ci dà un primo spunto per fare luce su tutta una
serie di problematiche che ha affrontato nelle sue premesse e che
condivido. Per dare risposte a questa sua interpellanza, ci siamo
confrontati ovviamente con il BIM, che è l'Autorità di ambito
regionale per il servizio idrico e con il Comune di Aosta, che è il
centro più grande della regione: il BIM ci ha comunicato di non
avere dati specifici relativi alle perdite di rete, di non avere
mai condotto una ricognizione in questo senso, visto che pochi sono
gli acquedotti che sono dotati di un sistema di misura delle
portate prelevate direttamente alla sorgente. L'Assessorato in
materia di ambiente del Comune di Aosta ha evidenziato invece che,
relativamente al funzionamento degli acquedotti, gli impegni nei
confronti degli utenti sono contenuti in una carta dei servizi, che
definisce i livelli di servizio che devono essere assicurati da
parte del gestore; livelli che considerano una serie di aspetti che
in particolare riguardano: il rapporto contrattuale,
l'accessibilità al servizio, la gestione del rapporto contrattuale
e la continuità del servizio. Sono quindi elementi indicati che
prendono in considerazione aspetti prettamente amministrativi,
organizzativi, contrattuali e tecnici costituendo così un quadro di
indicatori che possono fornire un'adeguata descrizione
dell'efficienza dell'organizzazione.
Per quanto riguarda il livello delle perdite, la rete idrica del
servizio acquedotto è dotata (quella di Aosta) di misuratori di
portata elettromagnetici all'ingresso di ogni sua alimentazione,
nonché presso ogni serbatoio o stazione di pompaggio. Il risultato
ottenuto, l'ultimo dato è quello del 2014, è del 20,5 percento di
dispersione come riportato anche dal rapporto ecosistema urbano di
Legambiente nel quale Aosta si colloca al diciannovesimo posto tra
i Comuni capoluogo di provincia esaminati dal rapporto stesso.
Per rispondere al quesito n. 2 "gli intendimenti in merito
all'ammodernamento di tali reti e il carico dei costi relativi":
negli ultimi anni, dal 2009 al 2015 - l'esame è stato fatto in
questa fascia qui - gli investimenti nel settore per i piccoli
interventi di manutenzione e adeguamento della rete acquedottistica
e fognaria, quelli direttamente coperti dal bilancio regionale,
quindi senza incidere sulla tariffa, sono stati pari a 25 milioni
in applicazione della legge regionale n. 13/2008, senza contare gli
altri investimenti diretti dei Comuni. Qui faremo un
approfondimento, perché è un dato che ci interessa poi raccogliere,
ma le tempistiche sono molto più lunghe per arrivare ad avere il
quadro generale anche da parte dei Comuni. I diversi sub-ATO hanno
poi previsto, all'interno di propri piani specifici, investimenti
pluriennali computati nella tariffa del servizio stesso. La
Regione, con il BIM e con i Comuni, quindi sta valutando
tecnicamente, anche alla luce dell'evoluzione normativa nazionale,
come modificare e integrare la normativa e la regolamentazione
regionale in materia di servizio idrico. Completato il lavoro
tecnico, sarà quindi possibile effettuare le valutazioni politiche
del caso e assumere decisioni conseguenti, magari anche rispetto ad
una valutazione della tariffa.
Posso ricordare che nel piano triennale 2016-2018 - ma usciamo
dalla richiesta di interventi di ammodernamento, parliamo di nuovi
acquedotti - è prevista la realizzazione e sono stati finanziati
due interventi significativi: la condotta di collegamento tra il
serbatoio di Pracharbon, nel comune di Ayas, e il Col de Joux e per
questo intervento
l'Unité des Communes
sta procedendo con
una procedura di gara. Un altro intervento è la condotta principale
dell'acquedotto intercomunale nel tratto Brusson-Montjovet. In
questo caso è in fase di aggiornamento la progettazione e nel corso
del 2016 si prevede la pubblicazione del bando di gara. Questi sono
due interventi piuttosto importanti. Credo di essere stato
esaustivo.
Presidente -
Ha chiesto la parola il Consigliere Bertin,
ne ha facoltà.
Bertin (ALPE) -
Assessore, è stato esaustivo, purtroppo
però la risposta mi lascia piuttosto insoddisfatto, innanzitutto
perché non vi è nemmeno un monitoraggio sugli acquedotti di questa
regione: non siamo in grado e il BIM non è in grado di sapere qual
è la situazione attuale degli acquedotti di questa regione.
Conoscevamo il dato di Aosta, perché è noto a tutti: il 20
percento, che è comunque una cifra significativa che dovrebbe
essere comunque ridotta. Sono veramente insoddisfatto di questa
prima parte della risposta. Credo che, per poter intervenire e
gestire in modo corretto questa importante risorsa, è necessario
conoscere e, per conoscere, evidentemente bisogna monitorare gli
acquedotti; il fatto che in questo momento non si sia in grado,
diversamente da quanto avviene in molte altre realtà sia italiane
che estere, nemmeno di dire quali sono le perdite degli acquedotti
della nostra regione, salvo Aosta, è una situazione francamente che
dimostra che siamo in ritardo, che stiamo sottovalutando questo
aspetto molto importante per la gestione corretta delle acque. Sono
insoddisfatto di questa parte della risposta.
Per quello che riguarda la seconda, anche qui siamo in ritardo,
perché il problema, com'è evidente, è la tariffa: quanto pagheranno
i cittadini rispetto a questo utilizzo dell'acqua e chi pagherà i
nuovi interventi. Il problema si pone in questi termini, perché i
piccoli Comuni voglio anche capire come possono fare degli
interventi avendo un bacino di utenza limitato, cadrebbe tutto sui
cittadini che ovviamente avrebbero delle bollette altissime. Mi
sembra che il quadro che ne esce da questa risposta a questa
interpellanza sia piuttosto inquietante: non conosciamo, siamo in
ritardo rispetto all'applicazione delle varie normative, anche
soltanto avere un quadro preciso della situazione...la invito a
riprendere in mano questo settore, perché non si può aspettare
ancora. Tornerò su questo argomento prossimamente su questi
canali.
