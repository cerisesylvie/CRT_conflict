Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2550 del 28 gennaio 1987 - Resoconto
OGGETTO N. 2550/VIII - SITUAZIONE DEI LAVORATORI DIPENDENTI
DALLA SOCIETÀ VAL VENY. (Interrogazione e interpellanza).
PRESIDENTE:
Trattando analogo argomento, l'interrogazione
presentata dal Consigliere Sandri, iscritta al n. 4 dell'ordine del
giorno, e l'interpellanza presentata dai Consiglieri Millet e
Mafrica, iscritta al punto 10 dell'ordine del giorno, vengono
discusse insieme.
Ne do lettura:
Interrogazione
Appreso che i lavoratori della Val Veny S.p.A. hanno dichiarato
lo stato di agitazione contro la volontà della società di ridurre
l'organico del personale;
Rilevato altresì che sull'argomento le Organizzazioni Sindacali
FILT-CGIL e FILT-CISL hanno chiesto in data 24.12.86 un incontro
con il Presidente della Giunta regionale e gli Assessori regionali
competenti;
Considerata l'opportunità di mantenere adeguati livelli
occupazionali soprattutto nel settore della manutenzione, del
soccorso sulle piste e dell'assistenza gare;
il sottoscritto Consigliere regionale
Interroga
la Giunta regionale per conoscere:
-
in che data e con quali esiti si sia svolto l'incontro con
le rappresentanze sindacali dei lavoratori della società Val
Veny;
-
se è stata definita la pianta organica della società e se
tale organigramma è giustamente dimensionato rispetto alle norme
vigenti;
-
se è vero che la manutenzione degli impianti è stata
affidata ad imprese esterne alla Valle d'Aosta;
-
se risponde a verità che la manutenzione estiva degli
impianti di risalita non sarebbe stata regolarmente
completata.
Interpellanza
Venuti a conoscenza che la società Val Veny non ha provveduto a
sostituire il personale dimissionario;
Constatato che anche le assunzioni del personale stagionale sono
inferiori agli anni precedenti;
Verificato che la società Val Veny ha dato in appalto lavori di
manutenzione e servizi, come quello di assistenza gare, a imprese
provenienti da fuori Valle;
Sottolineato che l'Amministrazione regionale ha una
percentuale consistente delle azioni della società Val Veny
i sottoscritti Consiglieri regionali
Interpellano
l'Assessore regionale competente per conoscere:
1)
quanti sono gli occupati a tempo indeterminato e
stagionali a tutt'oggi presso la società Val Veny e quanti erano
nel passato (con cadenze annuali);
2)
quali sono stati i motivi che hanno portato alla
scelta di imprese fuori Valle per i vari servizi e quali servizi
sono stati appaltati e per quanti occupati;
3)
quali sono gli intendimenti dell'Amministrazione
regionale per impedire il calo di occupazione in detta
società.
PRESIDENTE:
Ha chiesto di illustrare l'interpellanza il
Consigliere Millet, ne ha facoltà.
MILLET (P.C.I.):
Il nostro Gruppo ha presentato questa
interpellanza in seguito ad un comunicato stampa dei Sindacati, in
cui essi ponevano alcune questioni.
Vorrei ricordare che, in occasione della discussione degli
aumenti di capitale nelle società di impianti di risalita, avevo
chiesto quale vantaggio aveva la Regione nell'acquistare queste
quote. Il Presidente della Giunta aveva risposto che l'unico
vantaggio era quello di avere un aumento di occupazione.
Mentre la società Val Veny è una di quelle società che ha
utilizzato meglio le leggi vigenti ed è stata anche quella che ha
ispirato alcune leggi (leggi che il Consiglio ha ritenuto utile
predisporre), dal punto di vista dell'occupazione, invece, abbiamo
verificato che stiamo andando ad un calo. Possiamo capire che c'è
una questione di produttività dell'azienda, c'è la necessità che
queste società si mantengano a dei livelli competitivi con altre
società analoghe, non solo della Valle d'Aosta, ma dei paesi
limitrofi, però riteniamo che il contributo regionale, e comunque
il danaro pubblico, dovrebbe aiutare i privati e i privati
dovrebbero garantire almeno questa occupazione.
Da informazioni che abbiamo - e quindi chiediamo all'Assessore
se conferma questi dati - risulta che dagli anni 70 ad oggi gli
occupati fissi delle funivie siano calati del 20%: il "turn-over"
non è stato praticamente mantenuto. Questo aspetto ci preoccupa
perchè non è che in questo periodo gli impianti siano diminuiti; si
è costruita una nuova seggiovia ed è stata trasformata una
seggiovia da semplice a doppia: questi cambiamenti avrebbero dovuto
portare ad un incremento dell'occupazione.
Invece, capiamo che, in luogo di aumentare gli occupati, c'è la
preoccupazione di aumentare la produttività. A fronte di un aumento
degli impianti, c'è stata - ripeto - una diminuzione del personale
e questa diminuzione si ritrova anche nell'ambito delle assunzioni
stagionali. Gli occupati stagionali non sono cosa di poco conto; è
un lavoro che copre un arco di cinque, sei mesi e permette ad un
certo numero di persone di avere un certo reddito, per integrarlo
nei periodi estivi con un altro.
A fianco a questo, anche da parte dei Sindacati, si pone la
questione che tutta una serie di lavori vengono appaltati ad
imprese provenienti da fuori Valle. Possiamo capire che,
nell'ambito della logica strettamente capitalistica della società,
la convenienza economica faccia fare queste scelte; riteniamo,
tuttavia, che una società come la Val Veny non possa non tener
conto della presenza, nel pacchetto azionario, della Regione, che,
bene o male, è il secondo azionista.
In base a questo dato di fatto, vorremmo chiedere alla Giunta
quali siano le indicazioni che dà ai propri rappresentanti nel
Consiglio di Amministrazione, perchè anche i rappresentanti
regionali dovrebbero garantire che, nell'ambito di queste società,
almeno il momento occupazionale sia difeso. Si deve tener conto che
se è vero che su certi lavori la nuova tecnologia porta minori
occupati, è anche vero che all'interno di queste società ci possono
essere necessità di lavori, non solo sugli impianti, ma anche sul
territorio, che molte volte in questo Consiglio abbiamo criticato:
la manutenzione del terreno, l'inerbimento, tutta una serie di
lavori collaterali e non solo questo.
A
parte che i Sindacati pongono tutta una serie di
problemi anche sul fatto delle manutenzioni, che vengono fatte e
come vengono fatte, ma sulla questione delle manutenzioni c'è anche
il problema della sicurezza degli impianti: è ancora fresco il
ricordo della tragedia di Champoluc. È importante che la
manutenzione sia fatta in modo giusto, continuativo, per avere la
garanzia di impianti efficienti e, quindi, di fatto, un ritorno
anche pubblicitario di queste opere. Molte volte si sono spesi dei
miliardi per dire che gli impianti funzionano bene e poi basta una
tragedia per rimettere tutto in discussione. Si dice anche che la
manutenzione si fa, ma che non è strettamente necessaria e,
purtroppo, il funzionamento degli impianti lo si verifica quando ci
sono le tragedie.
Abbiamo presentato questa interpellanza per porre questa
questione, perchè siamo preoccupati che si abbiano questi
abbassamenti di occupazione anche nel settore turistico; un settore
che, tutto sommato, dovrebbe essere quello che mantiene il livello
di occupati, anche se con un piccolo incremento.
Con questa interpellanza si vuole, inoltre, sollecitare la
Regione a fare una verifica su tutti gli impianti di risalita,
anche da questo punto di vista, per informarsi cioè di quanti
dipendenti ci siano e se vi sia la tendenza alla diminuzione oppure
alla stabilità; perchè forse ci accorgeremo fra qualche anno che i
mille occupati di cui si parlava, fra stagionali e fissi, sono
diminuiti. Se la diminuzione è di questo venti per cento e se la
riportiamo su tutti gli impianti, comporta duecento posti in meno e
duecento posti non è una cosa di poco conto.
Capiamo che ci sono dei progressi tecnologici, che non sempre si
può impedire il calo degli addetti - perché uno degli aspetti da
considerare è proprio il costo del personale - però anche qui non
possiamo lasciare prevalere la libera iniziativa del privato quando
questo riceve dei contributi pubblici; se non altro, deve essere
discussa, argomentata, verificata e accettata, se necessario. Ma
non si può fare finta di niente e poi, magari, accorgersi dopo un
certo periodo di anni, che anche nel settore turistico degli
impianti di risalita gli occupati sono diminuiti, nonostante i
contributi regionali.
Vorremmo chiedere all'Assessore quali notizie ha e cosa intende
fare in questo settore.
PRESIDENTE:
Ha chiesto di parlare l'Assessore
all'Industria, Commercio, Artigianato e Trasporti Lanivi, ne ha
facoltà.
LANIVI (A.D.P.):
Rispondo sia all'interrogazione sia
all'interpellanza presentata dai Consiglieri, per comunicare
questo: su richiesta delle Organizzazioni Sindacali il 20 gennaio
1987, martedì, è avvenuto un incontro in Palazzo regionale con le
Organizzazioni Sindacali, l'azienda oltre che i rappresentanti
della Regione, il Presidente della Giunta e il sottoscritto; non ha
potuto partecipare l'Assessore al Turismo perchè impegnato.
Nell'incontro, che ritengo costruttivo, si è puntato su tre
argomenti fondamentali. Il primo: l'impegno richiesto all'azienda
da parte della Regione e delle Organizzazioni Sindacali di giungere
alla predisposizione di un organigramma, che serva a chiarire la
gestione del personale nell'azienda.
Il secondo tema ha coinvolto il discorso della formazione
professionale: sia l'azienda sia le Organizzazioni sindacali sia la
Regione hanno ritenuto fondamentale la predisposizione di corsi di
formazione per allevare (fra virgolette) personale specializzato,
soprattutto per la manutenzione straordinaria degli impianti, che
risolvesse non solo i problemi della società Val Veny, ma di tutti
gli impianti di risalita.
In questo senso, l'indicazione data è stata quella di giungere
in tempi brevi, compatibilmente con l'attività oggi in essere negli
impianti di risalita, ad un incontro con l'associazione degli
impianti di risalita, al fine di concordare programmi di
formazione, che consentano alle energie locali di emergere e di far
fronte alle richieste di manutenzione degli impianti stessi.
Quindi, su questi due punti mi pare che le decisioni siano state
assunte già in quella sede.
Per quanto riguarda invece il personale per l'organizzazione di
gare ed attività di soccorso, sia le Organizzazioni sindacali sia
le aziende hanno concordato di considerarlo tema da approfondire
preventivamente fra azienda e Organizzazioni sindacali. Il
contenuto della riunione è stato condensato in un comunicato, che,
a seguito dell'incontro del 20 gennaio, le Organizzazioni sindacali
hanno emesso e che riprendono quanto ho detto in questo
momento.
Per quanto riguarda la domanda conoscitiva circa l'andamento del
personale, ho i dati, che mi sono stati forniti dall'azienda e che
si riferiscono ad una serie storica degli ultimi quattro anni, cioè
dalla stagione invernale 1983 - 84 all'attuale (1986 - 87).
Per quanto riguarda gli impianti, gli addetti sono passati da
80, 80, 82 nella penultima stagione, a 79 nell'attuale stagione. La
diminuzione dei tre addetti è legata all'attuazione del nuovo
impianto; infatti, è la telecabina di Checrouit, che è passata da
sei addetti a tre.
Per quanto concerne piste e gare, dal primo dato, 24 nella
stagione 1983-84, 24 nell'anno successivo, 22 la precedente
stagione, 13 l'attuale: meno nove dipendenti. La giustificazione
dell'azienda rispetto a questo calo deriva dal fatto che, essendo
questa attività prevalentemente di tipo domenicale, comunque svolta
al sabato e alla domenica, vi è un problema per l'azienda di avere
rapporti di lavoro a tempo pieno per tutta la stagione con
personale che ha una utilizzazione molto relativa; ma qui
rientriamo in questo confronto, che è aperto fra le Organizzazioni
sindacali e azienda per l'utilizzo di questo personale addetto nel
periodo invernale alla gestione delle gare.
Per quanto riguarda i mezzi battipista, i numeri sono rimasti
costanti: 11, 11, 11. Per la pulizia dei piazzali: da due unità
nella stagione 1983 - 84, mantenuta nelle due stagioni successive,
si è passati ad una unità attuale. L'attuale gestione di questi
servizi di pulizia viene svolta da una ditta che opera in Valle
d'Aosta.
Per quanto concerne il Kinderheim, che aveva un dipendente nella
stagione 1983-84, stagionale, mantenuto nelle due stagioni
successive e portato allo zero attuale, la giustificazione è che
questo servizio è stato sospeso in attesa della costruzione del
nuovo fabbricato al Plan Chécrouit.
Per l'officina magazzino e vari: da 11 del 1983-84, a 9 nella
stagione successiva 1984-85, a 13 nel 1985-1986, agli 8 attuali
(1986-87). Gli impiegati, da 34 nel 1983-84, mantenuti nelle due
stagioni successive, sono oggi 35. In totale i dipendenti erano,
fra fissi e stagionali, in numero di 163 nella prima stagione,
1983-84, 161 nel 1984-85, 165 nella stagione 1985-1986, 147 nella
stagione 1986-87.
Per quanto concerne la diminuzione del personale, su cui si
potrebbero fare delle considerazioni e al ricorso ad aziende
esterne, questo discorso è legato alla formazione professionale.
Una delle motivazioni sostenute dall'azienda è, per un certo tipo
di manutenzione, l'obbligato ricorso ad aziende esterne
specializzate ed a questo, quindi, la risposta della Regione
dovrebbe essere quella di istituire corsi di formazione in Valle
d'Aosta, che possano sostenere non solo questa attività manutentiva
per il comprensorio della Val Veny, ma anche la disposizione per
gli altri impianti esistenti in Valle.
Ho ancora una considerazione da fare per quanto riguarda i
risultati di esercizio. Voglio ricordare che ancora nella stagione
1985-86 i risultati di esercizio della Val Veny erano negativi:
meno 41 milioni nella prima stagione 1983-84, meno 39 nel 1984-85,
meno 175 nel 1985-86; non siamo in grado, allo stato, di fornire i
dati dei risultati di esercizio per quanto concerne gli anni
1986-87.
Quindi, passo ad alcune considerazioni sulle affermazioni fatte
dal Consigliere Millet, che ci devono far meditare sul problema
dell'occupazione e della nuova struttura del lavoro non solo nella
nostra Regione, ma in tutto il paese ed anche al di là del paese.
Siamo in presenza in questi anni di un rovesciamento della
equazione che fino a pochi anni fa andava bene, cioè più
investimento, uguale più produzione, uguale più posti di
lavoro.
In questi ultimi anni si è verificata una situazione diversa,
cioè più investimenti, uguale più innovazione, uguale meno
occupazione, il che vuol dire meno occupazione dipendente ad una
espansione del lavoro autonomo. In questo caso, per esempio, una
delle ipotesi di uscita potrebbe essere questa: dal punto di vista
dei bilanci aziendali è chiaro che certi tipi di lavorazioni, che
irrigidiscono anche i rapporti di lavoro per personale, che viene
utilizzato per alcuni periodi dell'anno, possono non essere
convenienti per una azienda. È altrettanto vero che intorno ad
discorso manutenzione degli impianti, se accompagnato da una
attività formativa iniziale, questa attività formativa potrebbe
dare luogo ad una nuova iniziativa imprenditoriale, magari
cooperativa, in grado di fornire, non solo alla Val Veny, ma agli
impianti di risalita della nostra Regione i servizi di manutenzione
necessari. Quindi, si ristruttura il mercato del lavoro senza che,
complessivamente, ci siano dei bilanci in negativo.
Queste erano le considerazioni che volevo fare e termino dicendo
che questo primo incontro azienda-organizzazioni sindacali-regione
ha da intendersi come primo, costruttivo incontro, cui fra breve
dovrebbero seguire altri per mettere a punto le proposte, che sono
emerse da questo primo incontro.
Tengo a precisare che l'indicazione data dal rappresentante
della Regione nel Consiglio di Amministrazione è quella di operare
per la definizione dell'organico e per partecipare, insieme alla
Regione e all'associazione impianti di risalita, alla definizione
di programmi di formazione professionale e, nello stesso tempo,
approfondire, per quanto concerne gestione, gare e soccorsi,
l'intero discorso, anche per una migliore utilizzazione delle
energie umane attualmente disponibili alla Val Veny.
PRESIDENTE:
Ha chiesto di parlare il Consigliere Sandri,
ne ha facoltà.
SANDRI (N.S.):
Personalmente non sono molto soddisfatto
della risposta dell'Assessore, perchè non solo ammette questo calo
di 18 unità lamentate dalle forze sindacali, ma non ci dà nessuna
indicazione sul futuro occupazionale. Non è particolarmente chiaro
il discorso della manutenzione estiva degli impianti: vorremmo
sapere se tale manutenzione sia stata fatta o completata e da che
tipo di ditta, locale o proveniente da fuori Valle.
Ci sono da fare ulteriori osservazioni su questi dati di
bilancio che l'Assessore ha presentato, perchè il bilancio può
essere un bilancio parziale oppure consolidato; bisogna valutare
cosa questo significa all'interno della situazione patrimoniale
della società e non è detto che verificando anche gli investimenti,
che sono stati fatti, questi risultino essere degli artifici per
far vedere una situazione diversa da quella che è.
Credo che il nostro Assessore si debba convincere che la Val
Veny stia facendo di tutto per considerare l'occupazione in Valle
d'Aosta come un fatto estremamente positivo. L'occupazione è il
motivo principale per cui diamo sovvenzioni a questa come ad altre
società funiviarie e bisogna che esse si rendano conto che questa è
anche la risposta che vogliamo da loro; cioè, in termini
occupazionali, non soltanto badare - come dice l'Assessore - ai
grandi sistemi, ai grandi movimenti internazionali e nazionali, ma
guardare anche ad interessi molto più vicini a noi. Penso che in
Valle d'Aosta, con la funzione che svolge la Regione in termini
economici, si possa tranquillamente chiedere ad una società di
vedere le proprie strategie anche in funzione dell'occupazione. Per
questo motivo non sono soddisfatto delle risposte che mi ha fornito
l'Assessore, comunque mi riservo di dare ancora un parere su questa
piccola risposta che mi manca.
PRESIDENTE:
Ha chiesto di parlare il Consigliere Millet,
ne ha facoltà.
MILLET (P.C.I.):
Neppure il sottoscritto si dichiara
interamente soddisfatto; il fatto che si sia svolto questo
incontro, di cui riferiva l'Assessore, è già un fatto positivo,
che, se non altro, sta a significare che si vuole discutere di
questi problemi. Vorrei ribadire che sarebbe opportuno che
l'Assessorato trovasse un momento di verifica complessiva su tutta
la tematica degli impianti di risalita, in modo da poterla meglio
gestire. Si deve disporre di dati precisi, che occorre sapere
interpretare e capire, perchè è chiaro che il privato cerca di fare
i propri interessi. La società funivie Val Veny ormai non è solo
più una società, che gestisce impianti, ma gestisce anche alberghi.
Se andiamo a vedere nei bilanci, il ricavato degli alberghi arriva
quasi a mezzo miliardo nel 1985, quando nel 1982 non c'era niente;
alla voce "dipendenti" troviamo che aumenta la quota di dipendenti
negli alberghi e diminuisce quella negli impianti di risalita.
Quindi, come dicevo, bisogna saper disaggregare anche i dati,
perchè non basta il dato complessivo.
È una società in cui nel 1985 sono entrati dieci miliardi e
mezzo: due miliardi in più del 1984. In questi, ci sono seicento
milioni della Regione: evidentemente il deficit perde di quaranta
milioni su dieci miliardi di incasso; possono essere in più o in
meno. Le tecniche contabili possono far apparire utile o perdita,
se vogliono, pur stando nella legalità; per cui sarebbe opportuno
che in questa società, in cui la Regione ha una partecipazione di
un terzo, l'Amministrazione regionale fosse più attiva e che i
rappresentanti presenti in Consiglio di Amministrazione o nel
Collegio sindacale fossero supportati da qualcuno che sappia
portare avanti una battaglia, ma con dei dati, per essere in grado
di competere con il privato, che ha alle spalle una struttura
capace di far passare una cosa per un'altra. Ritengo necessario che
a fronte di un impegno regionale consistente, che viene dato sotto
forma di contributi per le piste, corrisponda un impegno per capire
come vengono gestite quelle società.
Per quanto riguarda la manutenzione, questa si può fare in mille
modi, si dovrà verificare se la manutenzione viene fatta secondo le
leggi, che stabiliscono tutta una serie di criteri in base alle
persone necessarie, perchè se il privato riesce a "rosicchiare"
qualcosa, va tutto a suo vantaggio.
Concludo, sollecitando l'Assessorato attraverso i propri uffici
ad acquistare tutta questa documentazione, in modo che i propri
rappresentanti siano anche in grado di controbattere al privato,
perchè non si deve dare niente per scontato, altrimenti si corre il
rischio che alla fine la Regione ci mette i soldi, gli occupati
calano e le stazioni valdostane non sono competitive; allora, il
problema non si risolve, perchè il privato se ne va dalla Valle
d'Aosta, non avendo più interesse a rimanere.
