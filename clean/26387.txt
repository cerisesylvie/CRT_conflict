Classificazione
(Nessuna classificazione presente)


Trascrizione informale del dibattito dell'aula
Oggetto del Consiglio n. 41 del 8 febbraio 1973 - Resoconto
OGGETTO N. 41/73 - Mantenimento dell'esenzione fiscale sui
quantitativi dei prodotti petroliferi in assegnazione contingentata
in Valle d'Aosta. (Approvazione di ordine del giorno)
Montesano (P.S.D.I.)
- Prima di dar corso all'esame
dell'ordine del giorno, punto 5, io desidero richiamare
l'attenzione del Consiglio su un ordine del giorno presentato
questa mattina dal Presidente della Giunta in materia di regime
fiscale di alcuni prodotti petroliferi di gas metano. Questo ordine
del giorno è stato distribuito ai Signori Consiglieri però, a ogni
buon conto, io prego il Segretario Andrione di darne lettura.
Andrione (U.V.)
- Ordine del giorno: "il Consiglio
regionale della Valle d'Aosta, nell'adunanza dell'8 febbraio
1973;
visto il disegno di legge n. 757 di iniziativa governativa,
attualmente in discussione al Senato della Repubblica e riguardante
modificazioni al regime fiscale di alcuni prodotti petroliferi e di
gas metano;
visto l'emendamento aggiuntivo presentato dal Senatore
valdostano Avvocato Giuseppe Fillietroz, tendente a ottenere il
mantenimento dell'esenzione fiscale sui quantitativi di prodotto
petroliferi in assegnazione contingentata in Valle d'Aosta, ai
sensi della legge 6 dicembre 1971 n. 1057, ai fini dell'esenzione
dei prodotti stessi dalla nuova imposta sul valore aggiunto di cui
al Decreto del Presidente della Repubblica 26 ottobre 1972, n.
633;
ritenuto che nel predetto disegno di legge è prevista la
riduzione dell'imposta di fabbricazione sui prodotti petroliferi
allo scopo di evitare l'aumento del prezzo di vendita dei prodotti
stessi in seguito all'applicazione dell'imposta sul valore
aggiunto;
ritenuto che dall'eventuale non approvazione dell'emendamento
presentato dal Senatore Fillietroz deriverebbe invece un aumento
solo in valle d'Aosta del prezzo di vendita dei prodotti
petroliferi suddetti per quanto riguarda i quantitativi annui
contingentati in esenzione fiscale di cui alla legge 6 dicembre
1971 n. 1057, con evidente sperequazione nei confronti degli
abitanti della Valle d'Aosta;
considerato che l'esenzione fiscale sui quantitativi annui dei
prodotti contingentati previsti dalla legge 6 dicembre 1971 n. 1057
è stata concessa in attesa e a parziale riconoscimento del regime
di zona franca previsto per la Valle d'Aosta dall'articolo 14 della
legge costituzionale 26 febbraio 1948 n. 4;
ad unanimità di voti favorevoli,
chiede
al Governo della Repubblica e al Parlamento di approvare il
menzionato emendamento proposto dal Senatore valdostano Avvocato
Giuseppe Fillietroz, allo scopo di mantenere immutati i diritti da
anni spettanti agli abitanti della Valle d'Aosta e di evitare una
grave ingiustizia ai danni degli abitanti stessi in relazione
all'articolo 14 della legge costituzionale 26 febbraio 1948 n. 4 e
alla legge 6 dicembre 1971 n. 1057".
Montesano (P.S.D.I.)
- Chi vuole intervenire su questo
ordine del giorno? Nessuno?
Allora io desidererei far presente al Presidente della Giunta di
proporre un comma aggiuntivo per dare mandato al Presidente del
Consiglio di inviare questo ordine del giorno, specificatamente a
chi? Prego.
Dujany (D.P.)
- Dovrebbe essere mandato urgentemente al
Presidente del Consiglio dei Ministri, Onorevole Andreotti, al
Presidente dell'Assemblea dei Senatori e al Senatore Onorevole
Martinelli che è relatore della legge.
Montesano (P.S.D.I.)
- Quindi Senato e Parlamento no?
Dujany (D.P.)
- Solo al Senato.
Montesano (P.S.D.I.)
- Solo Senato, quindi Presidente del
Consiglio, Presidente del Senato e Presidente della Commissione
Affari.
Dujany (D.P.)
- Onorevole Martinelli che è relatore della
legge.
Montesano (P.S.D.I.)
- Ah relatore, benissimo, allora
prendere questo appunto, quindi l'ordine del giorno viene
presentato con questo.
Dujany (D.P.)
- Scusi, scusi e ai Capigruppo dei vari
partiti del Parlamento, del Senato.
Montesano (P.S.D.I.)
- Del Senato. Presidente del
Consiglio, Presidente del Senato, relatore Martinelli e
Capigruppo/Presidenti dei Gruppi parlamentari rappresentati al
Senato.
Allora nessuno interviene? Chi è favorevole alzi la mano. Prego,
prego Commendatore Ramera.
Ramera (D.C.)
- Con questo ordine del giorno noi
interveniamo, almeno con questo emendamento, semplicemente sulla
parte che riguarda i prodotti petroliferi, no? Mentre invece la
materia dell'Iva investe tutti i generi contingentati, qui non è
per essere maligno ma dico: questa è una azione tardiva che noi
facciamo perché l'intervento avremmo dovuto farlo in sede
parlamentare quando si è discussa l'Iva perché, oggi come oggi noi
blocchiamo al Senato, cerchiamo di modificare a nostro favore però
poi rimangono fuori tutti gli altri prodotti, come possiamo fare?
Domanda? Noi siamo favorevoli all'ordine del giorno, è chiaro no,
però vorrei sapere che cosa potremmo fare per gli altri generi
contingentati.
Montesano (P.S.D.I.)
- Prima di dare la parola al
Presidente della Giunta, sentiamo il Consigliere Savioz.
Savioz (P.C.I.)
- Ramera mi ha preceduto sulla questione
in senso generale.
Io volevo invece centrare un po' questo argomento nel senso che
abbiamo sentito alla radio, abbiamo visto alla televisione il
Direttore Generale dello Stato sulle imposte dirette e indirette
che ha fatto delle ampie dichiarazioni, dei chiarimenti su domande
specifiche: "I generi seguenti aumenteranno in virtù dell'Iva?" e
si è dato delle possibilità di aumento che partiranno dall'1 fino
al 5% su determinati gemerei a altri generi che addirittura
dovevano diminuire di prezzo, in quanto che diverse tasse venivano
abolite e altri ancora che non avrebbero subìto aumenti.
Io ne cito uno per individuare ben chiaramente il problema: mi
ricordo molto bene che in una di queste interviste delle 9,30 di
sera o le 10, il relatore ha detto: "lo zucchero, nel modo più
assoluto non deve aumentare, non c'è ragione di aumento" e così ha
elencato una serie di altri generi e questo per diverse sere di
seguito e ancora adesso sentiamo ogni tanto delle relazioni in
questo senso. La realtà delle cose, purtroppo, è ben diversa, io
non so ma, a un certo punto, non sarebbe opportuno avere un
chiarimento in materia? O qui sono i commercianti che sono dei
disonesti o il Governo non sa che cavolo si combina o chi deve
applicare l'Iva non sa quello che deve fare, ma la realtà triste e
dolorosa è che la popolazione subisce un danno non indifferente e
noi assistiamo a dei rincari di merce che, francamente, non si sa
il perché.
Ho visto qualche giorno fa le mele renette della Valle d'Aosta a
160 sono passate a 280 lire al chilo, per quale ragione? Con la
storia dell'Iva? E via di questo passo qui diverse cose, è
preoccupante, io non lo so, si parlava di Commissione per esaminare
i prezzi e per vedere di provvedere in tempo utile, ma questo tempo
utile, quando verrà?
Andiamo a prendere qualunque genere, di qualunque sorta e voi vi
troverete sempre di fronte, chiedete il perché: "ma sa, c'è l'Iva"
e, con la storia dell'Iva, paghi, protesti, però facciamo la fine
che Vittorio Emanuele II diceva al suo primo Ministro di stare
tranquillo perché: "sì, è vero protestano, ma pagano e, se pagano,
lasciamoli protestare"!
Questa è la risposta del Re di allora ma ho paura che oggi si
faccia la stessa storia, i cittadini protestano ma pagano e,
quindi, hanno diritto di protestare.
Ecco, è un problema che si pone e che, non so, discutiamo di
tante cose, di queste cose qui che sono della portata di ogni
giorno e che colpiscono i borsellini grandi e piccoli, soprattutto
i piccoli, e allora pensiamoci un momento.
Ramera (D.C.)
- Mi dimenticavo, molto probabilmente
questa che è andata al Senato è la stessa legge che una settimana
fa era all'esame della Camera, no? Mi sembra, non è la stessa
questa? Quella era stata lasciata decadere?
Dujany (D.P.)
- Sì, ma è andata alla Camera come decreto
delegato e l'Assemblea non l'ha approvato, per cui è stata
presentata come legge ordinaria.
Ramera (D.C.)
- La mia preoccupazione è proprio questa:
come possiamo fare perché, se questa legge era all'esame della
Camera poi, per un accordo dei Gruppi parlamentari, c'è stata una
inversione dell'ordine del giorno per cui è stata passata al Senato
senza esame della Camera dei Deputati, che cosa?
Montesano (P.S.D.I.)
- No, non è così.
Dujany (D.P.)
- La legge delegata, o meglio, il decreto è
decaduto quindi è andata avanti un'altra proposta.
Ramera (D.C.)
- Al Senato deve passare però entro il
termine di...
Montesano (P.S.D.I.)
- No, è legge, Commendatore
Ramera.
Ramera (D.C.)
- Sì, ma comunque noi ci troviamo
handicappati perché credo che la Regione debba distribuire i buoni
in questi giorni, no? Per cui non risolvendo il problema, io non
so, andremo incontro a dei fastidi anche con le case petrolifere,
anche per quei fatti che diceva stamattina il collega Andrione;
quindi penso che ci dovrebbe essere una azione sollecita da parte
nostra, mi sembra.
Montesano (P.S.D.I.)
- Nessun altro interviene? Vuole il
Presidente della Giunta la parola.
Dujany (D.P.)
- Pare sia opportuno chiarire un po' questo
problema che, anche sotto l'aspetto tecnico, è abbastanza
complesso.
I Consiglieri Ramera e Savioz sostenevano l'opportunità di un
intervento più globale e non un intervento parziale limitato alla
modificazione del regime fiscale, limitatamente ai prodotti
petroliferi, ma di estendere questa esenzione di applicazione
dell'Iva anche agli altri generi contingentati.
L'emendamento, però, coglie l'occasione di un disegno di legge
sostitutivo del decreto delegato che è decaduto il 4 febbraio
perché l'Assemblea, le Camere, non l'hanno approvato nei termini
dei 60 giorni e il Senatore ha ritenuto opportuno utilizzare questa
occasione di un disegno di legge in cui si prevedevano delle
modificazioni di regime fiscale dei prodotti petroliferi a favore
di determinate categorie e di introdurre anche la Valle d'Aosta a
questo beneficio per le ragioni che sono addotte nell'ordine del
giorno.
È chiaro che il problema deve essere affrontato con urgenza,
infatti l'Assemblea dovrebbe approvare questo emendamento, se non
vado errato, in sede di riunione che è fissata per l'11 o il 12 di
febbraio; quindi è un problema di scadenza ed è per questo che
pregavo il Presidente del Consiglio di trasmettere l'ordine del
giorno, qualora fosse approvato dai Consiglieri, nei tempi più
brevi possibili.
Chiaro che, risolto, diciamo fatta questa azione, rimane ancora
in sospeso l'altra azione circa l'applicazione dell'Iva su tutti i
generi contingentati e, in modo particolare, per lo zucchero perché
in campo nazionale il prezzo dello zucchero è rimasto invariato,
per quale motivo? Il Governo ha diminuito l'imposta di
fabbricazione per inserirvi l'imposta dell'Iva, cioè se l'Iva
incideva nell'ordine del 5%, ha diminuito l'imposta di
fabbricazione del 5%, per cui ha diminuito una imposta nazionale
per inserirvi un'altra imposta, per cui il prodotto al consumatore
rimane uguale.
Per noi, in Valle d'Aosta, per quanto attiene alla parte dello
zucchero contingentato, che è già assente dell'imposta di
fabbricazione, non c'è la possibilità di fare questo gioco, quindi
c'è solo la possibilità di sostenere la inapplicabilità dell'Iva
come era inapplicabile l'Ige che è stata sostituita oggi
dall'Iva.
Il problema era stato sollevato sin dall'inizio e, mi pare, io
ho fatto pervenire un promemoria al Presidente del Consiglio prima
che venissero emessi i decreti delegati dell'Iva da parte, perché
l'Iva è stata istituita attraverso una serie di decreti delegati,
previo parere di una Commissione interparlamentare costituita da 30
Deputati e Senatori che hanno dato un parere consultivo, e
attraverso una serie di decreti emessi dal Consiglio dei Ministri;
prima dell'emissione dei decreti delegati è stato fatto pervenire e
al Ministro delle Finanze e al Presidente del Consiglio un
promemoria che rilevava la particolare situazione in cui veniva a
trovarsi la Valle d'Aosta, in relazione ai generi
contingentati.
Purtroppo i provvedimenti si sono accavallati in un modo
abbastanza confuso e in un modo abbastanza affrettato, per cui
questo aspetto particolare non è stato preso immediatamente in
considerazione malgrado le assicurazioni avute telefonicamente e
verbalmente dai rispettivi responsabili.
Quindi di stratta di riprendere il problema per non lasciarlo
cadere e per poter rimetterci, naturalmente, su una strada in cui
si riconosca che questi generi contingentati costituiscono una,
direi, un acconto sulla zona franca che è il riconoscimento della
extra territorialità doganale della Valle d'Aosta, per cui non si
dovrebbe applicare l'Iva.
Quindi direi, l'azione globale la potremo fare successivamente e
i Parlamentari si ripropongono di farla però non hanno voluto
lasciarsi sfuggire l'occasione di un disegno di legge che tendeva a
creare determinate facilitazioni a favore di determinate categorie
per immettere anche il problema della Valle d'Aosta.
Ecco le ragioni dell'urgenza del provvedimento e le ragioni,
forse, della parzialità del provvedimento che è proposto con
l'ordine del giorno; non so se sono stato sufficientemente chiaro
perché il problema è abbastanza...
Ramera (D.C.)
- Ma, nell'eventualità di un ritardo...
Dujany (D.P.)
- Ma io ritengo, guardate, qui siamo nelle
vicende dell'applicazione dell'Iva che ha questi riflessi e, mi
pare, ne ha una serie di altri riflessi per cui, naturalmente,
cercheremo di comportarci nel modo migliore e più idoneo
nell'interesse, naturalmente generale, in rapporto alle possibilità
di regolamento e in rapporto alle possibilità legislative.
Savioz (P.C.I.)
- Le spiegazioni del Presidente mi sembra
che siano relativamente chiare per quanto concerne il problema allo
stato attuale delle cose; è vero, io mi rendo conto che la
questione impostata con questo ordine del giorno è una cosa a sé
stante e va discussa e presentata tempestivamente però questo
problema non è che esuli completamente dall'altro, l'altro c'è,
sussiste e, se si tratta di Iva, da questa parte di Iva, si tratta
anche dall'altra parte, a parte il fatto che io ci ho messo di
mezzo anche la questione dell'onestà o meno, della capacità o meno,
quello a parte, ma rimaniamo proprio fermi al punto cruciale,
quindi sono tutti e due provvedimenti ultra necessari per chiarire
il principio dell'applicabilità dell'Iva in Valle d'Aosta perché
io, l'altro giorno, non ho potuto seguire la richiesta di Andrione,
quindi non ho sentito la vostra discussione in merito ma è indubbio
che, se l'Iva viene applicata, questo torna a danno del nostro
articolo 14, torna a danno della possibilità della esenzione sui
proventi che lo Stato deve avere nella Valle d'Aosta.
Ora, questo cambiamento di rotta da parte del Governo a noi
torna a beneficio o a svantaggio? Questo bisogna appurare perché,
in questo momento, non sono in grado di poter dire se torna a
beneficio o a svantaggio; per quello che concerne alcuni generi mi
sto accorgendo che, purtroppo, la gente paga più di quello che era
previsto che dovesse pagare a allora io penso che, se è urgente
questo provvedimento, facciamolo pure ma non perdiamo il treno con
l'altro che è molto più importante, a mio parere è molto più
importante la seconda parte che non la prima; comunque mandiamolo
pure avanti così, io penso, mandiamo avanti questo ma poi diamoci
da fare per fare l'altro, ecco, senza aspettare interpellanze e
mozioni, è una cosa che ci tocca tutti da vicino ed è una cosa che,
per la nostra Regione, per la nostra Valle, sia come principio di
Statuto Speciale sia come vita della popolazione, ha la sua enorme
importanza.
Montesano (P.S.D.I.)
- Nessun altro chiede la parola?
Presidente della Giunta.
Dujany (D.P.)
- Una spiegazione così, di carattere
tecnico e partico: l'incidenza dell'applicazione dell'Iva sullo
zucchero è per 5 lire al chilo, fa 70 lire perché lo zucchero
all'origine è aumentato di 65 lire, quindi l'applicazione dell'Iva
incide per lo zucchero di sole 5 lire, 5,30 o 5,50, questo è il
limite dell'applicazione dell'Iva, il resto è dovuto a un aumento
dello zucchero come prodotto di origine; noi abbiamo l'esenzione
completa dell'imposta di fabbricazione, lo zucchero che noi
importiamo è il costo all'origine più l'imposta dell'Iva, più le
imposte di trasporto, più i costi di trasporto, in esenzione di
tutte le imposte doganali e di tutte le imposte di
fabbricazione.
L'aumento delle 70 lire è conseguenza di un aumento di costo
all'origine, d'altra parte la Commissione Industria e Commercio che
è stata, mi pare, a verificare tutto questo problema all'atto
dell'acquisto che è avvenuto nel mese di ottobre-novembre dello
scorso anno, ha potuto constatare meglio di quanto non abbia
constatato io, che non ci sono stato, quale è stata l'incidenza del
costo che è una conseguenza dell'aumento di origine, è un problema
che i paesi produttori di zucchero, che erano i paesi coloniali, si
sono svegliati e, naturalmente, hanno detto: vogliamo che aumenti
il costo.
Borrel
Tubère (D.C.)
- Che è aumentato solo quello
che è in esenzione e non è aumentato l'altro, perché l'altro non è
aumentato: ha lo stesso prezzo, noi paghiamo 70 lire di più al
chilo lo zucchero ma se lei lo prende senza tessera, lo paga 240
come lo pagava prima; è questo che non si capisce, questo
aumento.
Dujany (D.P.)
- Noi applichiamo lo zucchero in esenzione
nel mercato estero e, normalmente, mi pare, in questo momento il
mercato estero che offre il prezzo più conveniente è il Saint
Louis, mi pare a Marsiglia, lo zuccherificio di Marsiglia.
Il prezzo all'origine è salito, adesso non ho le cifre a portata
di mano quindi direi delle cose inesatte, è aumentato di circa 60
lire, 70 lire in più al costo origine, dato che noi eravamo esenti
dall'imposta di fabbricazione, quindi aggiungiamo a questo costo
origine aumentato, i costi di trasporto più cinque lire dell'Iva e
c'è un certo costo di distribuzione che è aumentato in una
proporzione uguale al costo, all'aumento del costo di origine; lo
Stato in campo nazionale invece, il Governo, per fare una politica
di non aumento di prezzi, ha ridotto naturalmente l'imposta di
fabbricazione che incide nell'ordine di 100 o 150 lire mi pare al
chilo, ha diminuito questa imposta di fabbricazione in modo da
mantenere i costi uguali, mentre noi questa esenzione già
l'avevamo, tutto qui il discorso.
Borrel
Tubère (D.C.)
- Bisogna comprarlo in Italia
allora.
Dujany (D.P.)
- No, non è questo il problema.
Montesano (P.S.D.I.)
- Allora possiamo chiudere questa
parentesi?
Allora possiamo chiudere la parentesi che riguarda...
Andrione (U.V.)
- No, no io non prendo la parola, no
perché bisogna spiegare che il prezzo dello zucchero è conseguenza
del Mercato Comune, lo zucchero è monopolio, è un monopolio
all'interno dell'Europa.
Montesano (P.S.D.I.)
- Allora prima di passare alla
votazione dell'ordine del giorno, io permetto di chiedere al
Presidente della Giunta se non ritiene opportuno che nella parte
deliberativa "Chiede al Governo della Repubblica e al Parlamento"
io proporrei al Senato, in quanto che il provvedimento è in sede di
Senato, poi passerà al Parlamento, alla Camera dei Deputati.
Allora così modificato con l'aggiunta del mandato al Presidente
del Consiglio dell'invio dell'ordine del giorno, al Presidente del
Consiglio dei Ministri, al Presidente del Senato, al relatore
Senatore Martinelli e ai Presidenti dei Gruppi al Senato, io metto
ai voti.
Dujany (D.P.)
- Scusi, poi dovrebbe essere valido anche
per le Camere.
Montesano (P.S.D.I.)
- E poi lo inviamo al Parlamento
quando passerà al Parlamento; il Senato è stato chiamato sempre
Senato, io non ho difficoltà.
Allora chi è favorevole all'ordine del giorno alzi la mano.
Contrari? Astenuti?
Il Consiglio approva all'unanimità.
Allora si passa al punto 5 dell'ordine del giorno.
