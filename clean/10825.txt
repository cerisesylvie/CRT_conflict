Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1818 del 23 gennaio 1991 - Resoconto
OGGETTO N. 1818/IX - Parziale modificazione ed integrazione
al Regolamento per la concessione di contributi regionali,
approvato con deliberazione consiliare n. 616/IX, in data 21 giugno
1989.
Presidente: Do lettura della proposta di deliberazione iscritta
al punto 21 dell’ordine del giorno.
IL CONSIGLIO
- richiamata la legge regionale 20 ottobre 1987, n. 85,
concernente "interventi a favore dello sport";
- visto il parere della V Commissione consiliare permanente;
delibera
di approvare le seguenti modificazioni ed integrazioni al
"Regolamento per la concessione di contributi regionali", approvato
con deliberazione del Consiglio regionale n. 616/IX in data 21
giugno 1989, ai sensi della legge regionale 30 ottobre 19487, n.
85:
1) L’articolo 4 è sostituito dal seguente:
Articolo 4
Ferma restando l’applicazione delle norme di cui
agli articoli 11 e 12 della legge regionale 30 ottobre 1987, n. 85,
ai fini della determinazione del piano di ripartizione dei
contributi ordinari, suddivisi per disciplina sportiva, la somma
complessiva di cui al punto d) del sopra richiamato articolo 11,
formerà oggetto di una prima suddivisione sulla base dei seguenti
parametri:
1 - attività effettivamente svolta;
2 - spese di funzionamento;
3 - numero degli atleti e dei tecnici in attività, tesserati
alla federazione nazionale di appartenenza o
all’ente di promozione sportiva;
4 - compensazioni per casi particolari.
2) Dopo l’articolo 4 è inserito il seguente
articolo 4 bis:
Articolo 4 bis
L’attività effettivamente svolta da ogni singolo
organismo sportivo viene individuata sulla base dei seguenti
elementi:
a) numero delle squadre iscritte ai vari campionati e numero
degli atleti che le compongono (sport di squadra);
b) numero delle manifestazioni e numero degli atleti che vi
hanno preso parte, sia a livello individuale, che di squadra,
suddivise per categorie (sport individuali);
Le spese di funzionamento sono accertate sulla base delle
seguenti spese obbligatorie:
1) spese relative all’affiliazione della società
e al tesseramento federale degli atleti, tecnici e dirigenti;
2) spese relative all’iscrizione ai campionati di
squadra o di società a manifestazioni individuali, con esclusione
delle cauzioni;
3) spese relative all’utilizzo di impianti
sportivi (palestre, campi di gioco, eccetera);
4) spese relative ai contributi o tasse federali per le singole
partite o manifestazioni.
Il numero degli atleti in attività, regolarmente affiliati alla
federazione di appartenenza, deve essere suddiviso per fasce di età
(fino a 18 anni - da 19 a 30 anni e oltre i 30 anni).
I dati relativi ai precedenti commi sono raccolti in un unico
documento dai responsabili regionali di ogni singola federazione
sportiva o dall’associazione sportiva regionale.
3) L’articolo 5 è sostituito dal seguente:
Articolo 5
La ripartizione della somma destinata a favore degli enti di
promozione sportiva, di cui alla lettera c),
dell’articolo 11 della legge regionale 30 ottobre
1987, n. 85, oltre a tenere conto delle indicazioni di cui al terzo
comma dell’articolo 12 della legge stessa, verrà
effettuata in base ai seguenti parametri:
1) attività effettivamente svolta;
2) spese di funzionamento;
3) numero dei tesserati all'ente di promozione sportiva;
4) compensazioni per casi particolari.
4) Dopo l’articolo 5 sono inseriti i seguenti
articoli 5 bis e 5 ter:
Articolo 5 Bis
L’attività effettivamente svolta da ogni singolo
ente di promozione sportiva viene individuata sulla base dei
seguenti elementi:
a) numero dei corsi di avviamento alla formazione sportiva,
gestiti da tecnici regolarmente abilitati, svolti a favore di
atleti non tesserati alla corrispondente federazione sportiva
nazionale;
b) numero degli atleti e dei tecnici partecipanti a ciascun
corso;
c) attività amatoriale svolta, intesa come strumento di
avvicinamento alla pratica sportiva e di sano impiego del tempo
libero, a favore di soggetti non tesserati alla corrispondente
federazione sportiva nazionale;
d) numero dei partecipanti a ciascuna manifestazione
amatoriale;
e) numero e tipo di manifestazioni a cui l’ente
partecipa nell’ambito dell’attività
organizzata dall’ente di promozione sportiva
nazionale; tale attività può essere svolta anche avvalendosi di
atleti muniti di duplice tesseramento, all’ente di
promozione di promozione sportiva e alla corrispondente federazione
sportiva nazionale.
Le spese di funzionamento sono quelle relative
all’organizzazione e svolgimento dei corsi di
avviamento alla formazione sportiva e delle manifestazioni
amatoriali (spese per tecnici, utilizzo impianti sportivi,
trasporti, eccetera).
I tesserati all’ente di promozione sportiva in
attività devono essere suddivisi nel modo seguente:
- tesserati esclusivamente all’ente di promozione
sportiva;
- tesserati all’ente di promozione sportiva, ma
anche ad una federazione sportiva nazionale,
nell’ambito della quale svolge prevalentemente la
propria attività.
Articolo 5 Ter
La percentuale del contributo da assegnare ad ogni singola voce
di parametro, di cui ai precedenti articoli 4 e 5 sarà stabilita di
anno in anno dalla Giunta regionale, su proposta
dell’Assemblea generale sportiva.
5) L’articolo 12 è sostituito dal seguente:
Articolo 12
I contributi regionali, destinati a favore di società sportive
che esplicano l’attività agonistica classificabile
di alto livello, di cui alla lettera a)
dell’articolo 11 della legge regionale 30 ottobre
1987, n. 85, sono suddivisi in:
1 - contributi per attività classificata di alto livello, ai
sensi dell’articolo 12 Bis (attività agonistica di
squadra);
2 - borse al merito sportivo, di cui all’articolo
12 Ter (attività agonistica individuale).
6) Dopo l’articolo 12 sono inseriti i seguenti
articoli 12 Bis, 12 Ter e 12 Quater:
Articolo 12 Bis
L’attività agonistica di squadra può essere
considerata di alto livello, quando la società richiedente milita
almeno in uno dei seguenti campionati nazionali, organizzati a cura
della federazione sportiva nazionale e strutturati in almeno
quattro livelli:
Calcio
Campionato di promozione
Pallacanestro Maschile
Femminile
Campionato di serie "C"
Campionato di serie "B"
Pallavolo Maschile
Femminile
Campionato di serie "B2"
Campionato di serie "C1"
Pallamano Maschile
Femminile
Campionato di serie "B"
Campionato di serie "A2"
Rugby
Campionato di serie "B"
Hockey su ghiaccio
Campionato di serie "B1"
Tennis tavolo
Campionato di serie "B1"
Atletica leggera
Squadra classificata tra le prime 95 a livello nazionale
maschile e tra le prime 85 a livello nazionale femminile. I criteri
di cui al primo comma si basano sulla valutazione della diffusione
sul territorio nazionale delle singole discipline sportive,
considerando come indice di comparazione quello relativo alla
disciplina del Calcio (settore maschile) e della Pallavolo (settore
femminile).
La Giunta regionale è autorizzata, su proposta
dell’Assemblea generale sportiva, ad apportare con
proprio provvedimento deliberativo, modificazioni e/o integrazioni
ai criteri di cui al primo comma del presente articolo.
Articolo 12 Ter
Le borse al merito sportivo, a titolo di Una tantum,
vengono
concesse alle società, operanti in Valle d’Aosta,
aventi tra i propri tesserati atleti che hanno conseguito
nell’anno cui il conferimento delle stesse si
riferisce, uno dei seguenti risultati sportivi:
A - Campione nazionale assoluto o aver partecipato con la
squadra ufficiale nazionale assoluta ad incontri internazionali
federali, olimpiadi o campionati europei;
B - Campione nazionale Juniores o componente della squadra
nazionale Juniores ufficiale per incontri internazionali
federali;
C - Vincitori di meeting
mondiali regolarmente inseriti nel
calendario federale internazionale;
D - Classificati in campionati federali nazionali assoluti o
Juniores (2°, 3°).
I titoli sopra specificati dovranno essere tempestivamente
segnalati dai responsabili regionali delle federazioni sportive,
con apposita lettera indirizzata all’Assessorato
regionale del turismo, urbanistica e beni culturali.
La Giunta regionale è autorizzata, su proposta
dell’Assemblea generale sportiva, a conferire, per
particolari meriti agonistici, borse al valore sportivo oltre a
quelli sopra specificati, a società con atleti tesserati, vincitori
di titoli nazionali delle categorie giovanili.
Articolo12 Quater
Alle società che hanno titolo per conseguire un contributo
corrispondente alla classificazione di alto livello per attività di
squadra e di una borsa al merito sportivo, è assegnato il
contributo maggiore.
Nel caso di conseguimento di più titoli dallo stesso atleta,
previsti al secondo comma dell’articolo 12 Ter, alla
società di appartenenza sarà conferita la borsa al merito sportivo
di maggior valore.
Le società sportive facenti parte dei gruppi militari sono
escluse dai contributi, di cui alla legge regionale 30 ottobre
1987, n. 85.
7) L’articolo 13 è sostituito dal seguente:
Articolo 13
Le società sportive, per poter usufruire dei contributi
regionali previsti all’articolo 12, devono
presentare annualmente il bilancio consuntivo e quello preventivo,
nonché una relazione illustrante l’attività sportiva
svolta, i risultati sportivi ottenuti e l’attività
sportiva programmata. Al bilancio preventivo dovrà essere allegato
il calendario del campionato nazionale.
Tali documenti dovranno essere vistati, per approvazione, dal
responsabile regionale della federazione interessata.
8) L’articolo 14 è sostituito dal seguente:
Articolo 14
Le società sportive che beneficierano dei contributi regionali
riservati, ai sensi della legge regionale 30 ottobre 1987, n. 85,
per l’attività di alto livello, non potranno essere
inserite tra i beneficiari di altri contributi destinati
all’attività sportiva ordinaria.
Le medesime società potranno, tuttavia, essere prese in
considerazione per l’eventuale concessione di
contributi ordinari, con riferimento ad attività svolta a livello
giovanile e comunque riservata ad atleti al di sotto dei diciotto
anni di età.
9) L’articolo 15 è abrogato.
Presidente: Ha chiesto la parola l’Assessore al
Turismo, Urbanistica e Beni culturali, Pascale; ne ha facoltà.
Pascale (PSI):
Si tratta di modifiche al regolamento per
la concessione dei contributi regionali previsti dalla legge n. 85
del 30 ottobre 1987, che sono state studiate da un apposito
comitato, costituito nell’ambito
dell’assemblea sportiva ed approvate successivamente
all’unanimità da parte dell’assemblea
generale sportiva.
La novità sostanziale è quella prevista
dall’articolo 12, che prevede
l’attribuzione di borse al merito sportivo alle
società, che al proprio interno hanno degli atleti che
nell’anno a cui si riferiscono i contributi, si sono
distinti per risultati sportivi di alto livello agonistico.
Presidente
: Se nessuno chiede la parola, pongo in
votazione l’intera proposta di deliberazione,
considerandola un unico articolato, senza passare quindi alla
votazione articolo per articolo, perché trattasi di un
regolamento.
Esito della votazione:
Presenti, votanti e favorevoli: 28
Il Consiglio approva all’unanimità
***
