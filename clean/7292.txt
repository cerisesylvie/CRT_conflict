Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1795 del 27 gennaio 1986 - Resoconto
OGGETTO N. 1795/VIII - ADEGUAMENTO DELLA NORMATIVA REGIONALE
IN MATERIA DI ORGANI DI GESTIONE DEL SISTEMA SANITARIO.
(Interpellanza).
PRESIDENTE:
Do lettura dell'interpellanza presentata dai
Consiglieri Mafrica e Millet:
INTERPELLANZA
CONSIDERATO che la cosiddetta "miniriforma delle U.S.L. ",
recentemente approvata dal Parlamento, prevede importanti modifiche
alla composizione degli organismi preposti alla gestione del
sistema sanitario;
RICORDATO che la legge citata prevede tempi ristretti per gli
adempimenti legislativi ed amministrativi spettanti alle
Regioni;
i sottoscritti Consiglieri regionali
INTERPELLANO
l'Assessore competente per conoscere le intenzioni della
Giunta in merito ai provvedimenti legislativi ed amministrativi
necessari per adeguare la situazione dell'U. S. L. della Valle
d'Aosta alla nuova normativa.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA (P.C.I.):
È stato approvato l'8 gennaio, e credo
sia stato pubblicato il 15 gennaio, un provvedimento di legge che
passa sotto il nome di mini-riforma dell'U.S.L. che rivede la
composizione dell'assemblea e del comitato di gestione dell'U.S.L.
stessa. Ora, secondo la legge n. 2 del 1980 che regola la
composizione di questi organismi in Valle, abbiamo una assemblea di
108 persone ed un comitato di gestione di 15 persone eletto su base
distrettuale.
Il provvedimento legislativo recentemente approvato stabilisce
invece che i componenti dell'assemblea non possono essere più di
quanti sarebbero i componenti di un Consiglio comunale che abbia la
stessa popolazione dell'U.S.L., vale a dire non può superare le
cinquanta persone.
Il comitato di gestione deve essere composto dal Presidente più
altre 4 o 6 persone a seconda di quanto legifera la Regione
interessata, le modificazioni - dice questo articolo unico - vanno
apportate dalla Regione entro 45 giorni dall'entrata in vigore
della legge.
Ne consegue che noi, entro la fine di febbraio i primi di marzo,
dovremo stabilire da quante persone dovrà essere composta non
l'assemblea dell'U.S.L., che viene abolita, ma, diciamo,
l'assemblea dell'associazione intercomunale corrispondente che poi
provvederà all'elezione del comitato di gestione. Esiste quindi un
primo problema relativo alla definitiva soluzione che vogliamo
trovare per il numero dei componenti l'assemblea, e soprattutto
quale soluzione vogliamo dare al comitato di gestione. La legge
dice che i membri del comitato andranno eletti uno per uno a
maggioranza dall'assemblea stessa, quindi credo che salti anche il
meccanismo della rappresentanza distrettuale.
Siccome gli organismi che ancora oggi sono in funzione, devono
essere rieletti entro 90 giorni dalla pubblicazione del decreto,
vorremmo sapere dalla Giunta quali sono le sue intenzioni in merito
alla composizione dell'assemblea ed alle modalità di elezione del
comitato di gestione.
Abbiamo presentato una interpellanza proprio per verificare,
anche al nostro interno, quali sono le proposte più opportune.
PRESIDENTE:
Ha chiesto di parlare l'Assessore alla Sanità
ed Assistenza Sociale, Voyat; ne ha facoltà.
VOYAT (U.V.):
In effetti la legge n. 4 del 15.1.1986,
pubblicata il 20.1 concernente questa che dovrebbe essere una
miniriforma in attesa della ristrutturazione di tutte le U.S.L.,
prevede appunto quanto diceva già il Consigliere Mafrica.
Il problema non è più, come diceva il Consigliere Mafrica, di
quante persone dovrà essere composta l'Assemblea; l'Assemblea sarà
di 50 persone, da 108 (il D.P.R. 16.5.1960, n. 570 prevede per la
città da 100.000 a 250.000 abitanti, 50 Consiglieri comunali),
quindi diciamo che quella dovrebbe essere, secondo le indicazioni,
la composizione dell'Assemblea. Il Comitato di gestione dovrà
essere ridotto di almeno il 50% (infatti 6 membri più il Presidente
porta a 7 componenti nei confronti dei 1415 attuali). Ritengo però
che sarebbe troppo riduttivo portare il numero a 4, quindi la mia
proposta alla Giunta ed alle forze di maggioranza sarà di 6 membri
più il Presidente.
Quello che più interessa al Consigliere Mafrica è di sapere come
saranno votati questi rappresentanti; resto dell'idea che valga
ancora per la composizione dell'Assemblea quanto già prevedeva la
legge presentata in questo Consiglio regionale prima che venisse
modificata con la rappresentanza dei Comuni, e cioè che ci si debba
basare sul distretto, perché non si può fare il discorso di
Comunità Montata per quanto riguarda la sanità, che è stata
strutturata in base ai distretti. Ritengo pertanto che la Giunta
riproporrà la composizione dell'Assemblea sulla base dei
distretti.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA (P.C.I.):
Prendiamo atto che la volontà della
Giunta è quella di tenere l'Assemblea alla massima dimensione
consentita (50 rappresentanti) e che è orientata per 7
rappresentanti, compreso il Presidente, nel Comitato di gestione,
ed inoltre che sarebbe intenzione della Giunta seguire il
meccanismo dei distretti. Non so se questo sarà possibile perché la
norma prevista nella legge indica già delle modalità di
elezione.
Già due anni fa avevamo fatto alcune proposte attraverso una
mozione, nella quale avevamo parlato di 40 componenti per
l'Assemblea e di 9 componenti per il Comitato di gestione. Quello
che ci interessava era di conoscere l'intenzione della Giunta, ed
in questo senso ringraziamo l'Assessore e ci riserviamo di fare
delle proposte che portino ad organismi il più possibile
funzionali, che garantiscano anche al loro interno, per quanto
possibile, la presenza di diversi orientamenti in questa
materia.
