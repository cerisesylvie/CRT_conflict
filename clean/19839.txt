Classificazione
ASSISTENZA SOCIALE
Disabili


Resoconto integrale del dibattito dell'aula
Oggetto del Consiglio n. 3020 del 19 febbraio 2003 - Resoconto
OGGETTO N. 3020/XI Criteri e modalità di accesso a finanziamenti
regionali per la realizzazione di strutture per soggetti
handicappati. (Interrogazione)
Interrogazione Preso atto della DG n. 4595/2002 con la quale
vengono approvati criteri e modalità per l'ammissione ai
finanziamenti di progetti per la realizzazione di strutture di
accoglienza per soggetti con handicap grave privi dell'assistenza
dei familiari;
Considerato che i destinatari di tali strutture di accoglienza
sono individuati tra gli appartenenti alla categoria di "disabili
con handicap psico-fisico" e che, come evidenziato dalle
osservazioni pervenute dal Consiglio dell'ONLUS "Centro Volontari
della Sofferenza" in merito a tale delibera, esiste già sul
territorio valdostano una struttura (Casa Famiglia Betania) che
assolve a tale compito e che è sotto utilizzata dalla stessa
amministrazione regionale;
Ricordato che invece esistono sul territorio bisogni cui non è
ancora stata data una risposta come, ad esempio, quelli di cui sono
portatori soggetti disabili con handicap psico-fisico, con limitata
autonomia, che potrebbero vivere in mini-appartamenti dotati di
servizi comuni, oppure bisogni di cui sono portatori soggetti come
i malati psichici per i quali non esistono strutture che consentano
di soddisfare "esigenze di persone senza famiglia ovvero esigenze
di riposo da parte delle famiglie";
i sottoscritti Consiglieri regionali
Interrogano
l'Assessore competente per sapere:
1) quali sono i motivi per cui si è scelto di individuare come
destinatari di una nuova comunità protetta soggetti con handicap
psico-fisico, che potrebbero trovare già in Valle una risposta al
loro bisogno;
2) se, e quando, si provvederà a progettare e realizzare
comunità protette per malati psichici o a pensare a comunità
protette per disabili psico-fisici, strutturate come mini alloggi,
dotati di servizi comuni.
F.to: Squarzino Secondina - Beneforti
Président
La parole à l'Assesseur à la santé, au
bien-être et aux politiques sociales, Vicquéry.
Vicquéry (UV)
I
motivi che hanno determinato la
scelta dei destinatari del servizio discendono direttamente dalla
norma per l'accesso da parte della Regione autonoma Valle d'Aosta
ai finanziamenti statali, e cioè la stretta applicazione del
decreto n. 470/2001, nonché dei dettami del piano sociosanitario
regionale 2002-2004. Il finanziamento statale è finalizzato alla
realizzazione di strutture che abbiano tre caratteristiche: una,
essere nuove; due, destinate al mantenimento e all'assistenza di
persone con handicap grave; tre, che queste persone siano prive di
familiari che ad esse provvedevano. Anche dall'uso del verbo al
passato si evince che le persone in questione avevano - e ora non
hanno più - genitori o altri familiari che si occupano di loro.
Questi concetti sono stati pienamente recepiti dal piano
sociosanitario 2002-2004, che infatti prevede la comunità protetta,
distinguendola dalla comunità-alloggio. Precisamente, il piano
sociosanitario recita:
"Comunità protette per disabili. È un
servizio sociale rivolto a disabili con handicap psicofisico e
realizza un obiettivo prefissato dal precedente piano. Obiettivi:
rispondere ad esigenze di persona senza famiglia, ovvero ad
esigenze di riposo da parte delle famiglie dei disabili, per
evitare l'istituzionalizzazione. Azioni: definizione di standard
gestionali e strutturali del servizio, che stiamo realizzando;
formazione di personale idoneo e individuazione di locali o
strutture da adibire a comunità protette".
L'abbiamo quindi
scritto nel piano sociosanitario che saremmo andati ad individuare
locali o strutture da adibire a comunità protetta.
Altra cosa è la comunità-alloggio o - come viene definita in
altre regioni - mini appartamenti, eccetera. Cito ancora dal piano:
"La comunità-alloggio è un servizio sociale composto da un
insieme di piccole unità abitative, attrezzate in modo da
permettere una vita autonoma, ma raggruppate in un'unica struttura
residenziale dotata di servizi comuni. Le strutture hanno una
tipologia edilizia simile agli appartamenti e sono destinate ad
anziani con sufficiente grado di autonomia, a soggetti psichiatrici
in via di reinserimento sociale e a disabili fisici, a cui viene
assicurato il supporto domiciliare, compreso il servizio di aiuto
alla persona ed eventualmente il servizio di portineria. Con queste
ultime modalità il servizio è pienamente attivo solo nel Comune di
Aosta".
Tralascio la parte rimanente. Pertanto distinguiamo
bene fra comunità protetta e comunità alloggio.
Per quanto concerne la situazione di handicap grave, che è
oggetto dell'intervento del decreto ministeriale, essa si connota
tale quando la minorazione singola o plurima abbia ridotto
l'autonomia personale correlata all'età, rendendo necessario un
intervento assistenziale che sia permanente, continuativo e globale
nella sfera individuale e in quella di relazione. Questa è la
definizione ufficiale, stante la legge n. 104/1992, a cui si
attengono tutti coloro che si occupano di handicap e a cui fa
riferimento la legge quadro sui servizi sociali, la n. 328/2000,
quando si riferisce ai disabili. È del tutto evidente che, se la
persona ha bisogno di un intervento assistenziale, come quello
sopra indicato, non può vivere da sola in un mini appartamento.
In conclusione, l'atto della Giunta che si contesta - e non
capisco la contestazione, anche se è abbastanza trasparente la
crociata che la Consigliera Squarzino sta facendo, probabilmente
per fini che vanno al di là del contesto in cui stiamo parlando -
non solo è un atto dovuto per usufruire dei finanziamenti statali,
ma è anche conforme alle statuizioni del piano sociosanitario
2002-2004. Per intenderci, se non avessimo partecipato a questo
bando, avremmo perso un'occasione per utilizzare dei fondi statali
con vincolo di destinazione e, di certo, la Consigliera Squarzino
avrebbe avuto validi motivi per contestare l'inattività di questo
Assessorato. Mi stupisce che si contesti, nel caso contrario, il
fatto che ci si sia attivati in perfetta aderenza al decreto
ministeriale, in quanto non ci sono altre alternative - checché se
ne dica - per finanziare questi sistemi! Nel contempo, voglio
ringraziare gli interroganti, perché questa interrogazione mi dà la
possibilità di precisare che stiamo ampiamente lavorando sul fronte
delle comunità-alloggio e precisamente: il piano sociosanitario
della Valle d'Aosta 2002-2004 prevede la dotazione di tutti i
distretti di almeno una comunità alloggio per garantire una varietà
di offerta su tutto il territorio; abbiamo previsto questo secondo
la logica della nostra programmazione distribuito in tutto l'ambito
territoriale, in tutti i distretti della Valle d'Aosta, e cosa si
sta realizzando?
Nel Comune di Issogne è già operante da gennaio 2002 una
comunità-alloggio strutturata in tre alloggi monolocali e un
alloggio bilocale con una capienza di quattro persone; il Comune di
Saint-Marcel ha esperito, nello scorso mese di gennaio, la gara di
appalto per la realizzazione di una comunità-alloggio, composta da
tre alloggi, di cui uno allestito completamente con sistema
automatizzato - "domotizzato" si dice in termini tecnici, sarà un
prototipo in assoluto e l'unico in Valle d'Aosta assolutamente
"domotizzato" anche per disabili gravissimi - che permetterà la
gestione dell'intero ambiente attraverso l'utilizzo di comandi a
distanza.
Nella progettazione di tale struttura è stata dedicata una
particolare attenzione alla scelta degli arredi e delle
attrezzature in funzione delle molteplici esigenze delle persone
che ne faranno uso, con l'applicazione di dispositivi tecnologici
molto avanzati. L'alloggio n. 1 sarà dotato di un dispositivo
"domotico" computerizzato per offrire un'autonomia quasi totale a
quelle persone con gravi deficit motori, alle quali verrà data la
possibilità di fare uso delle tecnologie compensative più avanzate
per il superamento delle barriere architettoniche in ambiente
domestico. In merito alla realizzazione di detta struttura, la
ditta aggiudicataria dell'appalto ha a disposizione 550 giorni per
eseguire ed ultimare i lavori che verranno probabilmente consegnati
entro il prossimo mese di marzo.
Il Comune di Aosta ha approvato la progettazione esecutiva e sta
provvedendo all'appalto dei lavori per la realizzazione di una
comunità-alloggio presso il Centro polivalente sociosanitario di
Via Brocherel; il progetto prevede la realizzazione di 4 alloggi
bilocali per disabili, con la possibilità di ospitare 4 disabili e
4 accompagnatori. Gli alloggi sono stati progettati al fine di
presentare caratteristiche dimensionali e tecnologiche tali da
consentire un uso agevole e autonomo, cucina automatizzata, sistema
di sollevamento e trasporto binario fra i diversi ambienti
abitativi, sistemi di automazione domestica per la gestione delle
utenze. Il progetto prevede altresì la realizzazione di 18 alloggi
monolocali e 3 alloggi bilocali per anziani o per disabili con un
grado di disabilità meno grave nella logica della
comunità-alloggio.
Il Comune di Arnad ha esperito l'appalto per la realizzazione,
nell'ambito del recupero dell'ex Municipio, a sede di servizi a
favore degli anziani, di una comunità alloggio composta da 5 mini
alloggi, di cui 4 monolocali e 1 bilocale. È inoltre prevista la
realizzazione di una comunità-alloggio nel Comune di Courmayeur; al
momento, è stato redatto uno studio di fattibilità che prevede la
realizzazione di 4 mini alloggi, un corridoio centrale, un locale
per il personale, un locale per la socializzazione e un locale per
la riabilitazione. Con la realizzazione delle strutture sopracitate
ritengo che sarà totalmente coperto il fabbisogno di
comunità-alloggio per anziani e disabili, sia fisici che di altro
tipo, previsto dal piano sociosanitario della Valle d'Aosta.
Con l'occasione vorrei rispondere, anche se non è oggetto di
interrogazione, alla lettera che è stata inviata dal Centro
volontario della sofferenza a tutte le istituzioni regionali e a
tutti i Consiglieri regionali, per confutare - ma lo farò nelle
opportune sedi, anche in termini piuttosto forti, se sarà il caso -
quanto viene scritto nella lettera: che nel 2002 non sono stati
richiesti inserimenti presso questa struttura. Lo dirò nelle sedi
opportune, avvalendomi di verbali che dimostrano che è esattamente
il contrario: sono stati richiesti inserimenti, ma gli inserimenti
stessi non sono stati accolti dal Consiglio di amministrazione.
Président
La parole à la Conseillère Squarzino
Secondina.
Squarzino (PVA-cU)
Credo che l'ultima informazione data
dall'Assessore smentisca una sua affermazione precedente, quella in
cui l'Assessore attribuiva alla sottoscritta la volontà di
strumentalizzare e di fomentare. Lei ha fatto presente quello che
io avrei poi precisato, che la mia iniziativa nasce dal fatto che
c'è una lettera - che tutti i Consiglieri hanno ricevuto -, che
sottolinea questa questione, che credo quindi sia di dominio
pubblico. La sottoscritta, pertanto, non ha fatto altro che
prendere atto di alcune osservazioni che dai cittadini vengono
fatte, e chiede su questi fatti delle
precisazioni…
Vicquéry
(fuori microfono)
… la lettera è del 17 febbraio e
l'interrogazione del 7 febbraio…
Squarzino (PVA-cU)
… Aosta 20
gennaio!
Seconda osservazione: lei ha sottolineato la differenza fra
comunità protetta e comunità-alloggio, mi va bene. Peccato, però
che, se vado a prendere la deliberazione della Giunta del 2
dicembre 2002, in cui vengono approvati gli standard strutturali e
gestionali dei servizi per disabili, vediamo che i destinatari che
sono a pagina 13 - destinatari della comunità protetta - e a pagina
15 - destinatari della casa famiglia - sono gli stessi! Prego
prendere la deliberazione n. 4594/2002 in cui si indicano gli
stessi destinatari per le case famiglie e per le comunità protette,
cioè la comunità è destinata a persone disabili - cito -:
"che
presentano limitazioni dell'autonomia psicofisica, necessitante di
una temporanea o stabile risposta alloggiativa, l'età degli utenti
inseriti stabilmente è compresa fra i 18 e i 65 anni, mentre l'età
degli utenti inserita temporaneamente è compresa fra 6 e 65
anni".
I destinatari sono quindi gli stessi per entrambe le
tipologie di strutture.
Terza osservazione. Lei ha fatto riferimento al decreto
ministeriale n. 470/2001 in cui si indica la tipologia
dell'intervento da fare:
"realizzazione da parte di
organizzazioni senza scopo di lucro di nuove strutture, destinate
al mantenimento e all'assistenza di soggetti con handicap grave,
privi dei familiari che ad esse provvedevano"
. Allora, è vero
che qui si parla di nuove strutture! La nostra domanda era:
"quali sono i motivi per cui si è scelto di individuare come
destinatari di una nuova comunità protetta soggetti con handicap
psico-fisico, che potrebbero trovare già in Valle una risposta al
loro bisogno"
.
Fra l'altro, dal quadro che ha formulato prima, sembra che già
in Valle d'Aosta vi sia una risposta a questo tipo di bisogni, e
lei ha fatto l'elenco delle comunità-alloggio che daranno una
risposta a questi bisogni, come dire: "non c'è bisogno in questo
settore"; invece, c'è un bisogno molto importante per i malati
psichici, e io gliel'ho chiesto in modo molto preciso, perché i
malati psichici - come lei ben sa - non possono essere equiparati
ai disabili fisici, nel senso che hanno un altro tipo di
esigenza.
Per questa categoria di ammalati non è stato previsto niente,
mentre…
(interruzione dell'Assessore Vicquéry, fuori
microfono)
… certo previsto in prospettiva come
progetto, ma non realizzato, mentre qui c'era la possibilità di
avere questo finanziamento per costruire nuove strutture destinate
a questo bisogno, e questo non è stato fatto! Ne prendiamo
atto.
