Classificazione
SPORT E TEMPO LIBERO
Infrastrutture ricreativo-sportive



Oggetto del Consiglio n. 1983 del 4 ottobre 2011 - Resoconto
OGGETTO N. 1983/XIII - Interrogazione: "Individuazione del
nuovo sito per la realizzazione di un impianto di tiro a
volo".
Interrogazione
Richiamate le risposte alle interpellanze concernenti il tiro
a volo di Saint-Vincent dell'Assessore al Turismo, Sport, Commercio
e Trasporti, nelle sedute del 12/01/11, del 26/01/11 e del
18/05/2011;
Ricordato che nelle stesse l'Assessore aveva riferito che, a
seguito del completamento dello studio di fattibilità sull'area
Piole di Saint-Vincent, erano iniziate valutazioni su siti
alternativi, che hanno coinvolto anche l'Amministrazione comunale
di Châtillon;
Constatato che sono trascorsi ormai due anni dal citato
studio di fattibilità senza che siano stati trovati siti idonei a
ospitare un impianto di tiro a volo;
i sottoscritti Consiglieri regionali
Interrogano
l'Assessore competente e il Presidente della Regione per
sapere:
1) quali siti alternativi siano stati valutati sino a
oggi;
2) chi abbia effettuato le suddette valutazioni e con quale
esito;
3) in che tempi l'Amministrazione regionale prevede di
definire il sito, di concerto con le amministrazioni di Châtillon e
Saint-Vincent, in cui sarà realizzato l'impianto.
F.to: Chatrian - Giuseppe Cerise
Président
- La parole à l'Assesseur au tourisme, aux
sports, au commerce et aux transports, Marguerettaz.
Marguerettaz (UV)
- I colleghi Chatrian e Cerise, facendo
seguito a precedenti atti ispettivi, chiedono, rispetto alle
indicazioni date,
"quali siti alternativi siano stati valutati
sino a oggi"
e
"chi abbia effettuato le suddette valutazioni
e con quale esito"
. Rispondo ad entrambe le domande dicendo che
i servizi dell'Amministrazione regionale, in collaborazione con la
FITAV, hanno fatto una serie di sopralluoghi nei siti del comune di
Châtillon e del comune di Verrayes per vedere quali potevano essere
delle soluzioni interessanti. A seguito di questi sopralluoghi con
la FITAV, è stata individuata un'area, coinvolgendo anche le
Amministrazioni comunali e quindi anche quella di Verrayes, che è
l'area denominata Rapy. L'area è adiacente all'area attrezzata di
proprietà comunale, quindi abbiamo già una struttura molto
importante e a valle della stessa c'è un'area con una superficie di
circa 78.000 metri quadri, sita all'interno di una zona che in
passato è stata interessata dalle cave, quindi una zona molto
marginale rispetto ai centri abitati, ed è già una zona che ha già
una protezione naturale e quindi, a detta dei tecnici della FITAV,
idonea per lo svolgimento di questo tipo di attività. Oggi questa è
stata l'individuazione, vi è già un ragionamento di massima che
porterebbe i lavori stimabili da tali tecnici ad un valore
decisamente inferiore a 2.000.000 di euro: parliamo più
verosimilmente di 1.500.000 di euro per fare l'operazione. Da
questo punto di vista, quindi ci sembra che le attività svolte
siano delle attività molto corrette e adeguate. Non abbiamo ancora
degli atti formali, ma sembrerebbe che questa soluzione possa
essere considerata positivamente anche dall'Amministrazione
comunale, avremmo il vantaggio di avere un centro sportivo che ha
un accrescimento.
Dal punto di vista del collegamento con le attività legate alla
casa da gioco, quindi il ragionamento che era stato fatto negli
investimenti, abbiamo un'area che direi è facilmente accessibile
sia dal casello autostradale (11 chilometri), sia dal casinò,
quindi avremmo una logistica particolarmente favorevole; a questo
punto si tratta di proseguire con gli atti formali per fare le
programmazioni corrette e avere la progettazione. Anche lì, prima
di fare tutta una serie di cose, occorre fare anche delle
valutazioni dal punto di vista delle ricadute per l'acustica. Ci
sembra quindi che, rispetto alle varie interrogazioni precedenti,
si arrivi ad una soluzione individuata.
"In che tempi l'Amministrazione regionale prevede di definire
il sito, di concerto con le Amministrazioni di Châtillon e
Saint-Vincent, in cui sarà realizzato l'impianto"
: questo che
le ho detto, abbiamo gli atti formali che adesso stiamo concordando
con il Comune per capire il percorso. È verosimile che tale tipo di
iniziativa si inserisca all'interno della procedura della legge n.
16, dove sarà il Comune a proporci di individuare questo sito come
sito di interesse regionale per arrivare al finanziamento
all'interno di tale legge.
Président
- La parole au Vice-président Chatrian.
Chatrian (ALPE)
- Grazie Presidente. Come vede Assessore,
la nostra intenzione era quella di conoscere cosa stava mettendo in
campo il Governo regionale. In questi ultimi due anni più volte in
aula ci siamo confrontati su questo tema, più volte la nostra
posizione è stata quella di valutare attentamente, in un momento di
difficoltà, più volte ribadito, il sito e l'ubicazione migliore per
tutta la Regione, dato che sappiamo sussista l'esigenza, in questo
momento, di avere un impianto unico bi-campo in tutta la Valle;
questo come premessa.
In seconda battuta, come gruppo ALPE, riteniamo importante
l'ubicazione legata alle risorse che l'Amministrazione regionale
dovrebbe mettere in campo. Dal 2009 più volte avevamo chiesto al
Governo regionale di ragionare non solo su un unico sito, come era
stato fatto purtroppo nel 2009 sul sito di Piole a Saint-Vincent,
ma di allargare le prospettive e verificare se c'erano altre
condizioni in loco.
Con la terza domanda si chiedeva delle Amministrazioni di
Châtillon e Saint-Vincent proprio perché avevamo fatto in aula un
dibattito su l'identificazione di altre ubicazioni.
Oggi cosa possiamo rilevare? Meglio tardi che mai, quindi
cogliamo positivamente questa sua nuova...non ubicazione, ma questa
sua nuova volontà di valutare dei siti alternativi. Peccato un po'
in ritardo, abbiamo perso del tempo, abbiamo buttato via forse un
po' di risorse pubbliche e, in un momento di difficoltà, penso che
non possiamo assolutamente accettare questa superficialità.
Chiudo le premesse per andare alla sostanza. Condividiamo il
percorso, nel momento in cui mettete in campo le amministrazioni
locali insieme, come ha detto, ai servizi dell'Assessorato e alla
FITAV, che penso siano i registi che devono scegliere e trovare le
soluzioni più adatte. Prenderei come esempio questo dossier per
invitare il Governo anche per altre scelte di valutare attentamente
quando decide di fare degli investimenti importanti, di ampliare i
progetti di fattibilità e soprattutto di vedere se ci sono, come in
questo caso, dei siti alternativi per non perdere tempo, non
perdere energie e non sprecare risorse pubbliche.
Le chiederei gentilmente, nel momento in cui l'Amministrazione
comunale di Verrayes chiederà il finanziamento ai sensi della legge
n. 16, comunque di portare il dibattito, come avevamo già richiesto
ad inizio anno, in sede di commissione per essere al corrente e
soprattutto per portare il nostro contributo in questo momento, in
cui più di 160 tesserati agonisti rischiano di rimanere senza un
impianto. A questo punto chiedo uno sforzo al Governo regionale a
livello di tempi, oltre che a livello di procedura, per arrivare
all'obiettivo di avere in Valle un bi-campo e soprattutto
utilizzare al meglio le risorse pubbliche. Grazie.
