Classificazione
EDILIZIA
Edilizia pubblica
FORMAZIONE PROFESSIONALE
ISTRUZIONE PUBBLICA



Oggetto del Consiglio n. 309 del 14 gennaio 2009 - Resoconto
OGGETTO N. 309/XIII - Interpellanza: "Predisposizione di uno
studio di fattibilità per l'individuazione di una nuova sede
dell'Institut Agricole Régional".
Interpellanza
Data la necessità di prevedere la collocazione definitiva
della sede dell'Institut Agricole Régional;
Considerati gli studi e i progetti con relative gare
d'appalto per l'ampliamento dell'Institut Agricole Régional
intrapresi e redatti negli ultimi anni ed interrotti per nuove
scelte politiche al momento in cui erano già in fase
avanzata;
Preso atto della volontà espressa dall'Amministrazione
regionale di costruire una nuova sede dell'Institut Agricole
Régional nell'area dell'ex Centrale del latte nel comune di Aosta,
ritenuta più funzionale alle esigenze dell'Institut stesso rispetto
alle scelte precedenti;
Visto che in data 13.07.2007 è stato affidato ad uno studio
di ingegneria e ad uno di architettura l'incarico per la redazione
di uno studio di fattibilità di una nuova sede dell'Institut
Agricole Régional nell'area dell'ex Centrale del latte;
i sottoscritti Consiglieri regionali
Interpellano
il Presidente della Regione:
1) affinché illustri se le intenzioni di questa Giunta in
merito alla dislocazione della sede dell'Institut Agricole Régional
sono le medesime della precedente amministrazione nell'ultimo
periodo di legislatura;
2) affinché renda noti i tempi stimati per la conclusione di
tale progetto, considerato che non si è ancora alla fase
preliminare ed è da più di un decennio che l'Amministrazione
regionale si è attivata per l'obbiettivo di individuare spazi
consoni per l'Institut, senza però alcun risultato concreto alla
data odierna;
3) affinché renda noti i costi sostenuti sinora per tale
progetto e quelli ancora necessari per l'esecuzione dei
lavori.
F.to: Chatrian - Giuseppe Cerise
Président
- La parole au Vice-président Chatrian.
Chatrian (VdAV-R)
- Grazie, Presidente. Ci scostiamo
totalmente e cerchiamo di parlare di infrastrutture, di scuole e di
edilizia. L'interpellanza mira a conoscere, nel dettaglio, qual è
lo stato dell'arte, l'idea perseguita in tutti questi anni riguardo
l'ampliamento e la ristrutturazione dell'Institut Agricole
Régional, stato che la passata giunta aveva abbandonato e
interrotto nettamente nel 2006.
Due brevi incisi. L'iter per l'ampliamento e la ristrutturazione
partì nel lontano 1994 e, con una successione di delibere e tanti
provvedimenti dirigenziali, procedure di valutazione di impatto
ambientale approvate, integrazioni varie e modifiche, abbordò in
Consiglio nel 2004 e nel 2004 si approvò il tutto: parliamo di
cifre ingenti, il progetto definitivo appaltato con appalto
integrato di quasi 27 milioni di euro. Il 25 ottobre 2006 la Giunta
Caveri decise di interrompere questa opera, dicendo che è opportuno
e conveniente per l'Amministrazione procedere a revocare la
procedura di appalto integrato, così motivando: annullare la
prenotazione di spesa di conseguenza e soprattutto rinviare al
successivo provvedimento l'istituzione della commissione tecnica
per la programmazione di un piano edilizio delle scuole.
A maggio 2007, un anno e mezzo fa abbondante, il presidente del
consiglio di amministrazione, a nome del consiglio, comunicava di
aver valutato funzionale alle esigenze dell'Istituto la possibilità
di realizzare una nuova sede presso l'area dell'ex centrale del
latte. Subito dopo, e arrivo alle nostre richieste, a luglio 2007
viene dato l'incarico per lo studio di fattibilità. Ho partecipato
come responsabile del patrimonio a novembre 2007 a una riunione con
i professionisti incaricati di redigere un progetto di fattibilità,
dico questo per sgombrare il campo, perché voglio precisare il
diverso ruolo che svolgevo un anno e mezzo fa in tale incontro
rispetto a quello che ho attualmente.
Ad oggi, vorremmo sapere, quali sono le intenzioni di questa
Giunta, i tempi prefissati, le possibilità, gli eventuali siti, le
difficoltà e i costi e se ritiene ancora prioritario soprattutto
l'intervento da realizzare, visto che l'incarico ai professionisti
è stato dato nel luglio 2007 e, ad oggi, non abbiamo altre
notizie.
Président
- La parole au Président de la Région,
Rollandin.
Rollandin (UV)
- Ringrazio il collega Chatrian per aver
voluto riportare all'attenzione il problema dell'Institut Agricole.
Abbiamo già avuto modo di parlare della validità della scuola, di
quello che ha significato per l'economia valdostana l'attività
svolta nella ricerca, nella formazione, quindi è giusto prendere in
considerazione il discorso della scuola, che prima era tre anni e
adesso è cinque anni, quindi ha una valenza ancora più ampia.
Credo che sui passaggi che ci sono stati ne sappia più lui di
me, in quanto ha seguito... Con questo non dico che non rispondo,
ma sull'iter procedurale, come ha ricordato giustamente, era in una
posizioni in cui aveva seguito una parte di queste pratiche.
Alla prima domanda, quali sono le intenzioni, le riflessioni che
sono state fatte prendendo in considerazione l'iter che il collega
ha ricordato, cioè dal lontano 1994 quando si è iniziato, primo
progetto, grande progetto di ristrutturazione dell'Institut,
abbandono, d'accordo con il consiglio di amministrazione di allora,
dell'Institut e scelta di andare sulla Centrale Laitière, dove è
stato fatto il progetto. Poi c'erano delle difficoltà operative per
cui si è interpellato il Comune di Aosta e lì sono nate delle
difficoltà per quanto riguarda l'utilizzo dei terreni confinanti
del Depodora, in quanto questi terreni erano e sono attualmente
indicati come EIS 31, cioè con finalità per le scuole inferiori,
elementari, eccetera, mentre in questo caso si trattava di andare a
utilizzare queste aree per l'utilizzo della costruzione di una
scuola superiore, in quanto l'Institut è scuola superiore.
Siamo ancora ad oggi fermi a questa diatriba, con quella che è
l'interpretazione, e abbiamo preso le carte da poco. Confermiamo
l'intenzione di attivare la nuova struttura nella zona dell'ex
Centrale del latte: ci sono delle opportunità di guardare a est
anziché ad ovest, cioè nella parte di terreno verso il Depodora,
sotto i terreni vicino al Mont Fleury, che guarderebbero anche una
connessione legata direttamente alla struttura. Questo lo stiamo
discutendo, in accordo con il consiglio di amministrazione.
Ad oggi siamo fermi a questo livello, quindi confermiamo
l'indirizzo di utilizzo della struttura per dare uno sviluppo
totale. Il collega sa quali sono stati i costi ad oggi sostenuti:
centinaia di migliaia di euro per la progettazione e quanto sarebbe
l'investimento per la struttura di 22 milioni di euro. Credo che il
problema adesso su cui stiamo discutendo, tenendo conto anche dei
vari poli scolastici, è quello di utilizzare comunque una
progettazione fatta a suo tempo per l'Institut agricole, come polo
sempre scolastico da abbinare nella zona con quello che può essere
utilizzato sempre con queste finalità, in accordo con il Comune di
Aosta. Ad oggi non abbiamo ancora risolto il problema, l'intenzione
è quella di mantenere quella sede sciogliendo questa difficoltà
legata all'utilizzo ad oggi fissato dal Comune di Aosta, con la
possibilità di superare questo tema come il collega sa, con un
accordo di programma specifico. Stiamo vedendo come attivare questi
meccanismi nel minor tempo possibile, quindi sui tempi non so dire
di più perché non ne abbiamo idea. Prometto che appena avremo
definito, terrò aggiornato il collega sulle ipotesi che verranno
confermate dopo l'accordo con il Comune di Aosta. Ad oggi non
abbiamo ancora strutturato questo accordo. So di essere carente
nelle risposte, ma è inutile che dica altro perché il resto della
storia la conosciamo, il futuro ha ancora queste difficoltà.
Président
- La parole au Vice-président Chatrian.
Chatrian (VdAV-R)
- Grazie. Come lei ben sa, riteniamo
importante le funzioni dell'Institut Agricole, a maggior ragione in
questi anni che è passato da tre a cinque anni, oltre a questo
penso alla qualità che il polo scolastico offre ai cittadini
valdostani per una crescita culturale, soprattutto una crescita
culturale e pedagogica.
Un po' di rammarico, Presidente, perché tutte le volte ci
ricorda che le sue strutture hanno iniziato a lavorare solo il 1°
di settembre 2008. Mi ricordo che in quell'incontro tecnico con i
professionisti incaricati si parlò, nel novembre 2007, del problema
Comune di Aosta, dei problemi urbanistici, del sottopasso, di Mont
Fleury: lei mi ha citato un po' le stesse cose che audì nel
novembre 2007 dai tecnici, i quali poi avrebbero dovuto portare sul
tavolo politico le difficoltà urbanistiche da un lato e dall'altra
le scelte politiche, perché c'è una distinzione chiara fra la
pianificazione politica e le difficoltà che ci sono operativamente
dal punto di vista urbanistico e da quello volumetrico; quindi
eventuale con superamento tramite un accordo di programma, come lei
ha ben detto.
Se posso permettermi un suggerimento, valutate o comunque che
valutino i professionisti e non solo, anche a livello di piano
regolatore, se tutto questo non sarà una pezza, un taccone, ma sarà
una progettualità di un certo livello per il domani, vista
l'importanza dell'intervento.
Aspettiamo sue notizie, ribadiamo l'importanza dell'attività
dell'Institut agricole e di conseguenza sottolineiamo i tempi
importanti.
