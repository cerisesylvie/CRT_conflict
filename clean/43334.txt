Classificazione
EDILIZIA



Oggetto del Consiglio n. 735 del 23 giugno 2021 - Resoconto
OGGETTO N. 735/XVI - Interpellanza: "Applicabilità delle
detrazioni fiscali per interventi edilizi e proroga della validità
del titolo abilitativo".
Bertin (Presidente) -
Punto n. 28. Per l'illustrazione
Consigliere Distort ne ha facoltà.
Distort (LEGA VDA) -
La presente interpellanza riporta
all'attenzione dell'Aula il tema della detrazione fiscale delle
spese sostenute per interventi edilizi e di arredamento. Mi sono
giunte diverse segnalazioni dal territorio a opera di colleghi, di
progettisti di committenti di interventi edilizi e di arredamento,
per i quali è prevista la detrazione fiscale, i quali lamentano la
limitazione delle possibilità di detrazione in termini non tanto di
ammontare complessivo della spesa ma in termini di validità del
titolo abilitativo.
Mi spiego: partiamo semplicemente dal richiamo della famosa
legge 11/98, la legge urbanistica, sono specificati sulla legge i
termini di validità dei vari titoli abilitativi e in particolare mi
soffermo sul casus belli, la procedura di SCIA. Attualmente la
legge 11/98 prevede all'articolo 61 comma 8 che la durata di
validità della SCIA è di tre anni ma in origine la durata di
validità, definita dall'articolo 61 comma 3, era di un anno;
ha poi fatto seguito la possibilità di una proroga applicabile
tanto per la Scia quanto per il permesso di costruire, di ulteriori
24 mesi, a fronte di motivazioni date sulla necessità di poter
usufruire di queste condizioni di proroga, sempre disciplinata
dalla legge 11/98.
Di fronte a questo fatto abbiamo la SCIA che vale un anno con la
proroga che vale ulteriori 24 mesi quindi un totale di tre
anni.
Questo, preciso e ribadisco, prima delle modifiche applicate di
recente sulla legge 11, che prevedono attualmente una validità
immediata di tre anni.
Allora come si è comportata l'Agenzia delle Entrate? Sempre da
quanto mi risulta da queste segnalazioni. A fronte del periodo di
validità di un anno, da parte della legislazione regionale
sembrerebbe si abbia pensato di premiare gli utenti, ricorrendo
alla disciplina nazionale sulla SCIA o strumenti nazionali simili
il cui periodo di validità era già stabilito in due anni.
Quindi un anno in più rispetto alla legislazione regionale, così
come riportato dalle linee guida che mi sono state trasmesse, linee
guida dell'Agenzia delle Entrate, Agenzia informa, vedo questa in
particolare datata febbraio 2020 in cui dice che l'agevolazione è
prorogata per gli acquisti che si effettuano nel 2020, ma può
essere richiesta solo da chi realizza un intervento di
ristrutturazione edilizio iniziato non prima del primo gennaio
2019; per gli acquisti effettuati nel 2019 invece è possibile
fruire della detrazione solo se l'intervento di ristrutturazione è
iniziato in data non anteriore primo gennaio 2018.
Vedete, si fa sempre riferimento a questi 24 mesi, questi due
anni così, né più né meno come è disciplinato per norma
nazionale.
Ora, quando hai limite di validità della SCIA di 12 mesi,
iniziale, per gli utenti valdostani è intervenuta la possibilità di
prorogare tali termini di ulteriori 24 mesi per un periodo
complessivo di 3 anni, possiamo dire che i dodici mesi erano alla
validità iniziale della SCIA e gli altri successivi due anni sono
ulteriore validità concessa sulla base della proroga.
A questo punto nasce qui il
casus belli
perché l'Agenzia
delle Entrate, secondo quanto segnalato, non avrebbe autorizzato la
detrazione delle spese sostenute oltre i 2 anni complessivi
dall'inizio di validità del primo titolo abilitativo, seguendo
esattamente la norma statale e ritenendo il titolo abilitativo
scaduto e non sostituibile dalla proroga, la quale è ritenuta di
valore giuridico diverso rispetto al titolo abilitativo.
È una questione apparentemente di lana caprina, ma è una lana
caprina che impedisce la detrazione di tutte quelle spese, ovvero
il secondo anno di proroga nel quale i Valdostani hanno potuto a
tutti gli effetti eseguire degli interventi edilizi. Ma per
l'Agenzia delle Entrate pare che questo non sia considerato
equivalente al titolo edilizio in quanto è un regime di
proroga.
Ora i quesiti, primo quesito: "se risulta confermata la sopra
descritta prassi di diniego da parte dell'Agenzia delle Entrate";
secondo quesito: i"n caso la prassi sia confermata come intenda
procedere Governo regionale in interlocuzione con l'Agenzia delle
Entrate al fine di permettere la regolare detrazione delle spese
sostenute durante qualunque eventuale periodo di legittima
proroga".
Presidente -
Per la risposta, l'assessore Marzi ne ha
facoltà.
Marzi (AV-SA) -
L'iniziativa richiama presunte
contestazioni sollevate a privati da parte dell'Agenzia delle
Entrate nell'ambito di procedure volte a ottenere la detrazione
fiscale di spese sostenute per interventi edilizi.
Da quanto si evince dalle premesse, le contestazioni sono
riferite alla mancata legittimità di titoli abitativi, che
risulterebbe invece in corso di validità grazie al ricorso alla
proroga, come stabilito da apposita circolare dell'Agenzia delle
Entrate.
Sempre dalle premesse, emerge che questa situazione derivi da
una circolare, sempre dell'Agenzia delle Entrate, che disporrebbe
che la proroga non può essere equiparata al titolo edilizio.
A tale proposito i nostri uffici non hanno ricevuto sinora
alcuna segnalazione in merito e non dispongono d'informazioni sulla
circolare citata.
Nell'ottica però di poter rispondere al meglio ai quesiti da lei
posti, a chiarire una ipotetica situazione di contraddittorietà,
gli uffici hanno provveduto a contattare la sede di Aosta
dell'Agenzia delle Entrate per chiedere informazioni in merito.
Alla richiesta di informazioni circa l'esistenza di una
circolare concernente la validità dei titoli edilizi, riportiamo
testualmente la risposta data dall'ufficio Fiscalità e Compliance
dell'agenzia stessa:
"A seguito delle ricerche svolte dai colleghi del presente
ufficio non risulta siano state emanate dall'Agenzia delle Entrate
circolari contenenti indicazioni specifiche in ordine alla ritenuta
non validità ai fini della detrazione fiscale di titoli edilizi
prorogati in virtù di provvedimenti normativi. D'altra parte non
appare agevolmente individuabile la ratio che sarebbe sottesa a una
tale interpretazione che peraltro potrebbe porsi in contrasto con
il vigente sistema delle fonti normative, nel senso di limitare la
portata di un provvedimento di natura legislativa attraverso
l'emanazione di un documento di prassi, come la circolare".
A conferma di quanto sopra segnalo che in passato è stato
chiarito dal provvedimento del direttore dell'Agenzia delle Entrate
del 2 novembre 2011 e, più recentemente, dalla risposta
all'interpello n. 283/2019che anche i lavori in edilizia libera,
quelli cioè senza la CILA, comunicazione di inizio lavori, possono
usufruire delle previste detrazioni fiscali: a tal fine è
sufficiente una dichiarazione sostitutiva dell'atto di notorietà in
cui deve essere indicata la data di inizio dei lavori e attestare
che gli interventi di ristrutturazione edilizia posti in essere
rientrano tra quelli agevolabili.
A fronte quindi della risposta resa da parte gli uffici
dell'Agenzia delle Entrate, che ringraziamo, e dell'esistenza della
circolare citata, non emergono elementi che possano confermare la
prassi che lei cita nell'iniziativa.
Spero che la risposta sia stata utile a fare chiarezza rispetto
a eventuali fraintendimenti a cui l'iniziativa fa riferimento, in
ogni caso l'ufficio preposto dell'Agenzia si è dichiarato
disponibile a fornire eventuali ulteriori approfondimenti.
Presidente -
Per la replica, il consigliere Distort.
Distort (LEGA VDA) -
Assessore, al suo auspicio "Spero
che la risposta sia utile", io le riferisco: non è stata utile, è
stata piacevole, e quindi poiché questo probabilmente è l'ultimo
argomento di cui tratteremo o il penultimo, vale il detto "dulcis
in fundo" e, sempre rimanendo nel latino, mi permetta, vista l'ora
e visto il fatto che forse comincia a diminuire l'attenzione,
allora è bene destare l'allenamento delle nostre facoltà
intellettuali, ribadisco con la citazione "pulsate et aperietur
vobis": bussate e vi sarà aperto.
Questo era lo scopo dell'intendimento, a me non interessava
mettere in difficoltà il Governo su questo tema, non interessava
mettere alle corde l'Agenzia delle Entrate, in realtà un pelino sì,
ma semplicemente per risolvere dei problemi.
Sta di fatto che le persone che mi hanno riferito questi dati
sono reali, dotate di intendere e di volere e mi hanno confermato
che hanno avuto contatti con gli uffici, con il personale degli
uffici dell'Agenzia delle Entrate, avendo avuto queste
indicazioni.
Quindi sicuramente questa interpellanza ha permesso il ruolo
taumaturgico ma nel senso della realtà delle cose, così sono stati
effettuati questi passaggi in modo tale che sia effettuata la
chiarezza necessaria presso l'Agenzia delle Entrate, la chiarezza
necessaria presso i nostri uffici e la chiarezza necessaria per gli
utenti che intendono beneficiare delle detrazioni fiscali.
