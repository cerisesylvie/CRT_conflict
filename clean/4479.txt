Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 154 del 29 marzo 1982 - Resoconto
OGGETTO N. 154/VII - PROBLEMI CONCERNENTI L'ASSISTENZA
PSICHIATRICA (Interpellanza).
PRESIDENTE
: Do lettura dell'interpellanza in oggetto
presentata dai Consiglieri Péaquin, Carlassare e Minuzzo:
PRESA VISIONE del volantino diffuso dall'U.L.C.E.S., (Unione
per la lotta contro l'emarginazione sociale) del quale si allega
fotocopia;
INTERPELLANO
l'Assessore alla Sanità ed Assistenza Sociale per
conoscere:
1)
se risultano fondate le affermazioni contenute
nell'allegato;
2)
nel caso dette affermazioni risultino fondate quali
iniziative intende adottare per risolvere la drammatica situazione
evidenziata.
PRESIDENTE
: Illustra l'interpellanza il Consigliere
Péaquin. Ne ha facoltà.
PEAQUIN - (P.C.I.):
Io non credo sia necessario
dilungarsi ad illustrare questa interpellanza, in quanto abbiamo
allegato un volantino fattoci pervenire dall'Unione per la Lotta
Contro l'Emarginazione Sociale nel quale sono elencate tutta una
serie di questioni, di difficoltà nelle quali versano i malati
mentali; si denuncia ancora una volta la carenza, nella nostra
Regione, di strutture in questo senso. Si ricorda che più di 50
malati ancora trovano assistenza in ospedali fuori della Regione;
si ricorda come alcuni malati, dopo un'assistenza saltuaria avuta
anche nella nostra Regione, ma comunque dimessi da ospedali
psichiatrici, siano poi costretti, proprio per la mancanza di
assistenza, ad essere nuovamente ricoverati. La situazione è
conosciuta molto bene, penso, dall'intero Consiglio, ma vorremmo
con questa interpellanza sapere quali sono le intenzioni
dell'Assessorato, quali le possibilità di venire incontro alle
esigenze delle famiglie di questi malati, cosa si prevede
nell'immediato futuro per la soluzione di questo problema.
PRESIDENTE
: Il Consigliere Carlassare intende intervenire
per l'illustrazione?
La parola all'Assessore alla Sanità ed Assistenza Sociale
Rollandin per la risposta.
ROLLANDIN - (U.V.):
Effettivamente, come diceva il
Consigliere Péaquin, già in passati Consigli in questi anni abbiamo
avuto occasione di discutere di questo problema, prospettando
soprattutto determinate soluzioni.
Avrei voluto chiedere informazioni più precise su questo
volantino (tra l'altro è anonimo, e io non sono riuscito a
contattare la sede dell'Unione perché non so ufficialmente quale
essa sia) ma non sono riuscito a rintracciare nessuno dei
rappresentanti dell'ULCES e così non ho potuto, come era mia
intenzione, approfondire l'argomento.
Nel volantino vengono richiamati alcuni problemi abbastanza
noti, cioè, finora, purtroppo, l'unico intervento che si fa per
questo tipo di "malato" è quello strettamente economico: si
interviene essenzialmente nella fase assistenziale, legata a
quell'integrazione economica che è prevista dalle leggi statali e
dalle leggi regionali. Più volte abbiamo parlato della legge n.
.47, che prevede questo tipo di integrazione e dalla legge
regionale che è stata fatta dopo un programma allegato che tiene
conto degli obiettivi che si pone la Regione, e precisamente
evitare l'ospedalizzazione e l'intervento in cliniche private.
Il tutto però, al momento, non è ancora attuabile proprio per la
mancanza di strutture che svolgano determinate funzioni: la Valle
d'Aosta è l'unica Regione che non aveva nessun istituto e da una
parte è stato meglio così, perché non abbiamo avuto tutti i
problemi della ristrutturazione.
In questi ultimi anni - e questo a dimostrazione che qualcosa si
poteva fare - non c'è stato un incremento di questo tipo di
patologia e quindi gli interventi sono stati effettivamente
rarissimi, il che ha dimostrato che come filtro il tipo di
assistenza che si garantisce può funzionare. Un aspetto positivo è
stata l'estensione sul territorio di questa assistenza programmata,
che avviene a mezzo di ambulatori - e quindi non nei termini
indicati nel volantino - seguiti da specialisti che lavorano in
ospedale e che hanno avuto la possibilità di integrarsi sul
territorio: questo penso che sia uno dei lati che più erano stati
sottolineati nelle precedenti riunioni: l'esigenza effettiva del
territorio di avere questo raccordo e quindi di avere la
possibilità di contare anche sugli operatori di base, assistenti
sociali ed altri operatori di zona, con un'integrazione dei vari
operatori sanitari e sociali; questo, tra l'altro, è previsto nella
legge regionale istitutiva del servizio sanitario.
Per il resto - e avremo occasione di parlarne anche in occasione
del bilancio - in questi ultimi tempi, a forza di fare quest'opera
di sensibilizzazione dei Comuni, c'è stata una effettiva presa di
posizione, qualcuno si è mosso e ci sono una serie di progetti
avanzati: infatti le strutture già realizzate sono quelle che ho
ricordato in precedenti riunioni: quella di La Thuile e quella di
Aosta; per il resto non abbiamo avuto altre iniziative.
Alcuni Comuni, dunque, si sono messi assieme e lavorano a
livello di distretto; praticamente in tutti i distretti tranne uno
hanno individuato già delle zone idonee e delle strutture che
potrebbero essere rifatte e adattate per la soluzione di questo
particolare problema.
Questo è quanto pensiamo di portare avanti con la massima
celerità, tenendo conto dei finanziamenti che sono previsti anche
nel prossimo bilancio: proprio per questo capitolo è stanziata una
somma non indifferente per far fronte ai progetti già esistenti
nelle varie zone. La cosa verrà poi discussa in dettaglio in sede
di presentazione del bilancio.
L'intenzione della Giunta è quindi di procedere al più presto
all'utilizzazione di nuove strutture, perché se non si potrà
disporre di nuove strutture sarà inevitabile, nei casi urgenti,
fare ricoveri fuori Valle, il che non deve più avvenire; anzi
dovremo cercare di provvedere al rientro di quel numero ormai
esiguo di persone assistite in altra Regione. Costoro aspettano
giustamente di poter rientrare e, d'altra parte, quelli che sono
dimissibili è giusto che vengano affidati a queste strutture.
Voglio ricordare a questo proposito che nel contempo si sta facendo
un'opera di aggiornamento professionale del personale che dovrà
lavorare in queste strutture, affinché il complesso
struttura-personale sia adeguato alle esigenze.
PRESIDENTE
: Il Consigliere Péaquin intende replicare? Ne
ha facoltà.
PEAQUIN - (P.C.I.):
Il fatto che non c'è un recapito
preciso di questa Unione per la lotta contro l'emarginazione, non è
molto grave perché credo che all'Assessore siano ben noti i
componenti di questa organizzazione e se ne abbiamo l'intenzione
possiamo rintracciarli; comunque, partecipando all'incontro di
lunedì nei locali del Comune era possibile vederli, conoscerli e
sentirne le proposte.
Ma a parte questo, non sono completamente d'accordo con quanto
afferma l'Assessore, perché a parte le dichiarazioni di buona
volontà e le informazioni al Consiglio in merito al fatto che nei
distretti sanitari si stanno formando delle iniziative, dei centri
per poter fornire i servizi opportuni alla gente che ne ha
necessità, la situazione attuale mi pare che sia ancora la medesima
di qualche anno fa, se addirittura non è peggiorata, almeno stando
alla partecipazione della gente alle assemblee che si fanno su
questi temi.
Ecco, mi pare che l'aumento delle persone interessate e la
pressione più massiccia che si intende fare nei confronti
dell'Assessorato alla Sanità e all'Assistenza per richiedere
servizi alternativi dimostrano che la situazione è peggiorata.
Pertanto è necessario agire decisamente.
Non è risultato, nell'incontro tenutosi lunedì scorso e al quale
ho partecipato, che medici e personale lavorino sul territorio; tra
l'altro erano presenti anche alcuni medici ... INTERRUZIONE ...
Ecco, sarebbe bene chiarire, verificare in realtà come stanno le
cose, perché mi pare che ci sia un discorso da una parte che non
trova corrispondenza dall'altra; mi piacerebbe riuscire ad
approfondirlo.
La legge n. 47 prevede delle strutture, dei servizi: anche qui
avremo occasione di discuterne in occasione del bilancio; sono
necessari finanziamenti di un certo tipo per spese in conto
capitale che riguardano direttamente la legge n. 197, ma anche un
Capitolo con somme, ben più consistenti, destinate a strutture
sociali.
Ci fa piacere, invece, apprendere che i distretti si stanno
muovendo, e questo è il punto, il nodo fondamentale dell'attuazione
dei servizi nella nostra Regione; ma abbiamo parecchie perplessità
e paure che questi distretti non riescano a svolgere il loro ruolo.
Per quanto riguarda la legge n. 47 che prevede appunto servizi di
questo tipo, seppure con l'approvazione dell'ultimo riparto,
dell'ultimo piano, abbiamo notato che i Comuni sono aumentati in
maniera considerevole - nell'ultimo anno sono arrivati, se ricordo
bene, ad essere 39 - dobbiamo però ricordare che dall'istituzione
della legge - dal giugno '78 - all'82 un numero molto limitato di
Comuni ha usufruito di questa legge: anche questa è una grossa
carenza, e sarebbe utile verificare se è dovuta all'impreparazione
e alla poca sensibilità dei Comuni o ai rapporti non troppo stretti
fra Assessorato, Comuni e distretti.
In conclusione, non posso dichiararmi soddisfatto della risposta
dell'Assessore, perché da quanto emerso dalla riunione di lunedì
scorso i fatti sembravano messi su di un altro piano; prendo atto
comunque delle dichiarazioni dell'Assessore riguardo al fatto che i
distretti stanno lavorando in questo senso e che tutti i distretti
meno uno hanno già previsto dei progetti. Ci auguriamo che al più
presto questi progetti possano prendere corpo, e non soltanto come
struttura, come costruzioni, ma anche nel senso che siano la sede
dei servizi indispensabili ormai alla nostra popolazione.
PRESIDENTE
: Passiamo alla trattazione dell'oggetto
iscritto al n. 19 dell'ordine del giorno.
