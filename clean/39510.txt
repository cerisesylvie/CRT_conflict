Classificazione
AMBIENTE
Stoccaggio e smaltimento rifiuti



Oggetto del Consiglio n. 2667 del 4 aprile 2017 - Resoconto
OGGETTO N. 2667/XIV - Interpellanza: "Modalità di gestione
della frazione organica dei rifiuti nella Regione".
Rosset (Presidente)
- Punto n. 7 dell'ordine del giorno.
Ha chiesto la parola il Consigliere Bertin per l'illustrazione; ne
ha facoltà.
Bertin (ALPE) -
Questa interpellanza era stata presentata
a metà febbraio, circa due mesi fa, in un contesto evidentemente
molto diverso da quello attuale, e tra l'altro nel frattempo è pure
cambiato l'Assessore. La questione della gestione della frazione
organica dei rifiuti rimane un aspetto rilevante e centrale per una
corretta gestione degli stessi. È un'interpellanza che non perde la
sua attualità, indipendentemente dal contesto mutato. Peraltro
questo è un tema che abbiamo affrontato in questo Consiglio in
diverse occasioni: una anche in ragione di una sottoscrizione da
parte di migliaia di cittadini (nel 2009, se ricordo bene).
Veniamo all'interpellanza. Qualche mese fa abbiamo letto sui
quotidiani nazionali di una classifica per Regioni riguardante la
percentuale di raccolta dei rifiuti urbani. In questa classifica la
Valle d'Aosta - erano dati relativi all'anno scorso - si collocava
al diciottesimo posto: usando una metafora calcistica, era nella
parte destra della classifica, lontano dalla Coppa Uefa e più
vicino alla zona retrocessione. Una posizione certo non
lusinghiera, che peraltro ha evidenziato un certo ritardo nella
crescita di questa raccolta differenziata rispetto alle altre
Regioni. Le classifiche, lo sappiamo, valgono quello che valgono,
ma certo registrano un ritardo rispetto agli obiettivi che ci
eravamo posti e anche alle aspettative che i cittadini valdostani
avevano evidenziato con il loro voto in occasione del referendum
sul pirogassificatore. È un ritardo che va in qualche modo colmato
al più presto. Le responsabilità di questo ritardo sono conosciute,
certo non ricadono sull'attuale responsabile dell'Assessorato, che
nel frattempo è stato peraltro fusionato con un altro.
La raccolta della frazione organica permette di far crescere
rapidamente le percentuali di raccolta, l'abbiamo visto in molti
casi, recentemente anche nel caso della Valle d'Aosta con il Comune
di Sarre, che ha raggiunto il 78 percento in poco tempo anche
grazie alla raccolta della frazione organica. La gestione corretta
dell'umido e una tariffa puntuale sono due elementi essenziali per
un rapido miglioramento, sia in termini quantitativi che
qualitativi della raccolta, come sappiamo. Per queste ragioni
abbiamo incentrato l'interpellanza su questi aspetti legati alla
raccolta della frazione organica e, nello specifico delle domande,
volevamo conoscere: "quale sia ad oggi il numero di Comuni che
attuano la raccolta della frazione organica e quanto questa
rappresenti sul totale della Regione; se e quando la raccolta della
frazione organica verrà estesa all'intero territorio regionale e i
motivi del ritardo nell'attuazione di questo obiettivo (obiettivo
che era previsto anche dal piano); con quale modalità si intenda
gestire la raccolta della frazione organica nella nostra Regione
anche in relazione agli investimenti effettuati da alcune
Unités
des Communes
per la realizzazione dei cassonetti seminterrati
per la raccolta dei flussi indifferenziati". È una problematica che
conosciamo, che ho già evidenziato in diverse occasioni, che pone
degli oggettivi problemi per una raccolta dell'umido e, in
generale, per la raccolta dei rifiuti.
Presidente -
Ha chiesto la parola l'Assessore Roscio per
la risposta; ne ha facoltà.
Roscio (ALPE) -
Saluto il collega Bertin, che mi pone
questa interpellanza a cui cercherò di dare risposta, come ha detto
il collega, come ereditiero, nel senso che eredito l'Assessorato e
quindi eredito la situazione che andrò a spiegare adesso.
Va fatta innanzitutto una premessa: come il collega ha detto,
questa era una questione posta già alcuni mesi fa. Conosciamo molto
bene le classifiche e sappiamo che fino a pochi anni fa la Valle
d'Aosta figurava tra tutte le Regioni italiane come forse l'unica a
non aver avviato nessuna iniziativa per la raccolta dell'organico.
Oggi non siamo più lì, perché qualcosa ha incominciato a muoversi e
alcuni primi piccoli risultati incominciano ad esserci. Tutta la
questione va ricondotta al piano regionale di gestione dei rifiuti.
Ovviamente anche quello è un piano che è stato ereditato e che, per
quanto ci riguarda, avremmo voluto modificare non con modifiche
sostanziali; sarebbero forse bastate cinquanta parole all'interno
del piano per renderlo più aderente anche solo a quanto contenuto
nelle istanze dei cittadini del 2012 con il referendum. Comunque,
al di là delle modalità e tutti i dati relativi alla raccolta, che
sono comunque a disposizione di tutti i Consiglieri, ovviamente
riteniamo opportuno dare risposte.
Come prima considerazione, va detto che l'organizzazione del
servizio di raccolta e di trasporto non è in capo alla Regione, né
al singolo Comune, ma è in capo ai sottoambiti, i cosiddetti
"subATO". Va detto oltretutto che i singoli sottoambiti, in virtù
della riorganizzazione, ad oggi stanno predisponendo i piani di
sottoambito che dovranno essere poi valutati per la loro coerenza
rispetto al piano regionale di gestione. Ad oggi ufficialmente non
è ancora pervenuto alcun piano di sottoambito, se non una bozza di
un primo che è all'esame degli uffici.
Va detta poi anche un'altra questione. Un recente documento del
Garante della concorrenza evidenzia come negli anni - ed è quello
che è successo anche in Valle d'Aosta - il fatto di avere una
frammentazione della raccolta della gestione dei rifiuti, ha fatto
in modo che ci fosse una "variegazione" enorme di risultati molto
difformi, sia in termini di raccolta che di prestazione, ed è
quanto si è cercato di correggere portando per esempio nel piano i
sottoambiti da nove a cinque, perché nel frattempo ci si è resi
conto che il sistema molto frammentato era antieconomico,
soprattutto non portava dei risultati.
Venendo alle questioni, rispondendo alla domanda n. 1: "quale
sia il numero dei Comuni...", ad oggi i dati sui singoli Comuni non
sono disponibili, anche se io ritengo che sia opportuno attivarsi
in tale direzione per avere i dati, fermo restando che la gestione
spetta non ai Comuni ma ai sottoambiti. Questo è un qualcosa su cui
bisogna lavorare, anzi, va detto che alcuni Comuni lo stanno già
facendo in proprio, nel senso che si pagano proprio le valutazioni
e tutto ciò è precursore di altre attività che noi riteniamo
importantissime, nel rispetto del principio del "chi inquina paga":
il passaggio ad una tariffa puntuale che debba garantire di pagare
rispetto al rifiuto indifferenziato prodotto e non sulla parte
variabile della tariffa, e non solo in base - come avviene oggi -
ai metri dell'abitazione o al numero degli occupati, che peraltro
dovrà rimanere come una parte di valutazione riguardante invece la
parte fissa.
Una cosa da sfatare è la questione dei costi, nel senso che
siccome noi dobbiamo passare dalla "fase 1" (riorganizzazione dei
flussi) alle altre fasi del piano, ci dovranno essere per forza
degli investimenti che ricadranno in tariffa. Ad oggi le
valutazioni fatte sono quelle di contenere i costi a carico dei
cittadini, cercando di introdurre anche modalità di raccolta per
esempio dell'organico e di introdurre delle correzioni là dove sono
stati fatti degli investimenti da parte dei Comuni. Sto pensando
per esempio ai seminterrati, che anche quelli sono stati ereditati:
noi avevamo delle idee e delle perplessità che stanno mostrando
delle criticità, per cui bisognerà intervenire per cercare di
correggere soprattutto la frazione organica, ma anche il
riconoscimento dell'utenza e l'attivazione della tariffa. È un
qualcosa su cui gli uffici stanno lavorando in questo momento ed è
già quasi in via di definizione una delibera che dia degli
indirizzi relativi all'avvio della tariffa puntuale. Ciò detto, ad
oggi, principalmente nelle valli e fuori dalle zone più ad alta
densità abitativa, si è privilegiato di andare sul compostaggio
domestico, anche se tutti i sottoambiti hanno avviato modalità di
forme di raccolta dell'organico; i primi sono partiti nel giugno
del 2015 per arrivare fino al luglio del 2016. Ovviamente queste
sono fasi in cui vi è un'evoluzione, vi sono dei ragionamenti da
fare, bisogna probabilmente cercare non solo di partire, ma di
implementare e di migliorare quanto si sta facendo.
Per dare alcuni dati, ad oggi la quantità di organico che viene
raccolto in Valle d'Aosta - quindi che viene raccolto, non vuol
dire la produzione, ma quello che viene intercettato - si aggira
sulle 4.500 tonnellate all'anno. La quantità del
compost
domestico viene invece stimata - perché ovviamente questa non è
strettamente misurabile, ma si fanno valutazioni in base agli
abitanti - intorno a circa 250 grammi al giorno per ogni utente,
quindi si stima una quantità di poco inferiore alle 2.000
tonnellate annue: il totale è all'incirca di 6.500 tonnellate
all'anno di organico. Probabilmente non è tutto l'organico
prodotto, ma è solo la parte che viene intercettata, tenuto conto
di quella realmente intercettata e quindi avviata a compostaggio
attualmente fuori Valle, che invece la fa la frazione che si
ritiene invece che si fa il compostaggio domestico. Per dare altri
dati, ad oggi i dati del 2016 della produzione totale danno come
quantità di raccolta differenziata circa 42 mila tonnellate e
rimane invece una frazione di indifferenziato che è poco sotto le
30.000, per cui ci stiamo lentamente avvicinando ai valori limite
o, meglio, ai minimi valori posti dalla normativa: quel famoso 65
percento che costituisce comunque il minimo livello prestazionale
al quale bisogna aspirare e che ovviamente, anche nel piano di
gestione dei rifiuti, è il livello minimo al quale si aspira ad
andare negli anni, anche fin oltre l'80 percento.
Secondo punto: "se e quando la raccolta della frazione organica
verrà estesa all'intero territorio regionale". Ho già in parte
risposto dicendo che è già avviata tutta la raccolta dell'organico.
Ovviamente in questo momento non è una frazione che viene raccolta
in maniera puntuale, bisogna fare delle evoluzioni, ma è una forma
di raccolta che cerca di minimizzare i costi dell'avvio.
L'ultima domanda: "con quale modalità si intende gestire la
raccolta della frazione organica nella nostra Regione anche in
relazione agli investimenti effettuati da alcune
Unités des
Communes
per la realizzazione di cassonetti seminterrati per la
raccolta di flussi differenziati". Qui la premessa è che la Regione
non può sostituirsi direttamente ai sottoambiti per la gestione,
quindi il compito, e anche la volontà politica, sono stati quelli
di lasciare liberi i sottoambiti nella predisposizione dei piani.
La Regione dovrà poi fare delle valutazioni se questi piani sono in
coerenza con quanto contenuto nel piano di gestione complessivo. Ad
oggi noi conosciamo che alcuni limiti dei seminterrati vi sono, ci
attiveremo per tenere sotto controllo i sottoambiti nella stesura
dei piani dei subATO, quindi bisognerà ritornare nel tempo ad
analizzare puntualmente l'evoluzione dei dati di raccolta.
Volevo in chiusura ricordare che ad oggi noi siamo a cavallo tra
la "fase 1" e le successive fasi, dove per esempio nella "fase 2",
che è all'esame attualmente, vi è la realizzazione degli impianti,
e poi la "fase 3", che prevede proprio appositamente un
ragionamento relativo alla parte dell'organico. È nostra
intenzione, rispetto al progetto di quanto contenuto nel piano
regionale, avvicinare quanto più possibile queste due fasi
successive per cercare di dare immediatamente delle risposte e
anche per dare una visione d'insieme a tutta la raccolta dei
rifiuti, che non può essere limitata solo ad alcune parti, ma
dovrebbe essere contemplata nel suo insieme.
Chiudo, collega Bertin, però le chiederei comunque di
sollecitarci nel tempo ancora per controllare se a queste
intenzioni, di cui ho detto in premessa, seguiranno dei fatti
misurabili.
Presidente -
Ha chiesto la parola il Consigliere Bertin
per la replica; ne ha facoltà.
Bertin (ALPE) -
Questa è anche l'occasione per fare il
punto della situazione da dove partire per andare avanti. Certo, è
una situazione che evidenzia molte criticità, ma da qui bisogna
partire e cercare di realizzare gli obiettivi che ci eravamo posti.
Lei mi sembra la persona giusta al posto giusto per farlo, pertanto
bisogna essere fiduciosi, poi ovviamente le sollecitazioni ci
saranno comunque, perché bisogna sempre tendere al meglio.
Detto questo, come dicevo rimangono molti problemi. Innanzitutto
- come sosteneva anche lei - il fatto che bisogna avere tutte le
informazioni possibili, ad iniziare da quelle a livello comunale: è
necessario raccogliere per avere il quadro complessivo e anche per
stimolare, all'interno dei diversi Comuni, una migliore gestione
comparando le diverse modalità. È un elemento essenziale quello
delle informazioni, che ben conosciamo. Un altro elemento critico è
quello dei cassonetti, investimenti significativi fatti, a mio
avviso, fuori tempo massimo. Già all'epoca, nella Commissione
speciale istituita dopo il referendum, avevamo evidenziato in
diverse occasioni le problematicità emerse con questa scelta in
parte incoerente rispetto all'indicazione del referendum: che
avrebbe trovato dei problemi e oggi lo vediamo, anche perché
soltanto il fatto che non sia prevista la raccolta dell'umido nel
caso dei moloch crea problemi oggettivi. Tra l'altro i moloch con
la calotta sono anche poco funzionali, oltre che costosi,
difficoltosi nell'utilizzo - pensiamo alle persone anziane o alle
persone con problemi di mobilità - oltre a non essere
particolarmente resistenti, perché spesso queste calotte si rompono
con costi aggiuntivi.
Bisogna trovare una soluzione che potrebbe risolvere questa
questione della raccolta dell'umido anche con le Comunità montane,
o
Unités des Communes
che dir si voglia, che tra l'altro
hanno fatto questa scelta non particolarmente azzeccata.
Probabilmente una delle soluzioni è stata già adottata in diverse
occasioni fuori Valle, può essere una raccolta mista utilizzando i
cassonetti per alcuni flussi e poi la raccolta porta a porta per
quanto riguarda i flussi dell'umido e dell'indifferenziato,
rendendo tra l'altro più facile il passaggio ad una tassazione
puntuale che è elemento fondamentale insieme alla gestione
dell'umido per raggiungere obiettivi di livello in questo settore.
Il porta a porta rimane la modalità di gestione migliore - lo
sappiamo - per migliorare la qualità e la quantità della raccolta,
ma ovviamente bisogna prevedere l'intervento degli investimenti
fatti e cercare in qualche modo di riuscire a compensare le due
cose. Ovviamente vi sono anche una serie di problemi di spostamenti
della raccolta dell'umido all'interno della Regione, perché vengono
dirottati ad Aosta e poi inviati a Piacenza dove verranno gestiti
nella fase finale, e vi ricordo un po' la vecchia questione della
gestione della frazione organica nei Comuni di montagna con le
compostiere domestiche, quelle elettromeccaniche, collettive. Vi
ricordo a tal proposito la vecchia sollecitazione fatta dall'allora
Sindaco Massimo Tamone, che si era speso moltissimo per realizzare
nel suo Comune una compostiera collettiva elettromeccanica e che
all'epoca non era stato possibile, nonostante l'impegno del
Sindaco, realizzarla. Oggi forse la normativa facilita maggiormente
l'utilizzo di queste soluzioni, sono soluzioni che devono essere
incentivate. È inutile portare a spasso i rifiuti, come si diceva
in precedenza, e poi c'è tutto un problema di controlli, sia sulla
parte organica che sull'altra. Concludendo, buon lavoro, di lavoro
ce n'è.
