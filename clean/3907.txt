Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 180 del 29 aprile 1981 - Resoconto
OGGETTO N. 180/81 - DIVIETO DI FUMARE NELL'AULA CONSILIARE.
Presidente -
Colleghi Consiglieri, prima di passare
all'oggetto n. 5 vorrei che affrontassimo l'argomento di alcune
richieste che mi sono pervenute da parte di vari Consiglieri. Io ne
informo il Consiglio, trovandomi comunque in una posizione molto
difficile.
Le richieste sono queste. Primo, la possibilità di fumare in
aula; secondo, se la deliberazione del Consiglio è valida, non
essendo adeguata alla legge sul fumo; terzo, la deliberazione
consiliare non è adeguata alla legge sul fumo perché funzionano gli
aspiratori, e la legge dice che quando nelle sale pubbliche
funzionano gli aspiratori può essere consentito l'uso del fumo.
A mio avviso è un problema che va risolto dal Consiglio con atti
formali del Consiglio, perché esiste una deliberazione del
Consiglio e i Consiglieri sono tenuti, in primis il Presidente, a
farla rispettare e loro stessi a rispettarla. Io non ho niente in
contrario - tenuto conto che l'Assessore Borbey e i tecnici
dell'Assessorato ai Lavori Pubblici assicurano il funzionamento
degli aspiratori nonché dei vasistas che sono stati cambiati e non
sono più quei vetrini che non davano alcun affidamento - non ho
niente in contrario, dicevo, ad agevolare i Consiglieri che
prendono questa iniziativa affinché il Consiglio si pronunci, però,
fino a quando il Consiglio non si sarà pronunciato abrogando la
precedente decisione, essendo una decisione del Consiglio io
ritengo che vada rispettata.
Alcuni Consiglieri mi pongono il problema di chi li punirebbe
nel caso fumassero in aula; io credo nessuno, perché la legge
prevede questa eventualità quando funzionino gli aspiratori, però,
indipendentemente da questo, c'è una deliberazione del Consiglio.
Se il Consiglio cambia avviso per me va benissimo, ma fino a quando
ci sarà questa deliberazione mi sembra che i Consiglieri che
l'hanno votata e quelli che hanno votato contro ma che sono stati
in minoranza, siano tenuti ad osservarla. Sennò sarebbe difficile
per il Consiglio dire che le proprie deliberazioni e iniziative
legislative devono essere osservata da tutti i cittadini come leggi
della Regione, così come sta scritto nell'ultimo articolo delle
leggi, quando poi una deliberazione che riguarda il funzionamento
dl Consiglio non è osservata dai Consiglieri stessi.
Quindi io direi ai colleghi che si sono assentati per fumare e
per dimostrare in questo modo il loro dissenso, che prendano semmai
l'iniziativa, in accordo con l'Assessore ai Lavori Pubblici per
quanto concerne il parere tecnico, affinché il Consiglio si
pronunci nuovamente. Se il Consiglio lo ritiene, nella parentesi
del mezzogiorno posso anche riunire l'Ufficio di Presidenza; c'è la
conferenza dei Capigruppo alle 15,30, mi sembra che in quella sede,
più che questa mattina, il Consiglio e i Capigruppo possano
manifestarsi. Fino ad allora, o fino a manifestazione contraria, mi
sembra che io non possa fare a meno di richiamare i Consiglieri
all'osservanza di ciò che hanno deliberato. Quindi, spiacente verso
i colleghi fumatori, io rimango dell'avviso che il Consiglio, fino
a quando non avrà deciso diversamente, è legato all'osservanza di
un proprio voto e quindi della decisione che non si fumi in
aula.
