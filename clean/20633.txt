Classificazione
INDUSTRIA



Oggetto del Consiglio n. 643 del 9 giugno 2004 - Resoconto
OGGETTO N. 643/XII - Potenziamento della ricerca per il rilancio
dell'industria valdostana. (Interrogazione)
Interrogazione
Tenuto conto dell'attuale e perdurante situazione di crisi
dell'industria valdostana;
RIbadite le preoccupazioni già espresse, in merito, in
diverse iniziative presentate nell'aula consiliare e la necessità
di predisporre azioni finalizzate a sostenere tale importante
settore;
Sottolineato che il potenziamento della ricerca rappresenta
una delle principali leve su cui si deve operare per rilanciare
l'industria valdostana;
Considerato che nonostante la presenza di un'apposita
normativa regionale le imprese valdostane lamentano alcuni problemi
legati ai tempi di ammissione e di approvazione dei progetti, alle
modalità di valutazione, al mancato finanziamento delle spese
sostenute nel periodo che decorre dalla domanda all'approvazione
del progetto e al mancato finanziamento degli studi di
fattibilità;
I sottoscritti Consiglieri regionali
Interrogano
l'Assessore competente per conoscere:
1) i dati relativi alle somme erogate, dal 1° gennaio 2003 ad
oggi, per finanziare progetti di ricerca e quali sono le sue
valutazioni in merito al sostegno e al potenziamento della ricerca,
alla luce della situazione industriale valdostana;
2) se ritiene opportuno prendere in considerazione le
richieste avanzate dalle imprese, riportate in premessa, al fine di
facilitare e aumentare gli investimenti delle stesse aziende nella
ricerca.
F.to: Lanièce - Stacchetti - Comé
Président - La parole à l'Assesseur aux activités productives et
aux politiques du travail, Ferraris.
Ferraris (GV-DS-PSE) - Per quanto riguarda questo tipo di
interrogazione, non si può che concordare soprattutto in una delle
dichiarazioni nella premessa dell'iniziativa, laddove si dice che
"il potenziamento della ricerca rappresenta una delle principali
leve su cui si deve operare per rilanciare l'industria
valdostana"
. Credo che la Regione si sia dotata di una delle
leggi che viene universalmente riconosciuta tra le leggi più
innovative e funzionali a livello nazionale, una legge che ha
consentito fin dalla sua attivazione di impegnare risorse per circa
15 milioni di euro.
Risponderò in modo spero esaustivo e puntuale a quanto mi è
stato chiesto nell'interrogazione; le domande riguardano le somme
erogate dal 1° gennaio 2003. Le somme impegnate a partire dal 1°
gennaio 2003 ammontano complessivamente a 1.692.393 euro, di cui
per la "Cogne acciai speciali" 554.232 euro, per "l'Olivetti I-Jet"
585.280 euro, per la "Balzano Industrie" 480.806 euro, per
"l'Artech" 72.075 euro. Gli importi erogati per l'attività di
ricerca dal 1° gennaio 2003 ad oggi invece ammontano
complessivamente a 3.509.285 euro, divisi così: "Tectel" 206.000
euro, "Cogne acciai speciali S.r.l." 353.000 euro, "Nuova Ceval"
124.000 euro, "Zincocelere" 458.000 euro, "Magnesium" 720.000 euro,
"Dora S.p.A." 567.000 euro, "Olivetti I-Jet" 280.000 euro, "Artech"
97.000 euro, "Tecdis" 600.000 euro, "GPS Standard" 100.000 euro.
Come dicevo in premessa, in una situazione che presenta delle
difficoltà, quello della ricerca è un "atout" importante; parleremo
dopo di "Zincocelere", ma la questione legata alla possibilità di
sviluppare ricerca è stato uno degli elementi che ha consentito la
continuità di questo stabilimento e lo stesso si potrebbe dire per
altre attività.
La legge n. 84/1993, che ha subito diverse modificazioni, è
stata oggetto di notifica alla Commissione europea e rispetta la
disciplina comunitaria per gli aiuti di Stato alla ricerca e
sviluppo. La normativa europea prevede il rispetto del principio di
necessità dell'aiuto, che richiede che le imprese presentino
domanda di contributo prima di effettuare gli interventi; quindi la
decorrenza dell'ammissibilità dei costi sostenuti è possibile solo
dal momento dell'approvazione della domanda di contributo. Questo è
peraltro previsto anche dal Ministero dell'università e ricerca
scientifica per le agevolazioni per la ricerca, è richiesto dalla
Commissione europea ed ulteriormente confermato per quanto riguarda
la notifica del progetto di ricerca della "Cogne acciai speciali";
di conseguenza è un vincolo attualmente non valicabile. Per far
fronte alle necessità di un'ulteriore semplificazione della norma,
sono stati recentemente approvati nuovi criteri e modalità di
concessione dei contributi, con i quali è stato reso più snello il
procedimento istruttorio, cioè oggi le imprese possono presentare
domanda di contributo senza allegare il programma dettagliato della
ricerca. L'istruttoria in questo caso è ridotta a 90 giorni e, con
l'approvazione da parte del comitato tecnico del progetto,
l'impresa può iniziare a svolgere le attività di ricerca. Nel
frattempo l'azienda può integrare la domanda con il programma
dettagliato della ricerca; quindi si è cercato di fare in modo che
le aziende potessero avere una strumentazione più agile.
Per quanto attiene la possibilità di finanziare gli studi di
fattibilità, si fa presente che questo prevederebbe una modifica
della legge, cosa che è possibile, ma richiede una notifica alla
Commissione. Teniamo conto che il regime di aiuti per la ricerca
industriale scade al 31 dicembre 2005 e, sulla base dei tempi di
risposta dell'Unione europea, rischiamo di andare fuori tempo. In
ogni caso, in relazione alla modificazione che vi sarà del regime
di aiuti con il 31 dicembre 2005, questa è una questione di cui si
può tenere conto e vedere, nell'ambito delle modificazioni che vi
saranno a livello europeo, se gli studi di fattibilità possono
essere finanziati.
Président - La parole au Conseiller Lanièce.
Lanièce (SA) - Prendiamo atto della risposta che ci ha fornito
l'Assessore, anzi gli chiederei di avere una copia per prendere
visione dei dati che ci ha elencato. Lo scopo di questa
interrogazione era proprio quello di chiedere informazioni in
merito alla ricerca che, come ha sottolineato l'Assessore, è una
leva importante su cui agire alla luce della situazione attuale di
forte crisi del settore industriale, per rilanciare tale
settore.
Dalla risposta che ci ha fornito l'Assessore, si evince che vi è
la disponibilità a verificare questi miglioramenti da apportare
alla legge regionale, che è sicuramente una legge positiva, occorre
però che questo provvedimento possa essere migliorato alla luce di
queste problematiche, sollevate anche dagli stessi industriali. Il
fatto che l'Assessore ci abbia detto che, per quanto riguarda gli
studi di fattibilità, vi sia la volontà di tenere in considerazione
le richieste avanzate, è positivo. Ci auguriamo quindi che vi sia
forte attenzione da parte dell'Assessorato in merito a queste
problematiche da noi sollevate. Per quanto riguarda invece il fatto
che la decorrenza può partire solo dopo l'approvazione della
domanda... il fatto stesso che ciò sia soggetto ad un vincolo
europeo impedisce attualmente di fare la modifica; però penso che
questa richiesta possa essere esaminata anche alla luce di quello
che succederà dopo il 31 dicembre 2005. Penso che, se si modificano
gli aiuti, magari si potrà rivedere questa parte, che rappresenta
una delle problematiche maggiori sollevate dagli industriali.
Noi riteniamo che sia opportuno continuare a perseguire una
forte attenzione nell'ambito della ricerca, perché è attraverso la
ricerca che si può cercare di migliorare; quindi una maggiore
attenzione deve essere proprio rivolta alle imprese, che mostrano
sensibilità verso lo sviluppo e la ricerca, unica strategia in
grado di salvare dei comparti industriali dalla crescente
concorrenza anche dei Paesi emergenti. Teniamo conto anche che in
Valle d'Aosta far ricerca lontano dai centri specializzati e dalle
università è difficile, quindi l'azione regionale deve essere
indirizzata a migliorare gli strumenti normativi, per renderli
maggiormente agevoli, velocizzando i tempi e focalizzando di più
l'attenzione sulla ricerca applicata. Con queste indicazioni ci
auguriamo che l'Assessorato possa continuare nell'azione nei
confronti del settore della ricerca e che, alla luce di quello che
succederà il 31 dicembre, vengano presi gli opportuni correttivi,
in modo da migliorare la legge regionale e venire incontro alle
industrie valdostane.
