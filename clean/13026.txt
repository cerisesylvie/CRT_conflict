Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3982 del 27 novembre 1992 - Resoconto
OGGETTO N. 3982/IX Dibattito sulla situazione occupazionale e
produttiva dello stabilimento Ilva-Cogne di Aosta, del settore
edile e dei servizi a seguito dell'applicazione delle direttive
comunitarie del 1° gennaio 1993 e sulle prospettive concrete di
rilancio produttivo ed occupazionale nell'interesse socio-economico
della comunità valdostana.
Presidente
Ha chiesto la parola il Consigliere
Lanièce.
Lanièce (DC)
I colleghi del gruppo D.C. entreranno nel
vivo sui problemi della situazione occupazionale e produttiva della
Cogne, nel settore edile e sui servizi di sdoganamento
dell'autoporto. Da parte mia, tenuto conto dell'incarico
affidatomi, come segretario politico della Democrazia Cristiana, mi
limiterò ad accennare ad alcune idee di base.
La Cogne è il simbolo della cultura industriale della Valle ed è
l'ultima grande azienda sopravvissuta, con un glorioso passato, per
la sua incidenza sul tessuto sociale ed economico.
La Cogne rappresenta ancora oggi, seppure in un continuo
ridimensionamento, una presenza insostituibile nel nostro panorama
industriale.
Viene invocata, a scusante, la crisi mondiale, europea e
nazionale dell'industria siderurgica. Riconosciamo la portata e
l'incidenza negativa, ma non deve essere un facile alibi, né per la
dirigenza dell'azienda, né per l'esecutivo regionale. Qui si parla
della prospettiva di vita di tante famiglie valdostane.
Non possiamo ammettere che i problemi della Cogne vengano
risolti tenendo conto solo delle grandi strategie industriali o
unicamente dei calcoli economici e di redditività. La presenza
della Cogne è e deve rimanere insostituibile, tanto più che
esistono aziende interessate a continuare la produzione siderurgica
del nostro stabilimento. Dobbiamo a tutti i costi operare affinché
vengano rispettati i patti a suo tempo stipulati ed esercitare
pressioni a livello politico verso il Parlamento e il Governo di
Roma.
Si devono cercare, con maggiore decisione di quanto è avvenuto
fin'ora, le opportune soluzioni alternative che possono essere
attuate a livello regionale.
L'espressione della volontà che emergerà dal dibattito di questo
Consiglio straordinario dovrà essere fatto valere nelle sedi
competenti e possiamo assicurare che la Democrazia Cristiana si
farà parte diligente presso le proprie rappresentanze di partito e
presso i parlamentari per esprimere i sentimenti e la volontà della
Valle d'Aosta.
Per quanto concerne il settore edile, la crisi va affrontata in
maniera diretta per le gravi conseguenze che comporta sui livelli
occupazionali di tanti nostri concittadini di condizione
modesta.
Teniamo inoltre conto che dobbiamo operare anche in vista di
altri futuri impegni. Per i lavoratori dell'autostrada prima o poi
si presenterà il problema di trovare soluzioni alternative affinché
vengano mantenuti gli attuali livelli occupazionali. Pensiamoci sin
d'ora per evitare brutte sorprese.
Le prospettive per i lavoratori dell'autoporto sono tutt'altro
che rosee. La scadenza del 1° gennaio 1993 è molto vicina e noi
siamo ancora qui a discutere senza indicare nuove soluzioni. Se non
ci affrettiamo, 130 lavoratori tra un mese si troveranno senza
posto di lavoro con le conseguenze che tutti conosciamo.
Non deprecheremo mai abbastanza che per un verso o per l'altro
la prevista soluzione Mercedes SDS da una parte, si sia inceppata,
e dall'altra, per quello che ne è rimasto, sia nelle mani del
Presidente Lanivi, che a questo proposito è sempre molto
enigmatico.
Se veramente crediamo nelle prospettive di unificazione europea,
noi vogliamo che il conto non debba essere fatto pagare né solo a
livello delle singole realtà territoriali, né solo dai lavoratori.
Cadano pure le anacronistiche barriere doganali, ma chi ha finora
operato nel settore non può essere gettato sul lastrico.
Quali le prospettive concrete di rilancio produttivo ed
occupazionale? Purtroppo nessuno di noi possiede la bacchetta
magica, ma dobbiamo comunque saper affrontare la situazione con
tutta la nostra capacità operativa soprattutto dobbiamo allontanare
la tentazione di sfruttare certi vantaggi elettoralistici.
Per concludere, vorrei dire che, se la situazione attuale
dell'occupazione in Valle d'Aosta non offre risorse sufficienti
alle domande di lavoro, soprattutto dei giovani, è perché non si è
mai tenuto conto del problema della qualificazione professionale, e
questa è una nota dolente.
Presidente
Ha chiesto la parola il Consigliere
Beneforti.
Beneforti (DC)
Com'è noto, a questa seduta
straordinaria si è giunti dopo una serie di interrogazioni,
d'interpellanze e di mozioni presentate dall'opposizione.
Per quanto ci riguarda abbiamo svolto il nostro ruolo,
osservando la Giunta ed è grave aver constatato l'incapacità di
questa maggioranza nell'affrontare i problemi occupazionali e
produttivi che scaturiscono da tre importanti settori del mondo del
lavoro: edile, siderurgico e autoportuale.
Dopo 7-8 mesi dal Consiglio precedente, la Giunta ha approvato
un disegno con il quale e sempre in modo unilaterale, ha deciso di
acquisire le aree dell'Ilva Cogne, valorizzare le centrali
elettriche di proprietà dell'Ilva, finanziare l'operazione con 150
miliardi e di predisporre un piano di riorganizzazione urbanistica
da concordare con il Comune di Aosta. Nella relazione allegata alla
legge si afferma che il provvedimento è stato preso in attuazione
del mandato ricevuto dal Consiglio regionale con deliberazione n.
3655 del 17 luglio, sulla base degli indirizzi politici della
Giunta stessa come da delibera n. 8255, e si dice "tenuto conto di
quanto emerso dalle trattative in corso con il gruppo Ilva Cogne".
Chiediamo a questo punto quali sono queste trattative e quali
risultati hanno ottenuto.
Noi dell'opposizione crediamo che quanto delibera la maggioranza
non sia sufficiente. Comprendiamo le difficoltà incontrate, perché
conosciamo le decisioni assunte dalla CEE, ma non ci sentiamo di
avallare la linea che sta seguendo la maggioranza. È una linea che
conduce all'inevitabile chiusura dello stabilimento Cogne. Forse un
domani la nostra città sarà più bella e ordinata, ma i nostri
giovani ed i disoccupati dove troveranno lavoro? Siamo in grado di
sostituirci globalmente al capitale pubblico presente oggi nella
Regione?
Se non riusciamo a concludere intese sul piano produttivo ed
occupazionale approdando a un disegno complessivo di cui siano
protagonisti la Regione, l'Ilva, l'Iri, il Governo ed i privati non
contribuiremo alla soluzione del problema.
Acquisire le aree vuol dire ammettere la chiusura della società
a breve tempo come è accaduto all'Ilsa Viola, alla Montefibre e
all'autoporto.
Dove troveremo il capitale per far fronte alle richieste dei
privati disposti ad installarsi in Valle d'Aosta nelle aree
acquistate dalla Regione? La situazione finanziaria ed economica
della nostra Regione è nota, tant'è vero che anche il bilancio di
previsione per il 1993 è stato predisposto con enorme ritardo.
Oggi si respira aria di elezioni e non vogliamo che si ripeta
ciò che è accaduto nel 1988. Allora esisteva il protocollo
Iri-Regione e si doveva salvare la Cogne concedendo alla Valle
d'Aosta un futuro certo sul piano occupazionale e produttivo. 2.000
erano i posti di lavoro garantiti nella siderurgia; con quel
protocollo sembrava di avere vinto una lotteria, ma così non è
stato così.
Si acquistano le aree, si parla ancora di assetto urbanistico di
Aosta, ma stiamo attenti che non si ripeta lo stesso errore di
ieri.
Sono personalmente preoccupato nel leggere ciò che accompagna il
disegno legge 485. L'esperienza del passato non è servita neppure
agli organi di informazione che offuscano il ruolo dell'opposizione
dimostrando così di essere organi al sostegno di un regime.
Qualcuno ha scritto che questa seduta era inutile e superata
perché con l'acquisto delle aree tutto sarebbe stato risolto.
Capisco le dichiarazioni rilasciate da un sindacalista della FLM,
ma mi auguro che gli altri sindacati agiscano diversamente in
merito a questa importante decisione.
Non comprendo quelle di Lanivi e di Mafrica perché più o meno
sono le stesse del 1988. Un'azienda allo stadio fallimentare che
senza il finanziamento della Regione rischia di non pagare il
debito di bilancio e di non ricapitalizzare il capitale sociale,
oggi si permette, di fronte a 150 miliardi, di dire che le
intenzioni sembrano buone e che le valuteranno.
I dirigenti di questa azienda, a cui questi miliardi sembrano
pochi, sono quelli che a parte la crisi di mercato, hanno la
responsabilità della situazione venutasi a creare per l'incapacità
di gestire l'azienda.
Noi riteniamo che certe trattative non possono e non devono
essere portate avanti solo con Gambardella, ma occorre andare
oltre. Noi avevamo indagato di più sui terreni, sulle intenzioni di
privati disponibili, i quali non vogliono dubbi, ma controparti
credibili e capaci di assumersi le proprie decisioni. Per questo ci
interessa conoscere l'esito delle trattive con l'Ilva, che fine
hanno fatto gli impegni e i mandati ricevuti dalla Giunta da parte
di questo Consiglio e l'esito sui contenuti della delibera 8255 del
15 settembre scorso che prevedeva di giungere entro il 15 settembre
1992 ad una sottoscrizione di accordo con l'Ilva Cogne sulla base
delle linee approvate dal Consiglio regionale il 17 luglio 1992 ed
inoltre di predisporre entro 60 giorni la stipula di un documento
che prevedesse il risanamento economico produttivo
dell'azienda.
I lavoratori della Cogne vogliono conoscere per quanti di loro
c'è la garanzia del posto di lavoro, se la Valle d'Aosta, Regione a
tradizione siderurgica, rimane tale oppure no. Per avere queste
risposte occorre trattare e confrontarsi, ma non decidere
unilateralmente come è stato fatto fin'ora.
Vorrei dire al Presidente della Giunta che, a parte
l'acquisizione delle aree, si devono porre anche delle condizioni,
e la prima è che la Regione diventi proprietaria di tutta
l'area.
Conoscere inoltre l'attività produttiva e occupazionale
rimanente nel settore siderurgico ed infine sapere quale spazio
occorre dare ai privati che hanno la volontà di entrare in società.
Occorre insomma essere capaci di concretizzare un assetto
societario serio e credibile, in caso contrario non avrebbe nessun
significato l'acquisizione delle aree.
Noi non siamo in condizioni di realizzare migliaia di posti di
lavoro da soli. Si possono integrare altre attività lavorative, si
può sfruttare l'uso delle centrali di proprietà dell'Ilva Cogne,
possiamo portare avanti l'azione urbanistica e territoriale, ma
oggi non è tempo di fantasticare, dobbiamo agire autorevolmente con
i dirigenti dell'Ilva non accettando la loro causa.
Il 2 luglio si affermava di avere stabilito un clima di dialogo
più adeguato e che avrebbe permesso di affrontare con serenità i
problemi dell'insediamento industriale. Ebbene io vorrei sapere
quali frutti ha dato questo nuovo metodo di trattativa.
Non serve dare soldi e ostentare ricchezza per risolvere il
problema occupazionale concedendo 150 miliardi alla Cogne, 1
miliardo all'Impresa Freydoz, altri miliardi per l'acquisto delle
aree dell'autoporto: occorre garantire attività alternative ai 130
dipendenti dell'autoporto che attendono un segno di certezza sul
loro futuro così come ai dipendenti dell'edilizia.
Il problema non è di facile soluzione, ma appunto per questo
occorre creare nuove attività allo scopo di uscire
dall'assistenzialismo che si è registrato fino ad oggi.
Chiudo il mio intervento con l'auspicio che la Regione sappia
esercitare un ruolo capace di catalizzare le forze economiche
esistenti nella Regione pur nel rispetto della reciproca autonomia.
Un ruolo capace di dare unitamente alle forze sociali una svolta
alla politica economica, produttiva e occupazionale; capace di
realizzare un confronto ed un dialogo con il Governo centrale in
modo da garantire la presenza del capitale pubblico nella nostra
Regione e di affrontare il ruolo del privato nel settore
siderurgico con la tempestività che la situazione richiede.
Respingere inoltre un certo tipo di informazione deleteria,
assumere un ruolo capace di promuovere attività alternative
adeguate e di acquisire non solo aree, ma di proporre l'uso delle
stesse nei tempi che i singoli casi richiedano.
Rispettare insomma gli impegni assunti in Consiglio, e non
ricer-care, ma respingere quel colletarismo proveniente da certe
forze, anche sindacali, capace di far uscire la nostra Regione da
situa-zioni di stampo mafioso che sembrano sussistere in diversi
settori.
Presidente
Ha chiesto la parola il Consigliere
Aloisi.
Aloisi (PSI)
Anche noi abbiamo chiesto la
convocazione di questo Consiglio straordinario per affrontare la
drammatica situazione occupazionale in Valle d'Aosta. Mi auguro che
da questo dibattito, l'opinione pubblica e i lavoratori che ci
ascoltano, possano ottenere risposte chiare e precise anche se su
questo tema la maggioranza è rimasta silenziosa per troppi
mesi.
Anziché risolvere questi gravissimi problemi, si è rimasti
insensibili alle richieste ed agli interventi necessari più
urgenti. I lavoratori dell'autoporto si trovano ad un mese esatto
dalla chiusura dell'autoporto senza nessuna risposta concreta sul
loro futuro.
Vorrei sapere dal Presidente Lanivi e dall'Assessore Mafrica
quali sono gli intendimenti nei confronti di questa drammatica
situazione.
La Valle d'Aosta non è più quell'isola felice di un tempo. In
questa grave situazione come si collocano la Cogne e l'Autoporto?
Ci sono le basi per un rilancio? L'ottimismo della Giunta si
scontra con una drammatica realtà che sembra non avere sbocco.
Lo scorso 20 luglio ci fu un incontro tra i manager dell'Ilva
Cogne ed i maggiori responsabili politici regionali. Le parti
avevano assunto l'impegno di costituire gruppi tecnici di lavoro
per individuare punti di accordo ed iniziative da intraprendere nei
settori del rilancio industriale, dell'occupazione, dell'ambiente,
dell'energia, delle centrali, delle aree Cogne, del territorio,
dell'informatica e della ricerca.
Dall'esito del confronto Ilva-Regione, avvenuto a Settembre,
sarebbe dovuto uscire il futuro del nuovo stabilimento. È stato un
confronto all'insegna della massima collaborazione in un clima
disteso e cordiale, aveva esordito allora Giovanni Gambardella,
dicendo che, pur vivendo un momento difficile per l'industria
siderurgica a livello mondiale, si era concordato con le autorità
regionali un modo per uscirne con un piano che avrebbe assicurato
la sopravvivenza della Cogne. Il problema però non è risolto,
dichiarava l'Assessore Mafrica, la verifica sulle reali volontà
dell'Ilva le faremo quando esamineremo i progetti elaborati dai
gruppi di lavoro. Il Presidente Lanivi dichiarava che "il piano
Cogne è un piano strategico per la Valle d'Aosta, pensato su
un'area che comprende sia l'Autoporto che la Cogne. È un piano
strategico perché studiato con precisi obiettivi.
A questo punto mi pare logica qualche osservazione: dov'è finita
questa verifica del 30 settembre, quali sono i progetti elaborati
dal gruppo di lavoro per verificare la reale volontà dell'Ilva di
salvare la Cogne? La volontà dell'Ilva è solo quella di salvare la
Cogne o quella di incamerare i 150 miliardi che la Regione si
appresta a dare con un progetto di legge?
Abbiamo l'impressione che si voglia aspettare ancora qualche
mese quando ci saranno le elezioni e poi riparlare di
provvedimenti. Questa è un'Amministrazione inefficiente ed incapace
e questa tesi non è sostenuta solo da me, ma anche
dall'associazione industriali della Valle d'Aosta. Il Presidente di
tale associazione Renzo Vuillermoz parla infatti di "crisi attuale
che può aggravarsi di molto nei prossimi anni, la ripresa è
lontana, l'edilizia è a pezzi e l'Amministrazione regionale sbaglia
politica". Sergio Musumeci responsabile della piccola Impresa dice
che non viene fatto nulla per consolidare l'esistente, c'è uno
squilibrio di stipendi tra il settore pubblico e quello privato, la
Regione sperpera e non investe, non c'è un coordinamento secondo
gli imprenditori, tra le strutture regionali.
Qualcosa è stato fatto, dice Vuillermoz, ma in modo scoordinato
e ripetitivo e pertanto svuotato di reale contenuto. L'agenzia del
lavoro ha bene operato, ma non può contare sull'osservatorio del
mercato del lavoro che esiste soltanto sulla carta e le sue
competenze s'intrecciano a volte disarmonicamente con quegli degli
assessorati. Il pubblico è bocciato dal privato per la scarsa
qualità dei servizi e per la mancanza di preparazione, anche gli
amministratori non passano l'esame. Hanno scarsa propensione a
portare avanti le operazioni che non presentino prospettive di
ritorno in termini di voto.
Questa dichiarazione è drammatica! L'inefficienza di questa
Giunta oltre ad essere evidenziata dalle forze politiche di
opposizione, è evidenziata soprattutto da una associazione al di
sopra di ogni parte.
Per concludere, io chiedo a questa Giunta di dare delle risposte
concrete ai lavoratori della Cogne e dell'autoporto.
Si prende atto che dalle ore 16,58 presiede il Presidente
Bich.
Presidente
Ha chiesto la parola il Vicepresidente
Trione.
Trione (DC)
Ho richiesto questa convocazione
straordinaria allo scopo di dibattere se le prospettive di rilancio
economico ed occupazione della nostra Regione abbiano già creato
qualche effetto immediato e positivo.
Il problema a mio parere è uno solo e sempre più vasto. Quello
della crisi economica della nostra Regione, da anni latente,
mascherata, spesso temporaneamente tamponata, ma sicuramente
presente e costantemente attuale. Il grido di dolore già citato dai
colleghi e lanciato alcuni giorni or sono dall'associazione
valdostana industriali, sulla pesante situazione in cui versa
l'Industria in Valle, sottolinea ancora una volta il problema della
fragilità del tessuto economico e produttivo regionale e di quello
industriale in particolare dopo lo sfarinamento della grande
industria, sia pubblica che privata ed il consolidarsi di medie e
piccole Imprese, per altro, fortemente legate all'indotto.
La crisi economica con le sue difficoltà ed incertezze
produttive ed occupazionali ha al suo traino intralci ed
indecisioni di programmazione e di sviluppo dell'intera comunità.
C'è chi tra gli imprenditori valdostani ha preferito e, sarebbe
importante capire il perché, investire nel Lazio.
Credo anche che per trattare l'argomento in maniera esauriente
sarebbe utile avere a riferimento dati e rilievi autocritici in
mancanza dei quali non saremmo in grado di trarre delle conclusioni
e meno che mai di trovare delle adeguate soluzioni all'angoscioso
problema. Rispetto al mese di settembre del 1991, gli iscritti
nelle liste del collocamento sono aumentate del 4 percento, sono
passati da 3687 a 3830, più 147 unità; gli avviati al lavoro sono
diminuiti del 15 percento, 184 in meno rispetto allo scorso anno; i
licenziamenti infine sono aumentati del 3 percento, più 86. Certo
ognuno di questi dati può avere una sua spiegazione, ma è difficile
non ricollegare questi dati negativi a quelli altrettanto negativi
della situazione economica. Non voglio qui aprire un nuovo
dibattito sulle cause di una situazione già particolarmente
precaria perché possiamo certamente dire e sostenere che essa è
dovuta in gran parte a fattori esterni e generali, ma aggiungo
anche in qualche misura a mali nostri e le cui cause sono note a
tutti.
Nelle note sull'andamento dell'economia della Valle d'Aosta del
1991 curate dalla Banca d'Italia, si può leggere che in Valle il
rapporti impieghi - depositi pari al 40,9 percento si mantiene
notevolmente al di sotto della media nazionale. Tale andamento,
prosegue il rapporto della Banca d'Italia, che sembrerebbe
avvicinare la Valle d'Aosta ad alcune Regioni meridionali,
caratterizzate da basso sviluppo che la mantiene ben lontana dagli
indici conseguiti dalle Regioni ad alta produzione industriale, non
appare legato a cause congiunturali e quindi superabili in breve;
al contrario il contenuto ricorso valdostano al credito bancario
trae origini da motivazioni permanenti che vanno ricercate
nell'assenza di una robusta struttura industriale e nell'inusuale
azione di sostegno della Regione verso tutte le categorie
produttive.
La nota della Banca d'Italia dà un quadro senza dubbio
allarmante sulla capacità di tenuta del sistema economico
regionale, ma verosimilmente esatto e corretto, e pone degli
interrogativi sulla capacità d'indirizzo economico e produttivo
delle politiche fin qui adottate dalla Regione negli ultimi anni.
C'è da chiedersi, nella buona sostanza, come mai malgrado il
rilevante sforzo finanziario, sono ben 3.600 i miliardi di lire
complessivamente spesi dalla Regione per lo sviluppo economico nel
periodo 84-89 di cui 2.500 nel solo settore delle costruzioni. Già
altri nella nota ricerca curata dal Censis un anno fa, hanno
esaminato il problema e suggerito risposte. La più importante delle
quali, a mio avviso, è quella che solo declinando in tutte le forme
possibili la chiave della selezione sia sul versante dei soggetti
economici che sul versante delle politiche pubbliche, si potrà
creare un nuovo ciclo di sviluppo in Valle. Mi pare però utile
aggiungere un'altra considerazione. Là dove esistono strutture
produttive gracili, un'alta immissione di pubblico denaro sotto
forma di investimenti pubblici e/o a sostegno dei salari, anziché
garantire sviluppo economico, ha come magro risultato un'impennata
di prezzi all'interno del paese ed un consistente sostegno
all'importazione di beni e servizi da altri paesi. Ed è appunto
quello che è avvenuto in Valle. La consistente spesa della Regione,
non è riuscita nel suo complesso a promuovere una diffusa e meno
che mai forte imprenditoria. Gli appalti di opere pubbliche della
Regione vengono sempre più spesso aggiudicati a ditte non
valdostane, i prezzi al consumo sono tra i più alti a livello
nazionale.
Dopo queste considerazioni di ordine generale, sul mancato
sviluppo economico della Regione, mi accingo ad aggiungere qualche
osservazione più particolare sul tema della Cogne e cercherò di
farlo nella maniera più coincisa possibile.
Occorre innanzitutto definire o ridefinire il ruolo strategico
della Cogne e subito dopo risolvere la questione concernente il
riassetto dello stabilimento.
Per quanto riguarda il ruolo strategico, è sovrarafforzato
tramite nuove alleanze, siano esse nazionali o internazionali,
meglio se europee, e nuove integrazioni societarie e produttive.
Non possiamo e non dobbiamo nasconderci che questo trascorso con
l'Ilva è stato il periodo peggiore vissuto dalla Cogne sia in
termini di risultati economici che di prospettive. Occorre forse
risalire agli ultimi periodi dell'Egam per ritrovare analoghi
momenti negativi.
Il nuovo ruolo strategico non potrà che passare attraverso il
potenziamento della commercializzazione, dell'assistenza tecnica e
del marketing, il ripristino delle attività di ricerca, di
innovazione e di sviluppo che da troppo tempo sono abbandonate.
Una sottolineatura per quanto concerne i partner societari: ce
ne sono, ma è importante trovare quelli giusti e trovarli è compito
dei manager societari ed aziendali, i quali soprattutto in questa
scelta devono essere oculati, attenti ed avveduti.
La seconda questione alla quale avevo fatto cenno, è quella del
riassetto dello stabilimento. Lo stabilimento va riordinato ed
assestato con la linearizzazione degli impianti e con questo
intervento potranno e dovranno trovare attuazione in condizioni
economiche finalmente vantaggiose e competitive, le attività
siderurgiche che daranno attuazione alla vocazione verticalizzante
dello stabilimento di Aosta.
Tutto ciò va fatto localizzando il nuovo stabilimento nell'area
Est del Buthier; si tratta di circa 300 mila metri quadrati per il
quale esistono già progetti definiti, noti e compatibili con le
esigenze produttive stimate. Deve essere a carico della società la
bonifica dell'intera area e la ricollocazione dello stabilimento,
devono essere garantiti dall'azienda i risultati attesi, i tempi di
realizzazione ed il mantenimento dei tetti di spesa previsti.
L'azienda deve inoltre cancellare dai suoi progetti e dalle sue
ipotesi spartizioni artificiose dello stabilimento. Per quanto
concerne il personale, deve essere rimosso il diffuso e
giustificato timore, se non il convincimento, che lo stabilimento è
destinato alla chiusura. La rilassatezza tipica nelle aziende di
Stato, ha lasciato il posto al fatalismo. L'azienda è sentita da
molti di quelli che vi operano come un carrozzone che non andrà mai
bene, ma se la Regione ci dà una mano, si può sperare che duri
ancora un po'! Dall'esterno la Cogne è vista come anacronistica,
nessuno mai farebbe più domanda per essere assunto. Gli unici
datori di lavoro affidabili sono la Regione ed il Casinò.
Sull'acquisizione di aree e fabbricati, le condizioni non
possono essere quelle dettate dall'Ilva che, quando si trasforma in
agenzia immobiliare, pare conoscere molto meglio il proprio
mestiere rispetto a quello di fare e vendere l'acciaio.
Mi riferisco poi alle iniziative che possono vederci in
compartecipazione e nel comune interesse e tra queste certamente il
centro elaborazione dati, le centrali elettriche ed il centro di
ricerca ed ancora allo studio ed al successivo utilizzo dell'area
che si renderà libera a beneficio della città di Aosta o meglio
ancora dell'intera comunità valdostana, ai problemi collegati con
l'ecologia, l'ambiente e la sicurezza sul lavoro eccetera.
Tra le iniziative di compartecipazione che prima ho citato,
tutte meritevoli della massima attenzione, ritengo particolarmente
interessante per quanto concerne il centro elaborazione dati, la
prima delle due ipotesi di soluzione che prefigura la costituzione
di una società mista Finaosta-Inva Cogne e prevede oltre
all'assorbimento di tutte le 22 professionalità esistenti nella
nuova società, un'intervento regionale di sostegno alla formazione,
alla ricerca ed il supporto agli investimenti.
Infine il tema delle centrali elettriche alle quali va
riconosciuto un ruolo strategico della massima importanza. Questo
Consiglio regionale ha recentemente approvato una risoluzione con
la quale si chiedeva di riottenere un controllo sulle centrali
idroelettriche oggi in concessione all'Ilva, centrali storicamente
connesse ed ancora oggi indispensabili all'attività produttiva e
sulle quali la Regione ha proprie competenze statutarie. Il 15
settembre inoltre la Giunta regionale con la sua delibera n. 8255
decideva di attuare modalità e tempi per acquisire alla Regione in
coerenza con le linee guida del piano energetico regionale, il
controllo della produzione e dell'impiego dell'energia
idroelettrica prodotta dalle centrali oggi di proprietà del gruppo
Ilva ubicate nel territorio valdostano.
A questo proposito credo importante rilevare che in entrambi i
testi, si fa riferimento al controllo delle centrali elettriche e
che il termine controllo ha il significato di azionista di
maggioranza e se ciò per innumerevoli aspetti appare auspicabile,
il semplice controllo delle centrali elettriche risulterebbe di
impedimento alla cessione di energia, a prezzo agevolato alla
Cogne. Infatti l'articolo 20 comma I della legge n. 9 del 9 gennaio
1991 contempla esclusivamente la possibilità di produzione di
energia elettrica per uso proprio, per la cessione all'Enel e per
uso della società controllante con ammissione di scambi e cessioni
tra queste ultime.
Appare quindi evidente da quanto detto che la Regione non deve
limitarsi ad acquistare il controllo societario dell'Ilva centrali
elettriche, ma deve acquisire la proprietà delle centrali stesse
per costituire successivamente con la stessa Cogne ed eventualmente
con altre società, una società consortile od un consorzio dei quali
così sarà possibile cedere energia elettrica a prezzo agevolato
agli stabilimenti medesimi.
Presidente
Ha chiesto la parola il Consigliere
Pascale.
Pascale (PSI)
Cercherò di essere breve e sintetico
perché molte cose sono già state dette.
Ci sono all'ordine del giorno di questo Consiglio, tre problemi
diversi tra di loro, ma che presentano alcune analogie.
A me pare di intravedere, quanto meno, una radice comune, nella
crisi di questi tre settori e cioè il fatto che ormai i processi
produttivi di una nazione e quindi a maggior ragione di una piccola
comunità come la nostra, non possono essere visti e risolti senza
tener conto della interdipendenza che esiste in un contesto più
ampio in modo particolare a livello europeo.
Questo è senz'altro vero per la Cogne e a maggior ragione per
l'Autoporto, forse un po' meno per il settore dell'edilizia, ma non
dimentichiamo che i guai sono cominciati con le direttive CEE che
imponendo la libera concorrenza negli appalti, hanno di fatto
smorzato quel protezionismo che prima era possibile nei confronti
delle Imprese locali.
In questo ambito la Regione che è il maggior committente, forse
può influire con interventi più immediati e incisivi che negli
altri settori. Quello che mi pare grave è innanzitutto il settore
siderurgico. La crisi della Cogne rientra in quella crisi di
sovrapproduzione che è propria di tutti i paesi sviluppati non
soltanto dell'Europa, ma anche degli altri paesi e che forse va
connessa al problema molto ampio del rapporto tra paesi sviluppati
e paesi sottosviluppati.
Il ruolo dell'Amministrazione regionale nei confronti della
Cogne, negli ultimi due anni, ma anche prima, è stato un ruolo
passivo nel senso che ci siamo limitati a cercare di tamponare con
protocolli d'intesa che venivano smentiti e riproposti.
Questa è una mia pura impressione perché ho delle idee personali
sulla politica industriale dell'Amministrazione regionale.
Oggi siamo di fronte ad una presa di posizione senz'altro
"forte" della Regione con il disegno di legge per l'acquisto delle
aree. Mi permetto di dire che, a me, pare una decisione tardiva e
ormai insufficiente perché se ne parlava già nel 1987 ogni
qualvolta si discuteva sulla sopravvivenza della Cogne, e forse
allora questo poteva servire, mentre oggi sappiamo che i 150
miliardi che stanziamo serviranno ad appianare il deficit del
bilancio della Cogne, per evitare che le aree, che sono già
pignorate, vadano in altre mani. Non esiste nessuna garanzia da
parte dell'Ilva Cogne di voler giungere ad un progetto di
riqualificazione dello stabilimento. Il problema di fondo non è
quello di sapere chi è il proprietario delle aree, ma se esiste una
prospettiva per la Cogne.
Dopo il disastro Finsider di cui abbiamo discusso anni fa, oggi
si parla di disastro Ilva. Quest'ultima ha bruciato, in questi
anni, tutte le occasioni avute a disposizione. Era partita senza
oneri finanziari perché era riuscita a scaricare sull'Iri 6 mila
miliardi di debiti della Finsider, si è avventurata in
partecipazioni, acquisizioni che hanno bruciato difatti 1.000
-2.000 miliardi. Ha sprecato l'occasione, un anno fa, di un momento
di rilancio nel settore siderurgico, ha sbagliato anche l'alleanza
con Falk, quindi c'è stato da parte dell'Ilva uno spreco delle
occasioni avute e ripeto non è affidabile per rilanciare lo
stabilimento Cogne.
Se veramente la Regione vuole avere un ruolo attivo, deve
prendere personalmente l'iniziativa di assumere un partner privato;
cosa non impossibile dal momento che ci sono privati italiani che
investono all'estero. È chiaro che se aspettiamo che sia l'Ilva ha
prendere l'iniziativa, ho l'impressione che metta al primo posto
gli interessi del gruppo non quelli della Cogne di Aosta.
Avevo già sollecitato l'Assessore Mafrica ad assumere iniziative
in tal senso e se questo non è possibile io ho delle perplessità
sull'efficacia del provvedimento dell'acquisto delle aree. Siamo
sicuri che a questo provvedimento seguano gli atti conseguenti o
non acceleri il disimpegno totale dell'Ilva da Aosta. Dal momento
che la stessa non è più proprietaria dei terreni e dello
stabilimento, per quale motivo dovrebbe tenere in piedi un'azienda
in perdita?
Per quanto riguarda l'Autoporto, ho letto che esiste
l'intenzione dell'Amministrazione regionale di comprare anche
l'area autoportuale perché è considerata area strategica. Ho avuto
modo di esprimere le mie perplessità. Già nel 1985 quando la
Regione decise di comprare il 33 percento dell'Autoporto io ero
dell'idea di comprare tutto perché il quel momento era
effettivamente una struttura strategica ed era nostro interesse
esserne proprietari, ma oggi, venendo meno la funzione
dell'Autoporto non è che un'area commerciale di servizio come altre
aree esistenti in Valle, anzi si crea un precedente che può essere
pericoloso. Vorrei portare un esempio: sapete che da tempo le
società funiviarie evidenziano il difficile rapporto con i
proprietari dei terreni e di conseguenza queste società potrebbero,
in futuro, chiedere all'Amministrazione di comprare queste aree,
perché sono strategiche e funzionali allo sviluppo dell'industria
turistica.
Piuttosto, io vedrei l'operazione contraria: noi possediamo il
33 percento, vendiamolo ai privati, diamo l'opportunità ai privati
di fare la riconversione perché la farebbero molto meglio di noi ed
in tempi più brevi e l'esempio dell'operazione con la Ditta
Enrietti mi sembra emblematica. Lui aveva chiesto la costruzione di
un capannone, noi gli abbiamo concesso un contributo perché lo
costruisse personalmente e così è stato fatto. Questa secondo me è
la logica da seguire.
L'unico provvedimento operativo assunto è quello dell'agenzia di
lavoro che chiede loro che cosa intendono fare per organizzare poi
un corso di riqualificazione. Ma a che cosa serve un corso di
riqualificazione per un lavoro che non esiste?
Due sono gli aspetti da prendere in considerazione: l'aspetto
finanziario e occupazionale. Quello finanziario l'abbiamo risolto
con la legge approvata alla Camera, per quello occupazionale chiedo
che vengano inoltrate richieste a livello nazionale in base alla
legge 223 relativa a misure di sostegno verso i lavoratori.
La risposta della Giunta è una risposta "debole" quindi
inadeguata alla realtà odierna.
Presidente
Ha chiesto la parola il Consigliere
Limonet.
Limonet (DC)
Il problema Cogne è ormai vecchio di
alcune generazioni e malgrado la buona volontà non si è riusciti a
rallentare il processo di spegnimento dell'azienda. Infatti dalle 6
mila unità che vi lavoravano negli anni 60, oggi ci troviamo con
una forza lavorativa di soli 1.199 dipendenti, quindi non
aspettiamoci l'immediata e totale soluzione del problema.
Ho fatto questa considerazione perché anche se siamo in
minoranza e ci farebbe comodo strumentalizzare l'argomento, così
come hanno fatto altre forze politiche in altre occasioni, non lo
farò per rispetto verso tanti compagni di lavoro che stanno
perdendo il loro posto.
Vorremmo però che l'Assessore Mafrica e la Giunta prendessero
seriamente il problema nella sua complessità senza continuare a
formulare comunicati, delibere e protocolli d'intesa.
Credo sia utile evocare a grandi linee le tappe che ci hanno
portato a questo Consiglio straordinario.
Al 21 aprile del 1987 si siglava un protocollo d'intesa fra
l'Iri e la Regione dove si ricordava l'importante ruolo che
l'azienda, a partecipazione statale, ha sempre avuto in Valle
d'Aosta e che la crisi occupazionale è conseguente a quella
dell'Industria. Si ricordava inoltre l'impegno dimostrato
dall'Amministrazione regionale per ammodernare il settore; anche in
forza della competenza attribuitaci dallo Statuto. L'Iri conveniva
allora di perseguire i seguenti obiettivi:
- realizzare progetti di ricerca nel campo dell'acciaio,
mantenere la fetta di mercato inerenti gli Inox rapidi ed utensili,
attuare programmi di formazione professionale e di risanamento
economico dell'azienda; eseguire progetti di verticalizzazione
della produzione e di acquisire le centrali elettriche, mentre la
Regione si impegnava a fornire nelle forme più opportune, le
risorse finanziarie per l'attuazione degli investimenti.
Nell'ultima delibera di Giunta si dicono quasi le stesse cose,
sia nelle premesse che negli obiettivi dell'Ilva e negli impegni
della Regione. Nel frattempo però sono passati cinque anni, abbiamo
concesso dei soldi all'Ilva, che avrebbero dovuto servire
soprattutto a riorganizzare e migliorare la produzione. Il grave è
che nel frattempo abbiamo perso circa 800 posti di lavoro. Adesso
si stanno nuovamente presentando le stesse condizioni e gli stessi
presupposti. Infatti l'Ilva ha bisogno di soldi e noi per darglieli
acquisteremo le aree. Questa cifra verrà usata per sanare il
bilancio e fra pochi mesi la società avanzerà nuove richieste che
saremo tenuti a soddisfare per evitare la chiusura di reparti e con
la conseguente perdita di posti di lavoro.
Aggiungo che non siamo contrari all'acquisizione dei terreni
perché l'avevamo già previsto nella passata maggioranza mediante
l'inserimento di una cospicua somma a bilancio.
Vorrei tuttavia subordinare l'acquisto a tutte le aree dello
stabilimento, compresa quella sulla sinistra orografica del
Buthier, definita inquinata.
A proposito delle aree inquinate vorrei aprire una parentesi: a
quell'area citata io aggiungerei quella a sud del ferroleghe, sulla
destra orografica del Buthier, nonché le scorie stivate nel
capannone ex ferroleghe. A questo proposito chiederei all'Assessore
alla Sanità se ha provveduto a far eseguire delle analisi su
prelievi, per individuare se nelle aree esistono presenze tossiche,
nonché un'analisi dello stivato. Nel caso si trovasse una grossa
quantità di scorie inquinanti, non ritengo giusto che le stesse
vengano trasportate altrove per inquinare altri siti. Sarebbe
comunque opportuno conoscere il termine entro il quale la Regione
dovrà riscattarli e per quale cifra.
In ultima analisi le condizioni finali, affinché il gruppo della
Democrazia Cristina si esprima favorevolmente sul problema
dell'acquisizione delle aree, sono quelle di conoscere i progetti
per il futuro della Cogne, quali accordi ci sono con l'Ilva, per
quanto riguarda la produzione sulle aeree contigue, onde liberare i
terreni da noi acquisiti; e questo naturalmente senza perdere la
diversificazione produttiva e quindi le due linee di
verticalizzazione: quella degli inox in rotoli o barre e quella dei
fucinati.
Vorremmo sapere, conoscendo l'esistenza di interessi privati,
qual'è il partner scelto dalla Giunta e dall'Ilva onde garantirsi
l'acquisizione di una certa fetta del mercato, senza che lo stesso
sia per altri versi concorrenziale con la Cogne. Dovremmo inoltre
sapere cosa si realizzerà sui terreni dismessi dall'Ilva. Per
concludere, siamo d'accordo sull'acquisto di tutte le aree a
condizione che le spese relative alla bonifica siano a carico
dell'Ilva e che si conoscano i progetti sul futuro della Cogne.
Siamo ugualmente d'accordo sull'acquisto delle centrali elettriche
purché la Regione ne diventi l'azionista maggioritaria, questo
significherà che la spesa rasenterà i 200 miliardi di lire.
Vorrei ancora fare una breve considerazione: è vero che il tanto
vituperato Governo sta predisponendo una finanziaria dove sarebbe
previsto l'inserimento di condizioni particolarmente buone per la
Valle d'Aosta, ma non credo che queste condizioni siano sufficienti
a garantire tutti gli acquisti citati. Inviterei pertanto la Giunta
a rimanere con i piedi per terra perché certe aspettative vanno
verificate dopo.
Presidente
Ha chiesto la parola l'Assessore
all'Industria e Commercio Mafrica.
Mafrica (PCI-PDS)
La discussione mi è sembrata
interessante e costruttiva, d'altronde gli argomenti che stiamo
trattando meritavano un atteggiamento di questo tipo. Siamo in una
fase decisiva, come sottolineava appunto Pascale, della
trasformazione dell'economia della nostra Regione. Si è passati
dalla fase agricola alla fase industriale, senza grossi traumi.
Oggi siamo in una fase in cui per l'industria esistono gravi
pericoli proprio in connessione con situazioni economiche
nazionali, europee ed internazionali.
Il collegamento tra l'andamento dell'economia degli altri paesi
è molto forte. Una Regione come la nostra, anche se in forme
attenuate, incomincia a risentirne. In Piemonte sono centinaia le
aziende che si sono trasferite in Savoia, per le condizioni che
vengono loro offerte. Il ruolo della nostra Regione è arduo, i
finanziamenti che hanno consentito uno sviluppo accentuato negli
ultimi anni, potranno essere con il tempo ridotti, si accentua
perciò il ruolo che la Regione deve avere nel selezionare la spesa,
nell'indirizzarla a fini produttivi e nel programmare lo
sviluppo.
Io condivido l'allarme per l'occupazione che è stato lanciato in
quest'aula, e in effetti se si controllano i dati complessi del
1992 al precedente anno, si vede che esistono una serie di
indicatori negativi, dall'aumento degli iscritti nelle liste di
collocamento, all'aumento dei licenziamenti, alla diminuzione
dell'avviamento al lavoro, alla diminuzione dei contratti di
formazione.
Si tratta ancora di cifre dell'ordine del 10 percento, ma il
segnale è preoccupante ed io devo dire che mi rallegro perché gli
industriali hanno lanciato un grido allarme.
La Regione sta assumendo provvedimenti di sostegno, è stata
votata la legge che consente alle aziende di migliorare il loro
assetto produttivo rispetto all'inquinamento, si sta discutendo in
Commissione la legge che consente alle piccole imprese di costruire
o ampliare direttamente i propri capannoni; è stata approvata la
legge che consente alle imprese commerciale ed artigiane di
intervenire per il rinnovo dei propri laboratori con mutui
agevolati migliori, ed è stata presa la decisione di consentire
l'iter delle concessioni per l'energia idroelettrica.
Il disegno di legge che la Giunta ha presentato è una riposta
"forte" rispetto alla volontà politica di affrontare l'emergenza
Cogne e rispetto alla volontà di guardare anche al futuro, perché
mette insieme i diversi aspetti del problema, quello del disegno
industriale, quello della riqualificazione urbanistica del
territorio, e l'aspetto della disponibilità energetica. Questo
disegno di legge intende mettere la Regione Valle d'Aosta, gli
imprenditori pubblici e quelli privati, nelle condizioni di poter
affrontare i problemi dell'occupazione, del territorio e dello
sviluppo.
Si dice poi che noi stanziamo dei fondi per l'acquisto delle
aree; non è esattamente così perché l'autorizzazione di spesa
riguarda tutti gli interventi, sia quelli per l'acquisto delle
aree, sia per la reindustrializzazione e per le centrali
elettriche. L'acquisto delle aree non è finalizzato al
miglioramento dei conti della Cogne, ma consente innanzitutto di
pensare ad una riorganizzazione di una parte del territorio della
città che è una parte del centro urbano e su quest'area possono
trovare posto nuove attività industriali. Questa è una
finalizzazione del disegno di legge in accordo con il Comune di
Aosta, per attività di interesse comunale. Mi pare che, questo modo
di guardare all'acquisto delle aree, dimostri la validità per il
futuro. Nell'immediato, indubbiamente, può favorire e migliorare
anche i conti della Cogne.
Si diceva che è necessario trovare un partner, ma voi pensate
che sia facile trovarlo per un'azienda che non dispone più neppure
delle mura del proprio stabilimento?
Prima di ogni altra cosa l'intervento consentirà, almeno
all'azienda, di rientrare attraverso forme di comodato nella
disponibilità delle aree su cui i capannoni sono insediati.
Faciliterà questo la ricerca del partner? Io credo che, dagli studi
condotti siano emersi due elementi importanti. Il primo è che la
Cogne deve modificare qualcosa altrimenti non sopravvive; occorre
che ci sia una struttura commerciale adeguata, un mercato
assicurato di vendita e che ci sia un intervento sull'assetto
produttivo. La Cogne ha ancora dei punti di forza che sono la
qualità del prodotto, il nome del prodotto, le quote di mercato
nazionali ed europee che ancora conserva, il fatto che negli ultimi
mesi il margine operativo lordo, cioè la differenza tra i ricavi ed
i costi è positivo.
La Cogne ha ancora 1.624 lavoratori su un complesso di attivi
nell'industria di 6.800. È una forte percentuale su cui è
indispensabile intervenire perché la Regione in tempi brevi, non è
in grado di trovare altrettanti posti di lavoro. Ci sono condizioni
difficili da percorrere, però possono permettere il risanamento. È
vero che l'Iri è diventata una Spa e non viene più finanziata dallo
Stato, che è indebitata e non è più in condizioni di soddisfare le
richieste dell'Ilva, la stessa ha dei problemi e non è in grado di
intervenire verso la Cogne, ma con un complessivo di legge, come
quello presentato, è possibile ipotizzare interventi che
coinvolgano l'Ilva, partner privati e la Regione in un riassetto
industriale.
Questo dovrebbe consentire accordi e intese che fin'ora non sono
state possibili.
La trattativa è serrata ed è in corso, mi pare che la Regione
con questo disegno di legge abbia fatto una scelta chiara e netta.
Ha detto di essere disponibile a intervenire nel periodo in cui il
bilancio è in crisi con un rilevante contributo, ma anche la Cogne
deve fare la propria parte. La totalità della trattativa dipende
proprio dalle condizioni che la Regione pone all'Ilva e che
riguardano la scelta del partner e il disegno industriale. Si
giungerà ad una conclusione soltanto se, agli impegni regionali
corrisponderanno altrettanto chiari gli impegni dell'Ilva.
Presidente
Ha chiesto la parola il Consigliere
Bondaz.
Bondaz (DC)
Caro Assessore Mafrica, le cose da lei
pronunciate le abbiamo già sentite per cui non ha detto niente di
nuovo.
Nel suo intervento ci sono state alcune inesattezze che sarebbe
stato utile fossero state evidenziate nella sua relazione.
Questa mattina ho letto un'intervista rilasciata dal capogruppo
dell'U.V. e mi ha colpito la dichiarazione di Andrione, il quale
affermava che qualcuno, riferendosi alla maggioranza, è rimasto
"obnubilato" dalla questione della Cogne. Credo che questa sua
affermazione, del tutto personale, non vada comunque disattesa.
A questo proposito tengo a precisare che, quando si parla del
ruolo accentuato che la Regione dovrebbe avere in questa
particolare vicenda, occorra spiegare che cosa questo
significa.
Se per ruolo accentuato significa acquistare aree od altro, io
dico che quella somma è insufficiente, per cui quel progetto di
legge è un progetto tampone.
Nella precedente maggioranza un discorso di questo genere è
stato pesantemente criticato. Oggi la situazione si è capovolta ed
evidentemente bisogna accettare una certa logica di
maggioranza.
Affermare inoltre di trattare con l'Ilva mentre non è più
proprietaria dei suoi fabbricati è inesatto in quanto l'operazione
è stata del tutto formale. L'Ilva si trovava in un momento
difficile ed ha ceduto i suoi stabilimenti ad una società ad essa
collegata dalla quale ha reperito una cifra che è servita a
pareggiare una carente situazione economica. Si è trattato di un
puro giroconto.
Inoltre, a suo tempo, l'Assessore Mafrica ha avuto dei contatti
con alcuni industriali, tra i quali un certo sig. Menduni,
considerato dall'Assessore una persona disponibile e capace di
vendere bene il proprio prodotto. Poteva quindi essere tra quegli
imprenditori privati utili a sanare la situazione deficitaria della
Nazionale Cogne.
Poiché stiamo vivendo in un periodo in cui l'economia italiana e
quella europea si stanno muovendo per cercare di risolvere i propri
problemi con le privatizzazioni, vorremmo conoscere come si sono
svolte le trattative con il sig. Menduni e quali sono gli attuali
rapporti.
Non vorrei che ci trovassimo nelle condizioni di subirci oltre
che le spese dell'acquisto delle aree anche tutti i costi relativi
alla riconversione. Si dice ancora che sono stati emessi
provvedimenti di sostegno nei confronti dell'Industria
valdostana.
Non lo possiamo negare anche se il Presidente dell'associazione
valdostana degli imprenditori industriali ha detto di non volere
un'industria sovvenzionata non essendo questo un loro principio, ma
bensì il concetto inserito nel programma della precedente
maggioranza. Oggi invece, si ritiene che la sovvenzione sia un
toccasana, esiste quindi un netto contrasto tra la tesi sostenuta
dalla Regione e quella dell'imprenditoria valdostana.
Io non credo che acquisire le aree della Cogne sia una risposta
"forte", è semplicemente una risposta. La risposta "forte" sarebbe
quella di avere già stabilito che cosa costruire. Si tratta
solamente di elargire dei soldi all'Ilva allo scopo di sistemare i
conti. Se queste sono quindi le prospettive della maggioranza sono
proposte, a nostro avviso, estremamente deboli.
Mi sia consentito aggiungere che, verso l'inizio degli anni '60,
la parola mitica nel mondo politico era quella della
"programmazione". Oggi dopo venti anni la parola mitica è diventata
"riconversione". Tutte le idee sono valide, ma mi domando che cosa
diamo noi come Consiglio regionale a quelle persone che alla fine
dell'anno saranno licenziate. Diciamo loro di stare tranquilli
perché noi facciamo la riconversione?
Questo è un discorso a lungo termine, mentre andava risolto con
immediatezza e si poteva fare attraverso una migliore
individuazione del prodotto SDS. Sarebbe stata una possibile
ipotesi sulla quale si poteva lavorare esistendo la disponibilità
immediata di occupazione per almeno un certo numero di persone.
Oggi invece lei dice che nella immediatezza la Giunta non è in
grado di proporre soluzioni dal punto di vista occupazionale.
Ci sono punti su cui il Governo deve dare delle risposte
immediate e concrete perché non si vive di "riconversione" o di
"programmazione".
Io auguro ai signori della Giunta di trovare delle soluzioni o
proposte nuove ed anche migliori delle nostre, ma fino a quando non
ci daranno risposte chiare e precise non possiamo accettare questo
modo di agire nei confronti, soprattutto, del personale della
Nazionale Cogne.
Presidente
Ha chiesto la parola l'Assessore ai Lavori
Pubblici, Vallet.
Vallet (UV)
Dal tono e dai contenuti di alcuni
interventi, sembrerebbe che tutte le responsabilità di una
situazione sicuramente grave, siano di questa Giunta. Mi pare che
certe affermazioni e certe accuse siano strumentali e quindi, senza
preoccuparmene troppo, vorrei fare alcune riflessioni sul settore
edile.
Ho già avuto modo di dire, rispondendo ad una interpellanza, che
il settore edile in Valle d'Aosta risente delle difficoltà e della
crisi generale.
Provvedendo settimanalmente all'elenco delle ditte da invitare
agli appalti, ci accorgiamo che purtroppo coloro da non invitare
perché inadempienti rispetto agli oneri contributivi sono molti.
Questo è il primo segnale di difficoltà di una Impresa.
È evidente che le problematiche sono complesse ed irrisolvibili
da parte della Regione. Le imprese valdostane hanno difficoltà
nell'ottenere commesse per il fatto che esiste un sovraffollamento
di imprese edili e una difficoltà anche di recuperare aree da parte
dell'edilizia residenziale pubblica.
L'associazione industriale ha chiesto delle forme di
protezionismo per favorire le imprese locali; a noi questo sembra
di difficile attuazione perché non riteniamo che sia la strada
giusta.
Non si possono risolvere i problemi in breve tempo con
provvedimenti immediati perché occorre prima esaminarli a
fondo.
La Giunta, di fronte a questo quadro, si è mossa con proposte
concrete garantendo la trasparenza e la massima correttezza nella
gestione degli appalti adottando la procedura del massimo ribasso.
Questa procedura porta ad una maggiore conflittualità tra le
Imprese e provoca dei ribassi troppo elevati, ma è comunque il
metodo che garantisce maggiormente la trasparenza. Per gli appalti
di una certa dimensione, stiamo adottando il metodo dell'offerta
per prezzi unitari anche se questo comporta un maggior lavoro, ma
certamente potrà servire a contenere i costi.
Abbiamo mandato avanti il disegno di legge sull'osservatorio
degli appalti che se il Consiglio voterà, costituirà comunque uno
strumento efficace di programmazione e di gestione per la spesa
pubblica.
Vorrei fare un breve cenno per quanto riguarda la situazione del
gruppo Freydoz. Abbiamo lavorato in collaborazione con l'Ufficio
del lavoro, il sindacato e con i responsabili delle Imprese, con
due obiettivi: poter pagare gli stipendi al personale, che dal mese
di luglio non li riceveva, e siamo riusciti a sbloccare la
situazione e il tentativo di salvataggio dell'azienda.
Il Consiglio è al corrente che la Giunta ha incaricato uno
studio per valutare quali possono essere le modalità d'intervento
nella direzione di far svolgere un ruolo attivo alla finanziaria
regionale.
Su questi problemi è necessario trovare una collaborazione e da
parte nostra esiste la disponibilità di trattare con chi desidera
dare il proprio contributo.
Presidente
Comunico al Consiglio che su richiesta
delle rappresentanze sindacali dei lavoratori dell'Autoporto ed una
folta rappresentanza degli stessi lavoratori, c'è stato un incontro
con la Presidenza del Consiglio e con l'ufficio di
Presidenza.
Nel corso dell'incontro si sono dibattute le tematiche che hanno
creato le condizioni di crisi e le rappresentanze sindacali hanno
sostenuto la necessità di amplificare al massimo sia all'esterno
che presso i Ministeri competenti, una serie di provvedimenti. Da
questo incontro è scaturita una risoluzione che il sottoscritto e
gli altri colleghi della Presidenza e anche a nome dei consiglieri
Stévenin, Agnesod e Gremmo, propongono all'attenzione del Consiglio
regionale.
Risoluzione Il Consiglio regionale della Valle
d'Aosta
Riunito in sessione straordinaria ed urgente per discutere sulla
situazione occupazionale della Regione e sulle prospettive di
rilancio produttivo ed occupazionale nell'interesse socio-economico
della comunità valdostana;
Tenuto conto della grave situazione che si verrà a creare con
l'abbattimento delle barriere doganali interne, evidenziata nel
corso dell'incontro avuto in data odierna con una delegazione dei
lavoratori e delle organizzazioni sindacali delle case di
spedizione operanti nell'Autoporto regionale di Pollein;
Considerata l'estrema necessità ed urgenza di concreti
provvedimenti atti a garantire, attraverso il ricorso agli
ammortizzatori sociali, la graduale ricollocazione dei lavoratori
interessati nel mondo del lavoro valdostano, in attesa della
realizzazione delle iniziative che l'Amministrazione regionale sta
ponendo in essere allo scopo di creare delle possibilità
occupazionali alternative;
Tenuto conto del grave stato di tensione sociale esistente;
Richiede
al Ministro del Lavoro e della massima occupazione di emanare,
con ogni possibile urgenza, i provvedimenti necessari per
assicurare ai lavoratori del settore interessato dall'abbattimento
delle barriere doganali la possibilità di ricorrere agli strumenti
di sostegno al reddito di altre categorie di lavoratori.
Presidente
Ha chiesto la parola il Consigliere
Pascale.
Pascale (PSI)
Trovo scorretto il comportamento della
Presidenza del Consiglio. Quando ci sono dei lavoratori che durante
dibattiti inerenti ai loro problemi, chiedono un incontro con le
forze politiche, è consuetudine invitare a questo incontro i
Capigruppo. Per cui, l'ordine del giorno, che tra l'altro riporta
delle assurdità come: "tenuto conto della grave situazione che si
verrà a creare con l'abbattimento delle barriere doganali interne,
evidenziata nel corso dell'incontro avuto in data odierna con una
delegazione di lavoratori eccetera "..., non mi pare che sia stata
evidenziata solo in data odierna, ma più volte ed in altre
occasioni.
Se si vuole giungere ad un ordine del giorno che sia accettato
da tutte le forze politiche, si tenga una riunione dei Capigruppo e
si concordi insieme.
Presidente
Non ho nessuna difficoltà a convocare la
conferenza dei Capi-gruppo su questa risoluzione. La richiesta
d'incontro è stata fatta con la Presidenza del Consiglio, ho
allargato questo agli uffici di Presidenza perché non si poteva
sospendere il Consiglio. La risolu-zione riflette esattamente
quanto richiesto dalla rappresentanza sindacale, noi l'abbiamo
automaticamente trascritta.
Ha chiesto la parola il Consigliere Gremmo.
Gremmo (UAP)
Io personalmente ho appoggiato la tesi di
non coinvolgere i Capigruppo per non interrompere i lavori di
questo Consiglio.
L'incontro era con l'ufficio di Presidenza e sostengo che questo
ufficio ha un ruolo e deve usarlo anche prendendo un minimo di
iniziativa.
Presidente
Ha chiesto la parola il Consigliere
Chiofalo.
Chiofalo (DC)
Io ribadisco quanto ha sostenuto il
Consigliere Pascale. Questo è un comportamento scorretto perché non
si può escludere una forza politica come la nostra se si vogliono
raggiungere determinati obiettivi.
Questa risoluzione non risolve niente perché una risoluzione
simile è già stata inviata a Roma, per cui ci opponiamo a questa
iniziativa.
Presidente
Ha chiesto la parola il Consigliere
Agnesod.
Agnesod (UV)
Io vorrei esprime alcune considerazioni su
questo argomento che sta prendendo una piega sbagliata rispetto a
quelle che erano le intenzioni dell'Ufficio di Presidenza.
Noi abbiamo predisposto questa risoluzione in collaborazione con
l'ufficio stampa della Presidenza ed i contenuti sono stati quelli
esplicitamente richiesti dai lavoratori stessi.
Abbiamo presentato questa risoluzione perché chiamati
direttamente in causa e non ne abbiamo potuto fare a meno. Non
dobbiamo disquisire sotto questo aspetto; possiamo discutere il
contenuto della stessa, ma soffermarci sotto altri aspetti è
sintomo di bassa cultura.
Presidente
Ha chiesto la parola il Consigliere
Aloisi.
Aloisi (PSI)
Su un argomento di questa importanza, è
opportuno da parte di tutte le forze politiche collaborare per
trovare una soluzione o per lo meno votare insieme una risoluzione
che vada incontro alle richieste dei lavoratori
dell'Autoporto.
Se però da una parte posso apprezzare la buona fede del collega
Agnesod, dall'altra parte l'atteggiamento del Presidente è
scorretto perché il problema in questione non è stato evidenziato
oggi, ma sono mesi che lo stiamo portando avanti. Era più corretto
quindi, coinvolgere il Vicepresidente della Democrazia Cristiana
perché in questo caso, il documento è sottoscritto soltanto dalle
forze di maggioranza le quali invece, fino ad ora, sono rimasti
insensibili di fronte al problema.
La Democrazia Cristiana e il Partito Socialista che hanno
portato avanti queste battaglie, vengono in questo momento umiliate
perché il Presidente cerca di fare il furbo. Ritengo che sia
opportuno chiedere la sospensione del Consiglio e la riunione dei
Capigruppo.
Presidente
Io non voglio far scadere il livello di
questo dibattito data la serietà che compete a questo
argomento.
Ripeto che il nostro intento non era né polemico né tanto meno
eravamo alla ricerca di una primogenitura che non esiste perché
giustamente questo problema era stato già dibattuto.
La risoluzione ripete, pari pari, quanto ci è stato richiesto
dai rappresentanti sindacali e da numerosi di lavoratori.
Non abbiamo ritenuto di sospendere i lavori del Consiglio
considerato il dibattito in corso. Nell'ufficio di Presidenza erano
presenti componenti della maggioranza e della minoranza ed il
Consigliere Gremmo ne è una testimonianza.
Per chiarezza, comunque, sono disponibile a portare in
discussione la risoluzione ed ogni decisione che si vorrà
assumere.
Se c'è una prova che la campagna elettorale è iniziata è proprio
dal linguaggio e dall'atteggiamento usato da alcuni gruppi.
Riprendiamo la collegialità e non diamo prova di scadimento e
basso profilo all'opinione pubblica. Concludo il mio intervento
proponendo la sospensione del Consiglio e la riunione dei
Capigruppo.
Si dà atto che la seduta è sospesa dalle ore 19,28 alle ore
19,48.
Presidente
Informo il Consiglio che la conferenza dei
Capigruppo ha stabilito di riprendere in considerazione, in una
seduta successiva, le eventuali risoluzioni emergenti da questo
dibattito e di trovare un accordo sulla stesura degli
stessi.
In caso di non accordo verrebbe comunque votata la risoluzione
proposta dall'ufficio di Presidenza.
Ha chiesto la parola il Consigliere Beneforti.
Beneforti (DC)
Prima di dire alcune cose avrei gradito
sentire le repliche del Presidente della Giunta, dell'Assessore
Mafrica e dell'Assessore ai Lavori Pubblici.
Prendo comunque atto di quello che ha detto il Presidente.
Sappiamo tutti che stiamo attraversando una fase di
trasformazione nella nostra Regione, come nel resto d'Italia, e
purtroppo in questa fase chi ne risente maggiormente sono gli
effetti produttivi ed occupazionali.
L'Assessore Mafrica dice che sono stati presi provvedimenti a
sostegno più o meno assistenzialistici, ma dal dibattito a livello
di Commissione su alcuni di questi disegni di legge è emerso che
l'aumento dell'occupazione anche a seguito di questi provvedimenti,
non è certamente rilevante.
Io non ritengo che si debba continuare solo su questa strada, è
giusto uscire dall'assistenzialismo per creare condizioni diverse
di occupazione realizzando nuovi posti di lavoro. Questo Consiglio
regionale in seduta straordinaria dovrebbe avere lo scopo di
affrontare la problematica Cogne, quella edilizia e quella
autoportuale, dato che oggi sono i tre settori maggiormente colpiti
dalla situazione di trasformazione in atto. Di fronte a questa
situazione di crisi non ritengo che sia una risposta "forte" quella
di acquisire le aree.
Sarà certo importante acquistare queste aree, ma non è il punto
fondamentale su cui soffermarci. L'acquisto serve a sanare una
situazione debitoria della Cogne che è sull'orlo del
fallimento.
Noi non possiamo sostituirci al capitale pubblico e neppure
possiamo restituire ai lavoratori i posti di lavoro.
Ci risulta che questa Giunta non sia affidabile, non sotto
l'aspetto economico, ma nella credibilità sulla trattativa con i
privati. Voi ritenete che la soluzione sia quella di dare alla
Cogne i 150 miliardi che possano alleviare la situazione almeno per
qualche anno.
Noi su questo problema abbiamo sempre insistito per saperne di
più, desideravamo un approfondimento maggiore ed oggi, ancora una
volta, siamo disposti a collaborare per realizzare un documento
costruttivo su come affrontare il problema della Cogne,
dell'Autoporto e dell'edilizia.
L'Assessore Vallet ha fornito alcune spiegazioni
sull'osservatorio degli appalti; ma solo con questo non si
risolvono i problemi; è solo un palliativo. Come lo è anche
l'ordine del giorno relativo all'Autoporto: i lavoratori chiedono
risposte concrete.
PresidenteDichiaro chiusa la discussione generale.
Ha chiesto la parola il Presidente della Giunta Lanivi.
Lanivi (GM)
Cercherò di rispondere il più puntualmente
possibile agli argomenti presentati dai consiglieri.
Il Consigliere Lanièce ha sostenuto tre o quattro tesi. La prima
relativa al fatto che la Cogne sia l'ultima sopravvissuta e che la
D.C. sia disponibile per mantenerla in vita.
Devo ricordare che non sempre l'atteggiamento della D.C. è stato
in questi termini dato che qualcuno nel passato aveva affermato che
la chiusura della Cogne non avrebbe significato nulla per la Valle
d'Aosta. Prendo atto di questa disponibilità.
Nel settore edile il Consigliere ha sostenuto che la Regione è
la maggiore committente dello stesso settore ed, in effetti,
bisogna ammettere che la crescita del settore in Valle d'Aosta,
soprattutto nei paesi, è avvenuta con la committenza pubblica. Tale
intervento ha così consentito lo sviluppo di una piccola
imprenditoria edile che ha rappresentato una ricchezza per la
nostra Regione.
Lo stesso settore è cresciuto forse troppo ed i dati stessi ci
dicono che rispetto ad altri settori è percentualmente due o tre
volte maggiore della media nazionale ed in considerazione dei tempi
attuali questo può rappresentare uno stato di debolezza perché se
l'Amministrazione regionale non avesse sostanze finanziarie per
mandare avanti i suoi programmi, questo settore entrerebbe in
crisi.
Il Consigliere Lanièce inoltre dichiara che depreca la fine
della SDS. Io non condivido questa tesi perché la Convenzione è
stata bloccata a Bruxelles, non da noi, in quanto ritenuta
illegittima. Ci sono due annotazioni che mi paiono utili e sono
quelle dell'azione unitaria e della qualificazione
professionale.
Se per qualificazione professionale s'intende la qualificazione
e la crescita delle risorse umane della Valle questo è uno dei
grandi obiettivi che la Regione deve porsi.
Il Consigliere Beneforti dice di non condividere la linea che
conduce alla chiusura della Cogne. L'ho avvertito come "uno
schiaffo" che credo nessuno meriti. Si è irriso a protocolli, ma
senza quei protocolli, ci sarebbe ancora la Cogne?
Alla fine del 1988 qualcuno ricorderà che la CEE aveva deciso
quali attività siderurgiche dovevano chiudere, quali dovevano
essere dismesse e quali dovevano entrare in una specie di
contenitore da salvare chiamato "Ilva". Abbiamo raggiunto il grande
risultato ad avere la Cogne all'interno dell'Ilva e questo ha
voluto dire la salvezza dello stabilimento.
Il discorso ha contorni e difficoltà che sono stati sottolineati
da sempre. I "libri bianchi", quelli più anziani di me,
ricorderanno che questo Consiglio regionale, 20-30-40 anni fa aveva
trattato la Cogne come un organismo che agiva e si muoveva a
prescindere dagli interessi della comunità valdostana. Proprio per
essere stata all'interno di un pubblico corrotto e perverso
dall'invadenza di partiti, questa azienda ha avuto alti e
bassi.
Il rapporto quindi tra Regione ed azienda è sempre stato
difficoltoso. Abbiamo a che fare con un interlocutore difficile che
tratta da Roma e che vede inserita questa azienda in un sistema
solare in cui rappresenta una sorta di pianeta. Non hanno mai
accettato l'idea di fare di questo stabilimento un'unità pensante e
autonoma. Questa è stata una nostra precisa richiesta.
Noi di fronte a tale problema ci siamo posti in questi termini:
primo punto: la legge che abbiamo presentato non è un intervento di
tipo immobiliare. Ci siamo resi conto che in questo momento
l'acquisizione delle aree Cogne, 1.100 mila metri quadrati da cui
abbiamo consapevolmente estratta la discarica e, cioè, il cumulo di
700 mila metri cubi, posti sulla sinistra del Buthier, è un
discorso più ampio, consiste cioè nell'acquisizione delle proprietà
immobiliari che comprende:
a) da parte dell'Ilva, l'indicazione di un privato che non si
chiamerà più Falk, e che dovrà consegnarci un progetto industriale
di cui abbiamo già individuato alcune linee; quando si parla di
bonifica o di recupero ambientale, non s'intende soltanto la
discarica, ma per rendere riutilizzabile l'intera area occorre un
risanamento globale. È una via obbligata se si vogliono affrontare
i seguenti problemi:
- Il problema del rilancio della Cogne; il mantenimento di
un'attività che non chiameremo più siderurgica, nel senso
tradizionale, ma metallurgico meccanica; i problemi urbanistici di
Aosta e il discorso della reindustrializzazione di nuovi servizi su
quell'area. Viene inoltre ampliato il discorso anche sul controllo
delle centrali idroelettriche.
Ora voglio aprire un altro discorso sulla motivazione
dell'acquisto dell'area. Non è vero che compriamo tutto, è vero
invece che l'Amministrazione regionale, se vuole possedere
strumenti di pianificazione territoriale e di politica industriale,
deve avere queste aree a disposizione. Abbiamo potuto
reindustrializzare l'area Illsa Viola perché avevamo acquistato
l'area.
La Regione ha acquisito l'intero patrimonio quasi a zero lire,
ma l'intera opera di reindustrializzazione è stata interamente a
carico dell'Amministrazione.
C'è stato un diverso metodo di trattativa, rispetto al
precedente, per cui desidero puntualizzare che la diversità sta nel
fatto che l'Ilva nel mese di luglio ha accettato il discorso della
globalità nel trattare i problemi inerenti alla Cogne.
Il superamento inoltre, della fase di scontro per passare ad un
confronto sui problemi.
L'acquisizione dei terreni non risolve certamente tutte le
questioni, ma l'operazione va vista come un punto fermo nella
trattativa con la Regione. I contenuti sono: un riassetto
industriale, una riconversione dell'area, un discorso urbanistico,
un controllo sull'energia idroelettrica e la bonifica.
Sull'ultima questione degli "industriali" o degli "industriosi"
desidero fare alcune considerazioni. Verso gli industriali nutro
apprezzamento per la loro imprenditorialità, ma verso coloro che
vivono con i contributi regionali, dal momento che è molto facile
identificarli essendo la nostra una piccola Regione, ritengo che
non siano più credibili anzi dovremmo fare particolare
attenzione.
Rispondo all'intervento di Aloisi: la Valle d'Aosta non è più
un'isola felice. 115.000 mila abitanti in un territorio a 2160
metri di altezza in mezzo alle alpi non è un territorio facile. Una
volta qui e in Sardegna mandavano le persone in punizione. C'è
stato poi un momento di crescita e forse siamo stati anche ingenui
perché per accogliere bene gli ospiti siamo stati tacciati per
spreconi. Gli indici demografici della nostra Valle d'Aosta
dimostrano un tasso di natalità vicino ai minimi tra le Regioni
italiane e una compensazione con il bilancio migratorio. Una realtà
non facile per cui per guardare meglio al futuro si richiede
l'intelligenza di tutti.
Rispondo all'intervento di Trione: il grido di dolore
dell'associazione industriale occorre tenerne conto con una
distinzione. Agli imprenditori valdostani che hanno investito nel
Lazio, io auguro loro molta fortuna perché molti piemontesi che
hanno investito in quelle zone sono tornati presto a casa.
Il problema è difficile per cause interne ed esterne, lo ha
sottolineato anche Pascale, è di una grandiosità tale che ci mette
tutti in stato di incertezza. È stato sottolineato l'aspetto
economico, ma forse è il problema meno pesante. Esiste una crisi
istituzionale, una caduta delle ideologie e dell'apertura del nuova
realtà europea.
Mi sento di condividere alcuni punti relativi ai passaggi
obbligati che sono quelli inerenti alla linearizzazione degli
impianti e al ruolo della Cogne.
Rispondo all'intervento di Pascale: condivido solo alcuni
aspetti mentre altri ne rispetto solamente le posizioni.
Viene affermato che i privati siano riusciti a salvare nella
siderurgia le aziende, mentre l'ente pubblico no. Chi conosce bene
la vicenda della siderurgia italiana del dopoguerra, sa che i
privati avevano a disposizione la parte alta della torta e non a
caso i privati sono in una zona privilegiata.
Sul ruolo passivo della Regione, ribadisco che si tratta di un
difficile rapporto perché spesso alla Cogne si parlava attraverso
le segreterie dei partiti.
Sul punto relativo all'acquisizione dell'Autoporto preciso che
la Regione non acquista, la delibera dice che "si è dato mandato
alla Finaosta di acquisire il controllo della società Autoporto".
Alla Finaosta è stato dato il mandato di ampliare la propria
presenza azionaria in società Autoporto fino al 100 percento.
Questo affinché la società di gestione potrà mettere a disposizione
dei privati la possibilità di inserimento con delle proprie
attività nei settori delle importazioni extracomunitarie, nei
servizi ai commerci e agli scambi e nel settore del terziario
avanzato.
Rispondo all'intervento di Bondaz. Il Consigliere Bondaz non può
criticare il discorso sulla programmazione e sulla linea adottata
da questa Giunta, quando per la prima volta nella storia della
Valle in una Convenzione veniva stabilito il 90 percento a fondo
perduto a una società, più il ripiano dei primi due anni
nell'esercizio di questa azienda.
È stata Bruxelles a bloccare la convenzione SDS mentre noi
condividiamo i contenuti politici perché abbiamo scelto la strada
di consentire alla Regione di avere un ruolo particolare.
Rispondo all'intervento di Beneforti. Il giudizio
sull'inefficienza espresso non può essere discusso, ma non è vero
che noi compriamo tutto. Abbiamo comprato le aree industriali,
senza turbare il mercato dei terreni, abbiamo utilizzato e stiamo
riutilizzando delle aree industriali.
Ultime considerazioni prima di passare a dati più precisi.
È vero che stiamo attraversando un momento di svolta ed è un
momento difficile, ma la Valle d'Aosta ha quattro grandi risorse
per cui può guardare con serenità al suo futuro:
I valori della sua cultura, il suo territorio, il posizionamento
geografico e le sue risorse umane; a meno che prevalgano tendenze
al suicidio e cioè che una litigiosità esasperata sia tale da
determinarne la fine, ma sarà una responsabilità della stessa Valle
o della sua classe dirigente.
Per quanto riguarda l'Autoporto, prima scelta. Il mandato
Finaosta per il controllo dell'Autoporto: avremo una società a
disposizione con cui trattare per nuovi insediamenti nei settori
già citati.
Esiste un gruppo di lavoro che sta lavorando per la
riorganizzazione dell'area, utilizziamo i fondi interreg sul
versante italo-francese, per quello italo-svizzero, c'è quel
programma di realizzare infrastrutture, c'è un raccordo stradale e
la zona doganale extracomunitaria verso la Svizzera.
Stiamo mobilitando tutte le energie che abbiamo a disposizione
sul problema dell'occupazione, abbiamo interessato tutte le aziende
partecipate dalla Regione e dalla Finaosta, abbiamo aperto i
contatti con tutte le aziende che sono insediate nell'area
autoportuale, comprese le loro rappresentanze nazionali ed abbiamo
aperto quattro o cinque trattative per possibili insediamenti su
queste aree.
Per questo Consiglio sarebbe estremamente utile se si potesse
concordare un ordine del giorno sul problema delle protezioni
sociali. Stiamo seguendo ed abbiamo dimostrato anche a Roma che la
nostra Regione è più impegnata di altre in questo discorso relativo
alla nostra realtà autoportuale.
Volevo per correttezza, fare solo una considerazione. Qualcuno
ha sostenuto una prioristica posizione di polemica nei confronti
del Governo centrale. Io credo che questa non sia la posizione di
questa maggioranza.
Questo Consiglio difende l'autonomia della nostra Regione. Si
pone contro solamente quando vengono lesi i propri diritti. Devo
dare atto della correttezza del Presidente del Consiglio Amato, del
suo sottosegretario e di alcuni Ministri finanziari, nei rapporti
con la Regione. C'è stata una dignitosa trattativa a livello
istituzionale e nello stesso tempo nella riunione a cui ho
partecipato ho espresso quanto il Consiglio regionale aveva deciso,
e cioè, la posizione contraria rispetto a quelle misure in materia
sanitaria.
Rivolgo un appello a tutte le forze politiche presenti in
quest'aula affinché ci sia una garanzia finanziaria che è premessa
per la sopravvivenza della nostra Regione.
Presidente
Ha chiesto la parola il Consigliere
Pascale.
Pascale (PSI)
Come ho già detto nella conferenza dei
Capigruppo, avrei degli emendamenti da presentare alla risoluzione
dell'Ufficio di Presidenza, però vorrei confrontarmi con gli altri
Capigruppo e con il Presidente della Giunta.
Io personalmente ritenevo opportuno che al termine di una
discussione così ampia, e che ha impegnato diversi aspetti dei
settori occupazionali in crisi in Valle d'Aosta, fosse quanto meno
opportuno un ordine del giorno possibilmente unitario che
sintetizzasse i contenuti di questo dibattito e desse delle
indicazioni.
Il Presidente della Giunta riteneva che fosse difficile farlo
questa sera e proponeva di rinviarlo magari alla prossima seduta.
Direi che una breve sospensione sia quanto meno opportuna per
verificare questi due aspetti.
Si dà atto che la seduta è sospesa dalle ore 19,28 alle ore
19,48.
