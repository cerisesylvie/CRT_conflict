Classificazione
EDILIZIA
Edilizia residenziale



Oggetto del Consiglio n. 2851 del 10 luglio 2007 - Resoconto
OGGETTO N. 2851/XII - Tempistica di erogazione dei mutui per
la prima abitazione. (Interrogazione)
Interrogazione
Ricordato il Regolamento regionale n. 1 del 18 gennaio 2007
con cui si prevedeva, per gli anni 2007/2008, la sperimentazione
del sistema a sportello per l'attribuzione dei mutui regionali
prima casa, sospendendo la procedura a bando, che ha comportato in
passato rilevanti appesantimenti nelle procedure e nei tempi di
erogazione di tali mutui;
Tenuto conto che, gli uffici competenti a tutt'oggi non hanno
finito di definire le pratiche 2006 e che hanno rinviato
all'autunno l'inizio della sperimentazione del sistema a
sportello;
Constatato che tali ritardi comportano rilevanti danni alle
cittadine e ai cittadini valdostani che hanno fatto domanda di
mutuo prima casa nel 2006 e stanno impedendo a quelli che
desideravano presentare domanda nel 2007 di poter esercitare un
loro diritto;
il sottoscritto Consigliere regionale
Interroga
il Governo regionale per conoscere:
1) quante pratiche di mutui prima casa 2006 siano ancora da
completare da parte degli uffici dell'Assessorato
competente;
2) quale data sia prevedibile per l'inizio della
sperimentazione in oggetto;
3) che tempi si possono prevedere per il completamento delle
singole pratiche relative all'anno 2007, a partire dal momento
dell'avvio della sperimentazione.
F.to: Sandri
Presidente
- La parola all'Assessore al territorio,
ambiente e opere pubbliche, Cerise.
Cerise (UV)
- Nella prima domanda si chiedeva:
"quante
pratiche di mutui prima casa 2006 siano ancora da completare da
parte degli uffici dell'Assessorato competente"
. Voglio
ricordare che il bando per la presentazione delle domande del mutuo
prima casa per l'anno 2006 prevedeva, come in precedenza, una
scadenza fissata al 30 settembre. A quella data erano state
presentate 205 domande. Tuttavia, numerosi amministratori avevano
avanzato delle perplessità sulla possibilità di rilasciare i titoli
abilitativi agli utenti in conseguenza dello sciopero indetto dai
liberi professionisti iscritti agli albi contro il "decreto
Bersani". Preso atto di queste difficoltà, la Giunta regionale ha
concesso una proroga alla scadenza di presentazione delle domande
al 30 novembre 2006. Questa proroga, unita al "trend" di aumento
dei tassi di interesse, ha comportato un notevole aumento di
richieste che alla scadenza sono risultate 413, sono praticamente
raddoppiate. Pur con un numero così elevato di richieste, la fase
degli uffici si è conclusa in anticipo rispetto ai tempi massimi
previsti dal regolamento regionale. La procedura fin qui riassunta
ha occupato 209 giorni contro un tempo massimo previsto dal
regolamento di 235 giorni. Va segnalato che il regolamento
regionale prevede la formulazione della graduatoria provvisoria
entro 60 giorni dalla chiusura del bando. Il relativo provvedimento
dirigenziale è stato adottato il 9 marzo 2007 e questo periodo è
comprensivo anche dei tempi per la numerazione del provvedimento
stesso, tempi naturalmente non dipendenti dall'Ufficio mutui.
Successivamente i richiedenti hanno avuto tempo fino al 27 aprile
2007 per formulare opposizione alle determinazioni assunte. Sono
stati presentati 8 ricorsi che sono stati valutati dalla
Commissione mutui prevista dal regolamento n. 1/2002 in data 3
maggio 2007. Con singoli provvedimenti amministrativi, adottati in
data 25 maggio, il dirigente competente ha respinto o accettato i
ricorsi. Con provvedimento dirigenziale del 7 giugno 2007 è stata
approvata la graduatoria definitiva. Infine la Giunta regionale ha
deliberato, con deliberazione n. 1717 del 22 giugno, l'ammontare
delle risorse a valere sul fondo di rotazione da assegnare alla
graduatoria dell'anno 2006, dando risposta a tutte le domande che
sono risultate utili che erano quasi raddoppiate rispetto alle
istanze presentate il 30 settembre. Sulla base delle risorse, il
dirigente competente ha adottato l'atto amministrativo di
ammissione a finanziamento delle domande ammesse alla graduatoria
definitiva. Ora i tecnici, avendo esaurito questa fase, sono in
grado di effettuare i sopralluoghi sulle pratiche del 2006 per
procedere al loro invio a "Finaosta" per l'erogazione del
mutuo.
Nella seconda domanda si chiedeva quale data sia prevedibile per
l'inizio della sperimentazione cosiddetto "sportello". Il
regolamento che ha introdotto a titolo sperimentale l'attività "a
sportello" elimina tutta la procedura relativa alla formulazione
della graduatoria. Con deliberazione della Giunta regionale 1°
giugno 2007, n. 1501 sono state approvate le disposizioni di
carattere generale a cui l'Ufficio mutui dovrà attenersi per
ritirare le domande secondo il nuovo metodo sperimentale. È quindi
ormai tutto pronto per poter attivare la nuova procedura che però
non è ancora stata avviata in quanto bisogna assicurarsi che
possano essere erogati da parte della "Finaosta" tutti i mutui
relativi alle domande presentate nell'anno 2006 prima che vengano
stipulati i contratti di mutuo relative alle richieste del 2007. Se
teniamo conto che il nuovo sistema dovrebbe velocizzare tutta la
procedura, si ipotizza che a partire dal mese di ottobre di
quest'anno si potranno accettare le domande secondo il nuovo
sistema.
"Che tempi si possono prevedere per il completamento delle
singole pratiche relative all'anno 2007, a partire dal momento
dell'avvio della sperimentazione"
. Sono state definite tutte le
modalità. Dal momento di presentazione della domanda gli uffici
potranno svolgere immediatamente la fase di istruttoria non
essendoci bisogno di fare la graduatoria. L'esito di questa sarà
adottato con provvedimento dirigenziale e comunicato per iscritto
al richiedente. Il provvedimento di ammissione a finanziamento,
secondo l'ordine cronologico di presentazione, sarà adottato con
cadenza mensile per tutte le pratiche istruite positivamente entro
la data di adozione del provvedimento. Per questa fase la
deliberazione citata ha previsto in via transitoria un periodo di
120 giorni. È un termine che risulta in questa fase piuttosto
elevato, ma tiene conto del periodo di avvio della procedura
durante la quale si possono già prevedere alcune difficoltà legate
all'elevato numero di domande che saranno presentate tutte assieme,
in quanto è dal 30 novembre 2006 che non sono più presentate delle
domande, quindi immaginiamo che a partire dal mese di ottobre ci
sarà un arrivo massiccio di domande. A regime invece la procedura
potrà risultare sicuramente più snella e quindi il termine di 120
giorni si potrà ridurre notevolmente. Una volta ammessa a
finanziamento, il tecnico dell'ufficio provvederà ad effettuare il
sopralluogo sull'abitazione per inviare la pratica a "Finaosta" per
la stipulazione del contratto di mutuo. Secondo le previsioni
dell'ufficio, i tecnici potranno cominciare i primi sopralluoghi,
terminati quelli relativi alle pratiche del 2006, intorno al mese
di maggio 2008.
Presidente
- La parola al Consigliere Sandri.
Sandri (GV-DS-PSE)
- L'Assessore, come sempre, è molto
preciso e dettagliato nella sua risposta, però, come spesso
avviene, non dà una risposta politica, si ferma a declinare quello
che gli passano i dirigenti in modo tecnico. Dalla risposta
emergono 2 questioni preoccupanti: la prima è che si dà per
scontato che, essendo finita l'istruzione ai primi di giugno con la
graduatoria definitiva, si debba aspettare fino ad ottobre per
partire con la sperimentazione, ma giugno, luglio, agosto e
settembre questi uffici cosa fanno: guardano per aria? Non credo
che vadano tutti a fare i sopralluoghi, ci sarà del personale lì
dentro che non va a fare i sopralluoghi, e ce ne sono! E questi
cosa fanno? Ho l'impressione che là "si batta la fiacca"! Che vi
siano dei tempi che siano inaccettabili e anche il fatto che adesso
ci si "metta le mani davanti" dicendo che ci vanno almeno 120
giorni, alla fine con il regolamento rispetto ai 209 mi si deve
spiegare qual è la differenza, perché comunque ci sono magari 30
giorni del mese in cui uno è arrivato ad essere definito il giorno
dopo che c'è stato il provvedimento amministrativo, quindi già
altri 30 se ne partono lì e diventano 150; rispetto ai 209 di
adesso, non mi sembra che si sia fatto un grande passo avanti! Mi
sembra che lì si potrebbe dare un po' di più e, per fare questo,
basta metterci un po' di impegno, a meno che non vi sia la voglia
di avallare che le banche speculino sui mutui-ponte e su tutti i
finanziamenti-ponte per arrivare a una sopravvivenza fra "Finaosta"
e le banche, per cui "Finaosta" ritarda in modo che le banche
possano incassare dei begli interessi nel frattempo. Credo che
questo sia un meccanismo da rompere e per rompere ci vuole che la
burocrazia regionale diventi efficiente: non si può aprire uno
sportello che dà le risposte dopo un anno, perché 120 giorni più i
30 del provvedimento sono 150, poi c'è il sopralluogo, poi c'è
"Finaosta", arriviamo di nuovo ad avere più di 1 anno, 1 anno e 2
mesi per poter avere un mutuo regionale. Trovo questa cosa
assolutamente scorretta e lo si evince anche dalla stessa
ammissione dell'Assessore, che, avendo la mentalità burocratica
pure lui, i passaggi bisogna farli così: il 2007 viene dopo il
2006... ma chi ha detto che "Finaosta" non può far partire dei
finanziamenti 2007 in attesa che siano finiti quelli del 2006, non
riesce a fare due cose insieme? Ma scherziamo! Lei va in banca e
tutte queste procedure sono fatte in una settimana, non in un anno.
Ritengo che questa sia un'ulteriore dimostrazione che la Regione
deve cambiare metodo, allora si prende "Finaosta" e, se non ha
finito quelle del 2006, può già cominciare quelle del 2007; non
credo che sia così complicato e fonte di confusione e, se non è in
grado, non si va più da "Finaosta", si va con le banche, si cambia
la legge e si va a dare tali mutui con convenzione con tutte le
banche possibili; credo che questo porterebbe ad una netta
riduzione dei tempi. Non è possibile pensare che oggi qualunque
società bancaria che emette dei mutui in modo tradizionale te lo
riserva in 15-20 giorni e la Regione arrivi a più di un anno,
quando ci sono delle società bancarie che erogano mutui "on line"
in 4-5 giorni. Evidentemente non siete capaci a fare il vostro
mestiere; qui c'è necessità di "cambiare musica", per "cambiare
musica" bisogna prima mandare avanti il 2006, il 2007, il 2008; non
vi è nessuna regola che ci dica che "Finaosta" non può cominciare a
pagare il 2007 anche se non ha finito il 2006, ma cosa vuol dire?
Ma che motivo c'è? Non vi è nessun motivo.
Seconda cosa: gli uffici mentre fanno i sopralluoghi possono
anche fare qualcos'altro. L'ufficio è carente di personale? Se ne
metta di più, non credo sia difficile trovare nell'Amministrazione
regionale la possibilità almeno per qualche mese di rafforzare
quell'ufficio; questo lo potete tranquillamente fare. I
sopralluoghi si possono organizzare con "Finaosta", perché alla
fine succede che si fanno 2 volte: lo fa il geometra della Regione
e lo fa quello di "Finaosta", ma questa cos'è? La burocrazia
sovietica! Dovete smettere di fare queste cose e rendervi più
efficienti, altrimenti private il Consiglio dell'innovazione che ha
voluto fare, perché il sistema sportello, lo dimostrano i dati che
lei ha fornito, non sarà un vantaggio significativo rispetto alla
vecchia procedura. Se da parte degli uffici c'era la volontà di
dimostrare questo, sappiano che in Consiglio regionale denunceremo
sempre tale atteggiamento, perché lo sportello è un'idea
intelligente, ma deve essere supportata da un impegno politico e da
un impegno dei burocrati.
