Classificazione
TRASPORTI E VIABILITÀ
Trasporti



Oggetto del Consiglio n. 1126 del 21 novembre 2019 - Resoconto
OGGETTO N. 1126/XV - Interpellanza: "Valutazioni per un nuovo
utilizzo del materiale e degli impianti della tramvia Pila/Cogne
nel comune di Gressan".
Rini (Presidente) -
Passiamo al punto n. 34 dell'ordine
del giorno. Per l'illustrazione, la parola al collega Ferrero.
Ferrero (MOUV') -
Se dovessimo rappresentare come il
monumento all'inefficienza o allo spreco e all'incompetenza della
Pubblica Amministrazione di certa politica, penso che il trenino di
Cogne sarebbe il simbolo che meglio riassume tutto quanto, ma
perché andiamo a riparlare del trenino di Cogne? Perché dopo i
circa 30 milioni di euro che ci è costato, grazie alla
sollecitazione di un amico, sono andato a farmi un giro proprio
alla stazione di Acque Fredde per dare uno sguardo e per vedere che
cos'era successo nel frattempo. La stazione di Acque Fredde è
completamente abbandonata, le reti sono bucate, quindi si può
accedere tranquillamente, ci sono andato anch'io, ho fatto un
filmato e la vista di questa stazione è veramente spettrale perché,
da un lato, c'è un fabbricato fatto come si deve, che è costato,
c'è una pavimentazione in pietra, ci sono due trenini abbandonati
davanti alla stazione alle intemperie, ci sono stati sicuramente
degli atti di vandalismo, e poi c'è un altro trenino o forse due, è
difficile dirlo perché mi sono dovuto infilare con l'occhio nel
vetro rotto della palazzina che sta vicino alla stazione perché
ovviamente i vandali sono passati anche lì.
La desolazione è veramente completa, ci sono una decina di
estintori che sono stati buttati qua e là, ci sono in giro dei
chiari segni di effrazione per quanto riguarda i cavi, i cavi lo
sappiamo sono di rame e qualcuno è andato a servirsi. Se andate a
vedere i pluviali delle palazzine, la maggior parte, essendo di
rame, sono stati rimossi. C'è poi una serie di materiale che è lì
abbandonato e che veramente grida vendetta. Allora correva l'anno
2011 e sono passati quasi dieci anni da quando è stata abbandonata
la realizzazione dell'opera con tutti i pasticci che ne sono
seguiti, io mi chiedevo se in questi dieci anni qualcuno è andato
in letargo oppure, chissà, pensava a qualcos'altro, perché, oltre
aver gettato veramente nella
poubelle
30 milioni, adesso noi
stiamo mettendo veramente a repentaglio anche il valore di questi
trenini che sono lì depositati e il valore degli immobili... tra
l'altro, immobili di cui io chiedo conto nella interpellanza e
dico: ma in questi anni di questi immobili qualcuno avrà pagato le
tasse? Qualcuno avrà pagato l'IMU? Ci saranno costati qualcosa? Il
grande punto interrogativo è: in tutti questi anni qualcuno si è
posto il problema di cosa ne facciamo di queste cose? Riusciamo
magari a rivenderle? Riusciamo a dare un'utilizzazione alternativa?
Non ci faremo più il trenino, ci facciamo... non lo so.
Tecnicamente bisogna fare una verifica ma dovevate farla voi. Ci
facciamo una pista ciclabile? Ci facciamo un collegamento? Ci
facciamo una specie di museo sotterraneo nella galleria? Ci
facciamo qualcosa? Perché lasciare tutta quella serie di impianti
così veramente ha poco senso. Gradirei una risposta che non sia
delle risposte molto simpatiche che aveva dato anche l'assessore
Bertschy quando aveva sentito che l'autostrada per la frana di
Quincinetto sarebbe stata bloccata per tre mesi o più mesi e lui si
era arrabbiato come un'iena, magari se partecipavi o ti inserivi
nelle riunioni che facevano prima, ti arrabbiavi un po' meno.
Gradirei quindi una risposta, non ditemi: "la questione è su un
binario morto". Per favore, datemi una risposta, che sia una
risposta decente e che non offenda la mia suscettibilità, che avrò
modo poi di manifestare successivamente.
Presidente -
La parola all'assessore Bertschy.
Bertschy (AV) -
Collega Ferrero, sono sicuro che la sua
suscettibilità sarà già offesa ancor prima di rispondere ma solo
una piccola precisazione: con tutti i limiti del caso abbiamo
costituito, grazie a un lavoro di alcuni mesi, un comitato dove
finalmente la Regione Valle d'Aosta ha una sua voce nel giugno
scorso con delibera Piemonte-Valle d'Aosta, un comitato
tecnico-politico dove la Valle d'Aosta, rispetto alla frana di
Quincinetto, può portare la sua voce. Tutte le riunioni sono
riunioni alle quali la Protezione civile, o il Presidente, o
l'Assessore hanno partecipato e quel grido di allarme, quella
arrabbiatura che lei segnala non era altro che una risposta a un
articolo di giornale a una presentazione di un progetto che non era
stato presentato nel comitato, nel comitato è stato presentato non
più tardi di dieci giorni fa ed è stato respinto.
Detto questo, invece tra i tanti Assessori che si sono occupati
di questo argomento io oggi rispondo anche a nome dei colleghi
Borrello e Testolin, che sono sicuro di essere contenti di essere
citati in questa risposta, sono passati tanti Governi, leggermente
anche il Governo che ci ha preceduto ma proprio in leggerezza,
sicuramente il Governo Spelgatti non poteva occuparsi in quei sei
mesi di un problema di dieci anni.
Detto questo, abbiamo un minimo di tempo davanti, chissà fino a
quando, ma ce ne stiamo occupando. L'argomento che solleva è un
argomento che è stato poi deliberato nel 2012 con la DGR n.
1628/2012, sono stati dati gli indirizzi a varie strutture per
intervenire, comunque per venire alle sue domande: "
a chi fa
capo la proprietà degli immobili di cui si tratta e del materiale
rotabile
". La proprietà degli immobili e del materiale rotabile
è della Regione sia per i beni situati nel comune di Gressan, sia
per quelli che ricadono in comune di Cogne.
Per quanto riguarda il patrimonio immobiliare, come stavo
dicendo prima, nel 2012 è stata dichiarata con la DGR n. 1628
l'inservibilità ai fini di un sistema di trasporto pubblico e i
beni sono stati inseriti nel piano di alienazione e valorizzazione
immobiliare della Regione. Per quanto invece concerne il materiale
rotabile, ora che da pochissimo si è conclusa in primo grado una
controversia che c'era con i fornitori, stiamo avviando le
procedure di vendita del materiale rotabile, a oggi non era
possibile farlo perché c'era questo ricorso in atto con i
fornitori.
Per quanto riguarda il punto n. 2: "
a quanto ammontano i
tributi comunali, regionali e statali pagati a far data dal 2011
dall'Amministrazione regionale o eventuali altri enti partecipati a
qualsiasi titolo dalla Regione
", sugli immobili attuali, che
non tutti sono accatastati nella stessa maniera, la Regione versa
un IMU per un valore di circa 4500 euro annui, più precisamente
4527,60, e una TASI di importo annuo di 107,44 euro.
Per quanto riguarda a chi è stata affidata la manutenzione delle
strutture e del materiale rotabile presente nella stazione di Acque
Fredde, inizialmente, 2012-2015 alla società Pila, dopo, per
contenere i costi, dal 2015 in avanti le spese e le manutenzioni
sono fatte direttamente in economia dall'Assessorato opere
pubbliche e territorio edilizia residenziale pubblica e in parte
dagli operai della struttura dell'Assessorato dei trasporti. Non
esiste un contratto di fornitura, quindi non un costo diretto ma
queste infrastrutture sono gestite attraverso un lavoro in
economia. Sono stati fatti dei danneggiamenti segnalati
puntualmente alle Forze dell'ordine ed era stato anche segnalato un
furto importante come lei ha detto.
Punto 4: "
se è intenzione del Governo regionale valutare un
utilizzo alternativo dei locali, del materiale e degli impianti che
erano stati realizzati in base al progetto iniziale
",
diciamo che questo Governo in questi primi dieci mesi ha
preso in carico anche questo
dossier
, sono stati fatti
alcuni sopralluoghi puntuali con società Pila e gli Enti locali
interessati, quindi Comune di Cogne e Comune di Gressan. La
delibera del 2012 dava questa indicazione: "
chiusura delle
gallerie del Drink in modo da inibirne l'accesso, conversione del
tratto di sedime ferroviario in Comune di Gressan in un nuovo
collegamento stradale con il villaggio di Plan Praz e successivo
trasferimento al Comune, conversione del tratto di sedime
ferroviario tra Cogne ed Epinel in una nuova pista ciclabile e
pedonale e successivo trasferimento al Comune, conversione della
stazione ferroviaria di Cogne in stazione dell'Arma dei Carabinieri
e alloggi del personale dell'Arma e alienazione degli altri beni
immobili. Infine dismissione e alienazione dei beni mobili,
materiale rotabile, apparecchiature tecnologiche
. Questo
Governo, come dicevamo, ha verificato con i Comuni con alcuni
incontri e sopralluoghi l'effettivo interesse rispetto a queste
indicazioni della delibera del 2012, interesse che permane e
soprattutto sono state riscontrate ulteriori necessità in
particolare per una sovrapposizione che c'è tra gli impianti delle
piste di collegamento in zona Gressan e l'infrastruttura attuale
ferroviaria dell'ex trenino di Cogne.
Rispetto a questo, abbiamo costruito, insieme agli Enti locali,
una possibile programmazione, stiamo definendo un accordo di
programma ed evidentemente da lì in avanti bisognerà finanziare le
opere come previste dal 2012 in avanti. Per quanto riguarda la
galleria, sono in corso alcune valutazioni per valutare la
possibilità e l'economia nel farlo di recuperare questa galleria
per eventuali trasporti di reti tecnologiche oppure trasporto di
gas, c'è stata una proposta di uno dei due Comuni, oppure un
recupero e c'è una valutazione anche di tipo economico in corso con
finalità diverse dell'attuale percorrenza. Permane l'interesse in
particolare del Comune di Cogne di avere una possibile
percorribilità quanto meno pedonale per problemi di protezione
civile della galleria nel caso che si dovessero verificare
particolari difficoltà di gestione della propria comunità. Nel
prossimo periodo quindi si avanzerà rispetto a questa linea che
direi è ferma da tempo e questo Governo sta cercando di fare il
possibile per dare un'operatività alla programmazione appunto ferma
dal 2012.
Presidente -
Per la replica, la parola al collega
Ferrero.
Ferrero (MOUV') -
Innanzitutto apprezzo l'onestà
intellettuale dell'assessore Bertschy, che almeno nei cinque mesi
di Giunta non ha attribuito a Nicoletta Spelgatti anche il
cambiamento climatico globale, quindi questo è sicuramente
apprezzabile. Secondariamente certo, i dieci anni sono passati,
adesso sono state fatte delle dichiarazioni da parte
dell'Assessore, però rimane comunque il punto interrogativo sui
tempi che saranno poi i tempi in cui vengono effettivamente
riutilizzati questi locali. Riguardo alla manutenzione,
permettetemi, se andate a vedere, ma c'è anche un video su
Facebook
e ve lo andate a vedere, voi avete parlato di
manutenzioni in economia, Assessore Borrello, è stata veramente
economia la manutenzione che è stata fatta perché, a vedere lo
stato sia degli immobili che del trenino, la manutenzione è stata
veramente tanto tanto in economia. Ci sarebbe anche forse da
mettere veramente in sicurezza la questione della recinzione perché
se ci va un Consigliere regionale per fare delle foto e fare un
filmato, è un discorso, ma tenete conto che lì ci stanno anche poi
turisti con bambini che si possono infilare dentro e se qualcuno si
infila dentro e casca sui binari, magari quando c'è il ghiaccio o
qualcosa, poi potrebbe venire fuori anche una responsabilità a
carico di chi doveva accollarsi quel tipo di manutenzione. Certo
sono 4500 euro all'anno, sì, sono passati dieci anni e intanto
abbiamo pagato di IMU 45 mila euro più il resto per le tasse dei
rifiuti che sono state buttate. Quel fatidico conto di circa 30
milioni quindi diventa 30 milioni e 45 mila più tutti i lavori che
sono stati fatti in economia così così e più tutti gli altri disagi
che quell'opera comunque ha comportato. Staremo comunque a
monitorare, fate in modo di non perdere un'altra volta il
treno.
Presidente -
Per mozione d'ordine, la parola al collega
Aggravi.
Aggravi (LEGA VDA) -
Volevo chiedere una breve
sospensione per una riunione dei gruppi Lega, MOUV' e Gruppo
Misto.
Presidente -
Il Consiglio è sospeso.
La seduta è sospesa dalle ore 17:04 alle ore 17:18.
Rini (Presidente) -
Riprendiamo i lavori. La parola al
collega Cognetta.
Cognetta (MOUV') -
Soltanto per chiarire la breve
interruzione che è stata fatta dai tre gruppi: è stata fatta per
coordinarci sulle prossime iniziative e su un'eventuale, se ci sarà
e quando ci sarà, inversione dell'ordine del giorno.
Presidente -
Io chiederei poi dopo una riunione dei
Capigruppo, aspettiamo solo che rientrino il Presidente e il
Vicepresidente del Consiglio anche e il Capogruppo della Lega.
