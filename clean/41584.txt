Classificazione
AMBIENTE



Oggetto del Consiglio n. 687 del 23 maggio 2019 - Resoconto
OGGETTO N. 687/XV - Interrogazione: "Stato di avanzamento dei
lavori di bonifica dell'amianto a Emarèse".
Rini (Presidente) -
Siamo al punto n. 33 dell'ordine del
giorno. Per la risposta, la parola all'Assessore Chatrian.
Chatrian (AV) -
Per quanto riguarda i lavori del primo
lotto della bonifica dell'amianto a Emarèse, i colleghi chiedono,
prima domanda, di "
conoscere se esistano ulteriori zone da
bonificare
"; seconda domanda: "
conoscere lo stato di
avanzamento dei lavori di bonifica delle zone interessate
conosciute
". Devo fare una breve premessa per inquadrare la
situazione. Lo Stato italiano, in esecuzione della legge n. 426 del
1998, ha individuato su tutto il territorio nazionale una serie di
siti contaminati su cui eseguire interventi di bonifica o messa in
sicurezza e nell'elenco contenente i siti contaminati di interesse
nazionale sono state inserite le miniere di amianto di Emarèse. Il
sito di Emarèse comprende quattro aree: la prima è individuata come
area A in località Chassan e le altre contraddistinte con le
lettere B, C e D, sempre costituite da cave per l'estrazione di
amianto e dalle relative discariche che sono ubicate nella località
Pière.
Nel 2006 con il decreto n. 308 sono stati stanziati da parte
dello Stato i finanziamenti necessari ad assicurare gli interventi
di bonifica più urgenti da porre in atto. Per il sito di Emarèse
sono stati allora stanziati complessivamente 4.200.000 euro, con
queste somme sono state eseguite tutte le fasi preliminari di
caratterizzazione delle diverse aree per valutare lo stato di
contaminazione per individuare i necessari interventi di bonifica
e/o messa in sicurezza, nonché il progetto preliminare regionale
riferito a tutte le aree individuate e il progetto definitivo degli
interventi per le sottoaree. A gennaio 2012 sono state avviate le
fasi per l'appalto della progettazione esecutiva delle opere di
prima fase, nonché per l'esecuzione delle relative attività,
procedure che sono terminate a giugno 2013 con l'aggiudicazione
definitiva da parte del Comune di Emarèse all'ATI (Associazione
Temporanea di Impresa) risultata vincitrice. L'attività di
progettazione esecutiva e di realizzazione delle opere di bonifica,
messa in sicurezza permanente delle aree comprese nella prima fase
operativa sono quindi iniziate nel settembre 2013 e terminate nel
giugno 2016. A partire da luglio 2016 sono iniziati i due anni di
monitoraggio imposti dal Ministero dell'ambiente e della tutela del
territorio e del mare in sede di approvazione dei progetti per
valutare l'efficacia delle opere di messa in sicurezza permanente
realizzate, al termine dei quali sono iniziate le fasi di collaudo
tecnico e amministrativo. La documentazione di fine collaudo è
pervenuta alla Regione lo scorso 26 aprile 2019 per quanto riguarda
il primo lotto ed è in corso di predisposizione da parte della
struttura competente il certificato di avvenuta bonifica e messa in
sicurezza come prescritto dalla normativa.
A seguito invece di un secondo finanziamento per un importo di
13.600.000 euro, concesso con decreto direttoriale n. 4 del 18
febbraio 2015, sono state avviate le fasi di progettazione
definitiva relativamente agli interventi rientrati nella seconda
fase operativa. Le fasi di gara per l'appalto dei lavori di
bonifica e messa in sicurezza sono state avviate ad aprile 2018 e
si sono concluse con l'aggiudicazione definitiva a gennaio 2019.
Non entro nel merito, però l'inquadramento... penso che ai colleghi
interessasse anche avere qualche elemento in più.
"Se esiste un'ulteriore zona da bonificare": tutte le aree
oggetto di bonifica e messa in sicurezza permanente sono state
oggetto di specifica perimetrazione approvata con i due decreti.
L'individuazione delle aree rientranti nella perimetrazione è stata
effettuata dopo un'ampia ricerca e valutazione sulla base di
puntuali sopralluoghi eseguiti su tutte le aree potenzialmente
interessate, nonché sulla base della caratteristica dei suoli e
tenuto conto della valutazione di carattere ambientale con
l'ausilio di ARPA... igienico-sanitario e con l'ausilio del
Dipartimento di prevenzione dell'USL, oltre che di quanto imposto
dal Ministero dell'ambiente e della tutela del territorio e del
mare. A questo proposito c'è da precisare che il Ministero ha
deciso di comprendere nella perimetrazione anche aree ubicate in
zone molto lontane degli abitati e difficilmente raggiungibili per
assicurare una maggiore tutela finanziando di conseguenza le
relative progettazioni e attività. Non vi sono pertanto ulteriori
aree da sottoporre a bonifica e messa in sicurezza permanente oltre
a quelle comprese nella perimetrazione approvata dallo Stato con il
decreto del 2016 sul progetto di progettazione in prima e seconda
fase, quindi la risposta al quesito che i colleghi ci hanno
posto.
In merito allo "
stato di avanzamento dei lavori di bonifica
delle zone interessate conosciute
", ad oggi tutte le attività
previste con progetti di prima fase sono state completate e
collaudate ed è in fase di rilascio da parte della struttura
regionale competente il certificato di avvenuta bonifica, come
dicevo poc'anzi.
Per quanto concerne le opere di seconda fase, queste non sono
ancora iniziate a seguito delle risultanze del ricorso al TAR della
Valle d'Aosta, presentato dalla costituenda ATI, seconda
classificata, costituita da Isovit, Daudin, Bertini, Daf
Costruzioni e Silea nei confronti degli atti di aggiudicazione alla
costituenda ATI, vincitrice della gara, composta da Cogeis,
Marazzato, Costruzioni Stradali BGF, Ivies, Edilvi e Chelab di cui
alla sentenza in data 23 aprile - penso che i colleghi ne siano a
conoscenza - e di cui si è data ampia diffusione sugli organi di
stampa. Con quella sentenza il TAR ha disposto l'annullamento degli
atti di gara condannando la stazione appaltante ad aggiudicare la
gara alla ricorrente e a stipulare di conseguenza con essa il
contratto previa positiva verifica del possesso dei requisiti
richiesti. Penso di essere stato abbastanza chiaro e ho cercato
comunque, oltre a rispondere ai due quesiti, di dare quelle giuste
informazioni in modo da poter inquadrare lo stato dell'arte.
Presidente
- La parola al collega Luboz.
Luboz (LEGA VDA) -
Grazie, Assessore Chatrian,
obiettivamente ha risposto, quindi presumiamo che adesso nel corso
del 2019 possano essere svolti questi lavori della seconda fase
della bonifica. So che alcuni abitanti di Emarèse avevano sollevato
alcune piccole questioni con il Comune, piccole... non perplessità,
ma soltanto alcuni permessi particolari per poter accedere a fondi
per la gestione del terreno, taglio piante, eccetera. Questa
iniziativa mi ha in qualche modo permesso di fare un po' di luce
anche sulla storia della nostra Valle, che è sempre interessante.
Nel 1872 è stata scoperta questa vena di amianto ed è stata
sfruttata fino al 1941 da una società inglese. La nostra Valle
quindi in qualche modo ha contribuito anche allo sviluppo di questa
impresa inglese. Riferirò comunque a coloro che mi hanno richiesto
questa iniziativa.
