Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2339 del 27 giugno 1991 - Resoconto
OGGETTO N. 2339/IX Comunicazioni dell'Assessore alle
Finanze.
Presidente
L'Assessore alle Finanze, Lavoyer, ha chiesto
la parola per fornire ulteriori informazioni relative alla
deliberazione n. 4845 in data 17 maggio 1991, concernente:
"Ripartizione per l'anno 1991 fra gli enti locali delle
assegnazioni statali spettanti ai sensi dell'articolo 1 del disegno
di legge 12 gennaio 1991, n. 6, convertito con modificazioni dalla
legge 15 marzo 1991, n. 80. Impegno e liquidazione di spesa"
(Oggetto n. 2302/IX); ne ha facoltà.
Lavoyer (ADP)
Come è noto, l'articolo 3, secondo
comma, del Decreto legislativo 28 dicembre 1989, n. 431 ("Norme di
attuazione dello Statuto speciale per la Regione Valle d'Aosta in
materia di finanze regionali e comunali"), pubblicato sulla
Gazzetta Ufficiale del 16 gennaio 1990 n. 12, stabilisce che la
Regione provvede a ripartire fra gli enti locali le assegnazioni
statali unitamente ai contributi e sovvenzioni ad essi destinati
dal bilancio regionale, secondo criteri informati all'attuazione
del programma regionale di sviluppo e dei programmi di attività
degli enti locali.
Tale disposizione doveva pertanto già essere applicata a partire
dall'inizio dell'esercizio finanziario 1990. Nel corso di tale
esercizio, non solo non è stato effettuato tale riparto, ma i
contributi sono stati attribuiti nel corso dell'anno e sono stati
ancora erogati direttamente dal Ministero dell'Interno, come negli
anni precedenti, nel corso dell'ultimo quadrimestre, provocando
presso la maggior parte degli enti locali problemi di liquidità. Il
mancato riparto per l'anno 1990 non è pertanto imputabile
all'attuale Giunta regionale.
Per l'anno 1991, il riparto previsto dal citato articolo 3,
secondo comma, non è stato ancora predisposto in quanto, anche su
richiesta dell'Associazione dei Sindaci - come ho detto ieri -
occorreva preventivamente procedere alla modifica delle leggi
regionali relative al decentramento finanziario ai Comuni (Legge
regionale n. 40 del 1988 e n. 61 del 1989).
Si rammenta che il riparto delle assegnazioni statali deve
avvenire unitamente ai contributi e sovvenzioni previsti dal
bilancio regionale e destinati agli enti locali. Considerato che
non è stato ancora possibile, per la complessità del problema ed
anche per divergenze con l'Associazione dei Sindaci, predisporre in
tempi brevi le variazioni legislative necessarie al fine di non
ripetere quanto avvenuto nel decorso esercizio 1990 in merito alle
carenze di liquidità degli enti, è stata predisposta la
deliberazione in oggetto che, limitatamente all'anno 1991,
stabilisce di riportare le assegnazioni statali così come
predisposto dal Ministero dell'Interno per tutti gli enti locali
nazionali.
Ai quesiti sulla deliberazione adottata dalla Giunta e
sottoposta al Consiglio regionale per la dovuta ratifica, si
evidenzia quanto segue.
La prima trimestralità dei contributi ordinari è stata
attribuita direttamente dal Ministero dell'Interno agli enti
locali, tramite accredito in conto corrente postale per il solo
Comune di Aosta, soggetto alla Tesoreria Unica, e tramite accredito
presso la Banca d'Italia per gli altri. L'Amministrazione regionale
non ha pertanto adottato per tale assegnazione alcun provvedimento.
Le attribuzioni, ammontanti a complessive lire 5.510.886.880, sono
state accreditate ai Comuni in data 27 febbraio 1991.
La deliberazione in oggetto non poteva indicare l'ammontare
globale effettivo spettante agli enti locali per l'anno 1991 per i
motivi che seguono.
Primo. Alcune attribuzioni sono quantificabili unicamente dal
Ministero dell'Interno ad avvenuta acquisizione dei dati globali
nazionali, come ad esempio il fondo perequativo relativo alla
ridistribuzione dell'addizionale Enel.
Secondo. Altre attribuzioni sono quantificabili dal Ministero
dell'Interno nel corso dell'esercizio finanziario, in quanto talune
di esse possono essere soggette a decurtazioni, come ad esempio i
fondi perequativi, a seguito dell'avvenuta o meno copertura delle
percentuali minime previste dalla legge dei servizi pubblici a
domanda individuale, del servizio acquedotto e del servizio di
raccolta e smaltimento dei rifiuti solidi urbani.
Terzo ed ultimo. Le attribuzioni relative allo sviluppo degli
investimenti, mutui e contratti, non sono preventivamente
quantificabili, in quanto il relativo definitivo ammontare viene
determinato nel corso dell'anno, dopo la verifica ministeriale
della certificazione trasmessa.
Pertanto, la somma complessiva di lire cinquanta miliardi,
stan-ziata in bilancio ed impegnata con la deliberazione in
oggetto, si riferisce ad una stima effettuata dall'apposito
Servizio enti locali, secondo i dati in possesso e quelli degli
esercizi precedenti.
L'attribuzione del contributo per lo sviluppo degli investimenti
è stata liquidata agli enti locali in acconto, nella misura del
cinquanta per cento, semplicemente perché il Ministero, per una
momentanea carenza di liquidità, ha disposto tale liquidazione al
cinquanta per cento. Pare superfluo precisare che tale liquidazione
non può essere disposta a favore di quei Comuni che non hanno
contratto mutui.
Per ulteriori precisazioni si comunica quanto segue: i documenti
relativi alla liquidazione delle somme concernenti la seconda
trimestralità per il contributo dello sviluppo degli investimenti
(colonne 2 e 3 dell'allegato) sono stati trasmessi al competente
Assessorato alle Finanze il 13 giugno 1991.
Ulteriore trasmissione di documenti relativi alla liquidazione
del fondo perequativo 1990, finanziato con l'addizionale energetica
del contributo perequativo 1991, è stata effettuata al competente
Assessorato alle Finanze in data 18 giugno 1991 e 25 giugno 1991,
secondo quanto previsto dal quarto comma della deliberazione in
oggetto e quanto previsto dall'articolo 58 della legge di
contabilità n. 90.
Parimenti verrà fatto per ulteriori assegnazioni statali che, a
norma di legge, verranno erogate alle varie scadenze previste dalla
legge relativa alle disposizioni in favore degli enti locali per
l'anno 1991.
Pare opportuno precisare che la deliberazione in oggetto,
immediatamente eseguibile - e quindi sono già stati fatti i
pagamenti -, ha ottenuto il visto della Commissione di
Coordinamento in data 30 maggio 1991, senza richieste di
chiarimenti, come spesso succede per le deliberazioni aventi simili
contenuti.
