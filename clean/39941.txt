Classificazione
CONSIGLIO REGIONALE
Attività consiliare d'aula



Oggetto del Consiglio n. 2947 del 4 ottobre 2017 - Resoconto
OGGETTO N. 2947/XIV - Ordine dei lavori.
Rosset (Presidente)
- Con 33 Consiglieri presenti
possiamo iniziare i lavori. Ha chiesto la parola la collega
Morelli, ne ha facoltà.
Morelli (ALPE) -
Bonjour à tous. Je prends la parole pour
demander une suspension pour une réunion de majorité avant de
commencer les travaux du Conseil.
Presidente -
Sospensione concessa.
La seduta è sospesa dalle ore 9:03 alle ore 9:15
.
Rosset (Presidente) -
Possiamo riprendere i lavori. Ha
chiesto la parola la collega Morelli, ne ha facoltà.
Morelli (ALPE) -
Per dire che non abbiamo voluto mancare
di rispetto all'istituzione consiliare con la nostra richiesta, ma
che, al contrario, alla luce di quanto è successo ieri, che è
qualcosa di dominio pubblico, ci sarebbe sembrato irrispettoso
cominciare questo Consiglio come se nulla fosse accaduto. Abbiamo
quindi chiesto una riunione di maggioranza per poter capire con i
colleghi dell'UVP, che hanno annunciato la volontà di aprire una
crisi e di abbandonare la maggioranza, come procedere nei lavori
del Consiglio. La loro assenza credo che confermi palesemente
l'apertura di una crisi e la loro volontà di non partecipare alla
maggioranza. A noi quindi non rimane che chiedere loro quale
condotta intendano sostenere in questo Consiglio.
Presidente -
Ha chiesto la parola il collega Nogara, ne
ha facoltà.
Nogara (UVP) -
Le affermazioni della collega Morelli ci
lasciano un po' stupiti, perché noi abbiamo avuto un incontro con
gli altri movimenti politici, che fanno parte della maggioranza
ieri sera per circa due ore. Io è da questa mattina che sono in
ufficio (dalle 7:30-8:00) e nessuno ha avuto la delicatezza, o
almeno un po' di garbo per dirmi: vogliamo discutere con voi questa
mattina, facciamo una riunione di maggioranza. Prima io ero alla
toilette quando ha annunciato questa cosa. Non ci siamo sentiti
assolutamente coinvolti, perché anche qui in aula nessuno ha avuto
il garbo di dirci cosa stava succedendo.
Per quanto riguarda il dirvi adesso cosa si fa, cosa non si fa,
penso che abbiamo tutta la giornata, anzi, abbiamo due giorni per
discutere su quanto dovremo fare nel prosieguo di questa
legislatura. Vedremo quindi durante la giornata cosa uscirà dalla
discussione, ma dalla discussione di tutto il Consiglio regionale,
non solo dall'UVP.
Presidente -
Ha chiesto la parola la collega Morelli, ne
ha facoltà.
Morelli (ALPE) -
Mi sembra che lo stupore sia diventato
lo sport nazionale. Noi ieri sera non abbiamo potuto che prendere
atto dell'abbandono, da parte dell'UVP, della riunione a cui erano
convocati tutti i gruppi di maggioranza. Ci è sembrata quindi
assolutamente chiara la non volontà da parte dell'UVP di voler
dialogare, comunque io credo che poi queste sono cose che avremo
modo di chiarire. A questo punto io ritengo che sia necessaria una
sospensione, magari per una riunione della Conferenza dei
Capigruppo.
Presidente -
Considerata la richiesta della collega
Morelli, credo che a questo punto sia opportuna una riunione della
Conferenza dei Capigruppo - perché in questa fase è inutile che ci
rimpalliamo se e come - in cui si prenda la decisione se affrontare
subito la discussione; il Consiglio quindi è sospeso per una
riunione di tale Conferenza.
La seduta è sospesa dalle ore 9:19 alle ore 9:40
.
Rosset (Presidente) -
Possiamo riprendere i lavori. Dopo
la sospensione della Conferenza dei Capigruppo, si è deciso in modo
unanime di procedere con le comunicazioni del Presidente del
Consiglio e del Presidente della Regione, con l'approvazione dei
verbali, dopodiché si aggiungerà un punto all'ordine del giorno
sulla discussione politica.
