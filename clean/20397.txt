Classificazione
TRASPORTI E VIABILITÀ
Trasporti
Autostrade e trafori alpini



Oggetto del Consiglio n. 407 del 11 febbraio 2004 - Resoconto
OGGETTO N. 407/XII - Ritiro di mozione: "Predisposizione di un
piano incisivo per l'intensificazione dei controlli sui mezzi
pesanti transitanti nel Traforo del Monte Bianco".
Mozione
Ricordato che il Consiglio della Valle d'Aosta si è più volte
espresso unanimemente per il contenimento del transito dei mezzi
pesanti al Tunnel del Monte Bianco ed attraverso l'intera Valle
d'Aosta;
Richiamate in particolare la Risoluzione n. 2507/XI del 7
marzo 2002, approvata all'unanimità, con cui è stato ribadita
"quale condizione fondamentale per la riapertura del traforo del
Monte Bianco al traffico commerciale, una significativa riduzione,
almeno il 50%, del numero dei mezzi pesanti rispetto alla
situazione antecedente il 24 marzo 1999", e la Risoluzione n.
2982/XI del 22 gennaio 2003, approvata all'unanimità, che riafferma
la necessità di adottare "modalità di transito che garantiscano la
riduzione del 50% del transito dei mezzi pesanti rispetto al
1998";
Evidenziato che nel 1998, anno precedente alla chiusura del
Traforo del Monte Bianco, sono transitati nel TMB 776.604 camion e
che pertanto la soglia del 50% da non superare è costituita da un
transito di 388.302 camion, pari ad una media giornaliera di 1.060
camion;
Constatato che, in base ai dati ufficiali forniti dal
Geie-TMB, nel corso dei primi 22 giorni del mese di dicembre 2003
sono transitati mediamente nel Traforo del Monte Bianco 1025
veicoli pesanti, una media vicinissima al tetto massimo indicato
dal Consiglio della Valle;
Evidenziata la necessità di adottare gli opportuni
provvedimenti per evitare che nel primo trimestre del 2004 si
superi il tetto massimo di transiti pesanti indicato dal Consiglio
della Valle con le citate Deliberazioni;
il Consiglio della Valle
Ribadisce
l'impegno e la determinazione affinché il traffico pesante
attraverso il Traforo del Monte Bianco e l'intera Valle non superi
il tetto massimo indicato dalle Risoluzioni consiliari sopra
richiamate;
Chiede
alla Giunta regionale di predisporre un incisivo Piano per
l'intensificazione dei controlli sul peso dei camion, sulle
emissioni inquinanti, sul rispetto dei limiti di velocità e delle
distanze, da rendere operativo fin dall'inizio del prossimo mese di
febbraio.
F.to: Riccarand - Squarzino Secondina - Curtaz
Président - La parole au Conseiller Riccarand.
Riccarand (Arc-VA) - Questa mozione è stata presentata il 31
dicembre 2003, arriva in aula quindi dopo 1 mese e 1/2, però
conserva tutta la sua attualità, nel senso che le riflessioni, le
preoccupazioni, le proposte ivi contenute rimangono del tutto
attuali e quindi meritano un esame e un voto da parte del
Consiglio.
Come tutti sappiamo, il Consiglio regionale ha messo dei punti
fermi per quanto riguarda la questione dei livelli di traffico
pesante che sono accettabili attraverso la Valle d'Aosta. Con
diverse risoluzioni approvate all'unanimità dal Consiglio - in
particolare, voglio richiamare la risoluzione del 7 marzo 2002 e la
risoluzione del 22 gennaio 2003 -, è stato affermato il principio
secondo cui non bisogna superare il tetto del 50% del numero di
mezzi pesanti che era transitato attraverso il tunnel, di
conseguenza attraverso la Valle d'Aosta, nell'anno precedente alla
chiusura del Monte Bianco.
Dato nel 1998 sono transitati attraverso il tunnel del Monte
Bianco 776.604 camion, il 50% è di 388.302 mezzi pesanti, che
significa una media giornaliera di 1.060 camion: questo è il dato
che dobbiamo avere ben presente, per capire in che situazione ci
troviamo e cosa bisogna fare.
Nel corso del 2003, da una media giornaliera che nei primi mesi
dell'anno era di 500 transiti al giorno, siamo arrivati, alla fine
dell'anno, in particolare nei mesi di settembre, ottobre, novembre,
a superare i 900 transiti di media giornaliera: a dicembre,
leggermente meno, perché vi erano le festività natalizie, ma, a
gennaio, siamo già di nuovo oltre i 900 e il dato che ognuno di noi
può andare a vedere sul sito Internet, il sito con i dati dei
passaggi quotidiani, l'ultimo aggiornamento - quello del 10
febbraio - dà una media di 1.043 transiti rapportata agli ultimi 28
giorni. Siamo vicinissimi alla soglia massima che è stata indicata
nella risoluzione del Consiglio regionale e siamo davanti ad un
"trend" di crescita che è ormai costante ed è molto
preoccupante.
Nel frattempo, sulla base dei dati complessivi del 2003, cosa è
successo e cosa possiamo constatare? I controlli di Polizia, i
controlli in generale effettuati nell'area di regolazione di Quart
nel corso del 2003 invece di aumentare sono diminuiti, vale a dire
noi avevamo una media di un controllo da parte della Polizia -
quindi sul peso e sulla documentazione dei camion - che a
febbraio-marzo rappresentava l'8% dei transiti all'area di Quart;
alla fine dell'anno, siamo scesi all'1% dei mezzi transitati.
Per quanto riguarda i controlli sulle emissioni inquinanti da
parte dell'ARPA, a febbraio ci sono stati 50 controlli,
progressivamente diminuiti fino a settembre: sono stati solo 7; poi
non c'è stato più alcun controllo sulle emissioni inquinanti,
quindi mentre cresceva il traffico, sono diminuiti i controlli che
erano stati avviati all'inizio dell'anno nell'area di Quart.
L'insieme dei dati sui livelli di transito, i dati sui
controlli, le tendenze che vediamo in atto, le riflessioni che si
possono fare, portano ad una constatazione molto evidente. Ci
troviamo di fronte ad una tendenza che va al superamento del tetto
massimo di transiti stabilito dal Consiglio regionale, una tendenza
che si potrà tradurre in uno sfondamento di questo tetto già nel
mese di febbraio e, in modo ancora più marcato, nel mese di marzo e
poi via via nei mesi seguenti. La conseguenza ulteriore, una volta
che sono cresciuti i livelli di transito ed è aumentato il
traffico, è che sarà molto difficile ritornare indietro perché si
consolidano le abitudini: le ditte prenderanno l'abitudine di
seguire certi itinerari, gli autisti preferiranno consolidare certe
abitudini, quindi diventerà difficile tornare indietro.
Il problema è di evitare di sfondare il tetto che il Consiglio
ha posto con varie deliberazioni e questo si può fare, ovviamente
con una decisa azione basata sui controlli. Noi pensiamo che questo
sia lo strumento determinante, uno strumento incisivo, che può dare
dei risultati; occorre però metterlo in atto perché, salvo un caso
particolare - lo scorso mese di ottobre, in cui vi sono stati quasi
1.000 controlli di Polizia, ma è stato l'unico mese -, per il resto
ve ne sono stati pochissimi.
Riteniamo che ci debba essere un controllo molto più efficace,
almeno il 10% dei camion che transitano all'area di Quart, quindi
almeno un migliaio al mese dovrebbero avere il controllo di Polizia
e la pesatura, e una percentuale di almeno l'1% dovrebbe essere
sottoposto al controllo delle emissioni inquinanti da parte dei
tecnici dell'ARPA. Non ci sembra un tipo di controllo che pone
problemi organizzativi o gestionali, ci sembra una cosa ampiamente
alla portata dell'Amministrazione regionale, ma esige dietro di sé
una precisa scelta politica.
Con questa mozione chiediamo che vi sia la scelta di muoversi in
questa direzione con tempestività, per evitare di intervenire
quando la situazione si è ormai degradata. Credo che dobbiamo
tenere ben presente in quale situazione ci troviamo ad operare. La
Valle d'Aosta può ottenere in tale campo un risultato di estrema
rilevanza; non è facile ottenere dei risultati costanti, solidi, su
una questione che dei così grossi interessi in gioco come è il
traffico pesante, però vi sono tutte le condizioni, oggi, perché in
Valle d'Aosta si ottenga questo risultato.
Se in Valle d'Aosta si ottiene il risultato di impedire
un'ulteriore crescita del traffico, di stabilizzarlo ai livelli
indicati dalle deliberazioni del Consiglio regionale, otteniamo un
risultato importante per la nostra comunità, sicuramente condizioni
di vita migliori, condizioni ambientali migliori, meno
inquinamento, meno rumore, meno disturbo anche alla nostra attività
turistica, migliore qualità della vita per noi e per la nostra
comunità. Otteniamo anche un risultato di estrema rilevanza per
tutto l'arco alpino, perché la nostra realtà non è isolata e quanto
facciamo in Valle d'Aosta può avere delle ricadute importanti su
tutto l'arco alpino. Credo sia importante fare attenzione anche a
quello che succede intorno a noi, ai segnali che arrivano.
Dobbiamo saper cogliere e valutare un importantissimo fatto,
successo domenica scorsa in Svizzera. Domenica scorsa, in Svizzera,
c'è stato un referendum sul tema della viabilità, in cui la
popolazione svizzera si è espressa con il 63% contro il progetto
"Avanti", un progetto di rilancio della politica stradale, con il
raddoppio del tunnel del S. Gottardo, ampliamento della rete
autostradale, 30 miliardi di franchi svizzeri per il potenziamento
delle strade. La popolazione si è espressa contro questo progetto,
che pure veniva dalla maggioranza del Parlamento, definendolo
"incoerente" rispetto a quello che abbiamo deciso nel 1994 quando
abbiamo appoggiato l'iniziativa delle Alpi, cioè la scelta di
trasferire il traffico pesante dalla strada alla rotaia, è
incoerente con gli investimenti sulle 2 nuove trasversali
ferroviarie, è incoerente con la tassa che abbiamo introdotto in
Svizzera sul traffico pesante, è incoerente con tutta la politica
che da oltre 10 anni stiamo facendo, per avere meno camion in
transito attraverso la Svizzera e le Alpi. È incoerente - aggiungo
io - rispetto alla "Convenzione delle Alpi", la quale sostiene che
occorre diminuire il traffico pesante su strada attraverso tutto
l'arco alpino.
La battaglia su cui possiamo dare un contributo molto grosso non
è isolata, anzi, è una battaglia che ci ricollega a tutto l'arco
alpino e che ha anche vicino ai nostri confini degli importanti
alleati. Non dobbiamo perdere questa occasione; a noi sembra che
siamo a un momento veramente determinante su tale aspetto: dobbiamo
decidere se vogliamo raggiungere questo risultato e se vogliamo
mettere in moto tutte le azioni, gli strumenti per raggiungerlo,
oppure se ci limitiamo a guardare cosa succede.
La nostra mozione indica una strada, indica delle azioni, indica
in un piano di controlli delle dimensioni che ho illustrato prima,
fattibilissime, che sicuramente possono produrre un risultato. Ci
auguriamo che venga accolta positivamente dal Consiglio regionale,
anche come logica conseguenza delle risoluzioni che, in passato,
questo Consiglio ha approvato.
Président - La parole au Conseiller Cesal.
Cesal (UV) - Il tema del transito dei mezzi pesanti al tunnel
del Monte Bianco è stato ampiamente dibattuto non solo in
quest'aula, non solo in alta Valle, ma in tutta la Valle d'Aosta
dal 1999 almeno, data della tragedia del tunnel. È un problema,
quello dei transiti dei mezzi pesanti, molto delicato e complesso.
Dopo la tragedia si sono fronteggiate 2 correnti di pensiero,
vorrei dire "diametralmente opposte"; una, quella massimalista, che
diceva: "mai più TIR all'interno del Monte Bianco"; l'altra, più
ragionata, che propendeva per una riduzione consistente del
transito dei TIR.
Con un pizzico di autocompiacimento devo ricordare, in questa
sede, la mozione approvata all'unanimità da parte del Consiglio
comunale di Morgex, è stato il primo documento ufficiale in cui si
è quantificata in misura percentuale la riduzione dei TIR: secondo
il Consiglio comunale del mio comune si riteneva appunto equa una
riduzione del 50%. Prima si era parlato di "riduzione", ma non si
era mai riusciti a quantificare, si viveva in questa sorta di
situazione indefinita di "limbo", per cui abbiamo deciso di
"tagliare la testa al toro" e abbiamo preso in mano la situazione,
indicando questo 50% dopo un lungo dibattito in seno al Consiglio
comunale. Volevo sottolineare questo aspetto per ricordare la
sensibilità che non solo il sottoscritto, ma anche il movimento a
cui appartengo, ha sempre avuto in ordine alla riduzione dei
transiti dei mezzi pesanti all'interno del tunnel del Monte
Bianco.
È un problema che seguiamo con particolare attenzione; i dati
relativi ai transiti del 2003 li ha citati il collega Riccarand,
sono dati che combaciano perfettamente con i miei, sono dati
numerici, per cui non potrebbe essere altrimenti e non li citerò di
nuovo per non annoiarvi. Occorre dire che la situazione dei
transiti però, se la media per quanto riguarda il 2003 era di 796
transiti giornalieri dal 9 marzo in avanti, è salita, a fine
gennaio, con i dati pubblicati questa mattina sul sito del traforo
del Monte Bianco, a 1.043, con una punta al 21 gennaio di 1.668,
punta massima raggiunta in questi mesi dopo la riapertura avvenuta
lo scorso anno. Questo dimostra che si tratta di un "trend" in
aumento e che la situazione attuale è estremamente delicata perché
stiamo per raggiungere quel tetto massimo, che tutte le
istituzioni: comuni dell'alta Valle, Consiglio regionale, CELVA,
l'avevano indicato come massimo, quello del 50% rispetto ai volumi
di traffico precedenti.
Occorre dire che la Commissione governativa ha stabilito che i
transiti dei mezzi pesanti debbano essere ripartiti nella misura
del 35% al Monte Bianco e del 65% al Fréjus; oggi siamo a una media
del 22% di traffico pesante al Monte Bianco e del 78% al Fréjus,
mentre per quanto riguarda il traffico leggero c'è una
preponderanza del traffico che sceglie come via di transito il
Monte Bianco (circa il 22%): sono dati che potete trovare sul sito
del tunnel del Monte Bianco, a disposizione di tutti.
Devo dire che, a fronte di una situazione negativa, vi sono
alcuni riscontri piccoli, ma positivi. Il primo, è che il traffico
cumulato Fréjus-Monte Bianco è in diminuzione, una piccola
diminuzione (3%), che comunque comporta nel complesso dei transiti
una riduzione di circa 150 TIR al giorno. Questo probabilmente
perché fa propendere parte degli autotrasportatori all'utilizzo
della litoranea (Genova-Ventimiglia), l'autostrada ligure, che nel
2003 ha ottenuto il più alto incremento di transiti rispetto a
tutta la rete autostradale italiana. Non so spiegarvi il perché di
questo fatto; probabilmente questo è dovuto all'assenza di
controlli approfonditi, sappiamo che all'interno del tunnel non
possono transitare gli "Euro 0", i mezzi immatricolati prima del
1993, non possono transitare data la limitatezza della sede
stradale gli automezzi più larghi di 2,50 metri, vi sono già degli
automezzi nuovi larghi 2,60 metri, che sono immatricolati, che
possono circolare sulle strade, ma che non possono transitare
all'interno del tunnel del Monte Bianco. Non so se questo può
significare che il transito cumulato sia in diminuzione, se sta
variando l'utilizzo delle grandi direttrici verso l'Europa del
nord. È una tendenza positiva, anche se esigua, ma che va seguita e
forse assecondata con politiche tariffarie, con l'incremento dei
controlli da parte delle Forze dell'ordine e delle istituzioni
preposte.
Un altro dato positivo è che diminuiscono sulla percentuale del
traffico mensile gli automezzi più inquinanti, gli "Euro 1", su cui
non mi soffermo a parlare, ma che sono dopo gli "Euro 0" - che non
possono appunto transitare - gli automezzi immatricolati dal 1993
al 1995, quindi molto più inquinanti, gli "Euro 2", dal 1995 al
1998, e gli "Euro 3", quelli che vengono immatricolati attualmente;
dal 1° gennaio 2005 circoleranno gli "Euro 4", che sono quelli che
dovrebbero inquinare ancora di meno. Dicevo che gli "Euro 1", che a
gennaio erano pari al 6,09%, a dicembre sono scesi al 3%; gli "Euro
3" - i meno inquinanti, attualmente in circolazione - erano 26,5%
all'inizio dell'anno dei transiti complessivi e sono saliti al
43,24%: è comunque un altro dato positivo, anche se piccolo.
Un altro elemento di positività è dato dal monitoraggio della
qualità dell'aria effettuato dall'ARPA a Courmayeur - in cui vi
sono 2 centraline: una, di fronte all'Hotel Relais Mont Blanc;
l'altra, alla curva di La Palud - che non presenta particolari
situazioni di pericolosità. Forse ci sono polveri fini, ma sono
limitate a pochissimi giorni all'anno e soprattutto c'è un
incremento quando il traffico sale e va dall'Italia verso la
Francia e un decremento, invece, quando il traffico proviene dalla
Francia, evidentemente per il fatto che si inquina meno quando si
scende perché si consuma meno.
Da un punto di vista dell'inquinamento devo dire che
l'inquinamento atmosferico è un dato importante, ma non il più
importante, perché vi sono tanti altri tipi di inquinamento: ad
esempio, c'è un inquinamento da rumore che è sempre ben presente,
senza dimenticare che dovremmo porci il problema se il traffico
pesante è compatibile con la nostra vocazione turistica della Valle
d'Aosta e soprattutto della zona di Courmayeur. Dovremo quindi
cercare di mettere in atto delle misure per contenere l'incremento
dei transiti, lo ritengo estremamente importante, almeno fino a
quando l'autostrada non arriverà fino alla curva di Entrèves,
perché sappiamo tutti che oggi la strada statale passa quasi in
centro a Courmayeur, con tutti i problemi conseguenti e le ricadute
negative che questo fatto può avere su tale comune, una fra le più
importanti stazioni turistiche della Valle d'Aosta.
Nel momento in cui toglieremo via il traffico interno del paese
di Courmayeur, rimarranno ancora i problemi di Entrèves e La Palud,
ma avremmo ridotto di molto l'impatto dell'inquinamento su questa
zona molto sensibile. Rimarrà sempre da risolvere l'ultimo tratto,
non mi pare vi sia ancora una soluzione definitiva, quella famosa
elicoidale o quel progetto che era stato definito, qualche tempo
fa, forse un poco enfaticamente "la collina dei ciliegi", e che
credo sia tramontato a questo punto, perché crea molti più problemi
di quelli che dovrebbe risolvere. Sappiamo tutti che il tunnel è un
imbuto e allorquando si creano degli incolonnamenti è impossibile
fermare l'utente del tunnel all'interno della galleria, bisogna
fermarlo prima, creando delle piazzole di sosta a Courmayeur ed
eventualmente ad Aosta, con tutti i problemi conseguenti; anche lì,
si tratterà di andare a studiare comunque un altro tipo di
soluzione, che limiti l'impatto inquinante sui 2 villaggi di
Entrèves e La Palud, ma non è sicuramente una cosa che non si può
fare con la realizzazione di una galleria nell'ultimo tratto.
L'autostrada ha risolto molti dei problemi che creava il
traffico pesante in alta Valle; io, che vivo a Morgex
quotidianamente e che salgo e scendo tutti i giorni, non mi accorgo
quasi più del traffico pesante, poiché passa al di fuori dei nostri
paesi, non c'è intasamento, non vi sono problemi di traffico, la
circolazione è molto fluida, non crea alcun tipo di problema. Una
delle situazioni delicate più importanti che adesso rimane in alta
Valle è, secondo me, quella di Courmayeur, anche perché va detto,
con molta onestà, che in tema di trasporti abbiamo ben pochi
strumenti giuridici; la riforma del titolo V della Costituzione,
molto recente, ha mantenuto queste competenze in capo allo Stato,
mentre la Regione non ha alcun tipo di competenza e credo che chi
ha firmato questa mozione sia ben cosciente di tale fatto.
Ricordo, all'epoca in cui il Consigliere Riccarand ricopriva la
carica di Assessore all'ambiente, che si era istituita questa
famosa legge della tassa sui transiti, legge bocciata dalla Corte
costituzionale; non lo dico per polemizzare, ma per una pura
constatazione, non per incapacità del proponente o di chi aveva
presentato la legge, solamente perché non c'erano i presupposti
giuridici per intervenire in un settore non di nostra competenza.
Questa è la soluzione, salvo lanciarci in battaglie sulla sicurezza
o cose di questo genere, che forse dovrebbero essere demandate ai
nostri sindaci - visto che la materia è di loro competenza -, ma
che potrebbero poi sortire un effetto contrario a quelle che sono
le nostre aspirazioni, perché potrebbero portare alla soluzione per
eccellenza: quella del raddoppio del tunnel del Monte Bianco,
raddoppio su cui credo che questo Consiglio, prima del mio avvento
qui, abbia già espresso la sua contrarietà.
Il raddoppio è un'opera che è ben presente ai vertici del
Ministero delle infrastrutture: a fine 2002, ebbi un incontro del
tutto casuale con il Ministro Lunardi - e con il Ministro dei
trasporti francese di allora -, il quale mi disse che l'ipotesi per
il Ministero delle infrastrutture era quella di arrivare al
raddoppio del Monte Bianco. Gli espressi le mie perplessità, però
oggi credo che la legge obiettivo preveda la realizzazione di altre
infrastrutture sul territorio nazionale, ma prima o poi dovremo
affrontare questo tipo di problema e assumere le decisioni
conseguenti.
Vorrei sottolineare che si tratta di una questione complessa e
va affrontata con una certa pragmaticità; credo che la Giunta la
segua da vicino, sia ben cosciente dei problemi che essa crea; così
stanno facendo le amministrazioni comunali dell'alta Valle e, devo
dire, il punto di vista della Regione e delle amministrazioni
locali è già stato esplicitato più volte con alcune risoluzioni e
altri documenti.
Mi sentirei di chiedere ora ai firmatari della mozione se non è
il caso di ritirarla, proprio perché dovremo valutare
approfonditamente la problematica, soprattutto a seguito della
ricostituzione di questo comitato - mi pare si chiami "Comitato del
controllo del traffico" - che dovrebbe svolgere tale lavoro,
proporre delle soluzioni adeguate e, eventualmente, chiedere alla
Giunta regionale di intervenire presso gli organi di Polizia,
presso l'ARPA o tutti gli organismi preposti al controllo e di
intensificare i controlli sui mezzi in transito. Questa mozione non
dice niente di nuovo rispetto a quanto si è già detto; è vero,
siamo in un momento molto delicato perché stiamo raggiungendo il
tetto massimo dei transiti, però inviterei a fare un atto di fede
non nella "trinità", ma nella Giunta regionale, un atto di fede
nella buona volontà delle persone - per me è fede, per altri
potrebbe essere fiducia - onde evitare anche degli allarmismi un
poco esasperati in questo momento. Ripeto, dal mio punto di vista,
con l'apertura dell'autostrada il problema dei TIR, almeno fino a
Courmayeur, non si percepisce più e sottolineo che, se l'autostrada
era il prezzo che dovevamo pagare per l'eliminazione del transito
dei TIR dall'interno dei nostri Paesi, meno male che lo abbiamo
pagato perché abbiamo risolto un problema molto importante, senza
considerare tutte le altre problematiche relative
all'inquinamento.
Chiederei pertanto ai firmatari della mozione di fare uno
sforzo, di ritirarla in attesa delle determinazioni da parte della
Giunta regionale e di quelle del Comitato del controllo del
traffico, che dovrebbe proporre delle soluzioni perseguibili da un
punto di vista giuridico e accettabili da parte di tutti.
Président - S'il n'y a pas de conseillers qui souhaitent
intervenir, je ferme la discussion générale.
La parole au Président de la Région, Perrin.
Perrin (UV) - Je crois que le Conseiller Cesal a très bien
illustré la situation du tunnel du Mont Blanc; cette motion est
partageable dans son contenu, nous l'avons répété maintes fois.
Je ne me veux pas m'arrêter sur les données qui ont été bien
exposées, soit par le proposant que par M. Cesal; ce sont des
données à contrôler, mais qui pour le moment respectent encore les
indications que ce Conseil a données. Je veux poser l'attention sur
ce que M. Cesal a bien dit: c'est quand même les limites de nos
compétences; il ne faut pas faire un acte de foi vers le
Gouvernement, parce qu'il n'est pas tout puissant dans ce
secteur.
Je voudrais faire 2 brièves considérations sur les contrôles,
qui dépendent surtout du fonctionnement des aires de régulation, et
ces aires nous avons réussi à les faire maintenir; les contrôles
dépendent de la Police de la route, qui au mois de janvier en a
effectué toute une série, tandis que ceux-ci n'ont pas pu être
réalisés par ARPA, car ils se réalisent à des températures
supérieures à 6-7°; dans la période froide cela est presque
impossible, mais là il y a l'engagement du Gouvernement de
solliciter ces contrôles d'un côté et de l'autre. Il est important
aussi de préciser que la qualité des poids lourds est une qualité
différente: sont disparus les "Euro 0" et il y a une évolution vers
les "Euro 2" et "Euro 3", donc nous avons des poids lourds qui sont
moins polluants.
En prenant l'invitation de M. Cesal, je dis que nous ne devons
pas lâcher absolument nos instances, nous l'avons fait lors de la
dernière Commission intergouvernementale, nous avons mis en
évidence la nécessité de continuer à garantir absolument la
sécurité et quand on parle de "sécurité" c'est non seulement la
sécurité routière, mais aussi la sécurité environnementale, et
aussi des populations qui habitent au Val d'Aoste.
Nous venons de renouveler la Commission régionale de contrôle,
la liste des membres de cette commission a été complétée juste
hier; je la convoquerai immédiatement et on pourra commencer à
analyser conjointement la situation du trafic. Ce sera un autre
moyen de contrôle et de proposition pour des solutions valables
quant aux contrôles des passages des poids lourds.
Voilà quelques raisons pour assurer l'engagement du Gouvernement
pour tout ce qui est de sa compétence; donc, face à ces assurances
au proposant, je demanderai de retirer la motion.
Président - La parole au Conseiller Riccarand.
Riccarand (Arc-VA) - Le considerazioni del Consigliere Cesal e
del Presidente Perrin in un certo senso ci confortano, perché
l'analisi è comune, in quanto ci rendiamo tutti conto del momento
delicato, del rischio che c'è di superare il tetto massimo posto
come obiettivo insuperabile e dei problemi che abbiamo davanti.
Accogliamo l'invito a ritirare la mozione perché non ci
interessa di per sé il voto e perché c'è un impegno ad agire
concretamente nelle prossime settimane, affinché il livello di
traffico rimanga all'interno dei limiti indicati dalle risoluzioni
del Consiglio regionale. Nello stesso tempo in cui dichiariamo la
nostra disponibilità a ritirare la mozione, vogliamo comunque
evidenziare un grandissimo elemento di preoccupazione che abbiamo:
non basta che la Regione affermi nelle sedi opportune i suoi
principi, la sua volontà di contenimento, deve agire con gli
strumenti concreti che ha.
Noi riteniamo che lo strumento dei controlli sia molto efficace.
Ci pare che da parte della Giunta vi sia una sottovalutazione
dell'efficacia di questi controlli; è vero che su altri piani di
carattere giuridico non abbiamo tutte le competenze, ma vi sono
strumenti su cui possiamo essere molto incisivi, questi controlli
possono andare dal "livello 0" al "livello 100". Se riusciamo, non
dico ad andare a "livello 100" ma a "livello 10", si ottiene un
risultato molto importante: questo è nelle nostre competenze! Non
escludiamo che vi siano anche altri strumenti, però non sono stati
indicati e bisognerebbe farlo.
Noi ritiriamo la nostra mozione, però diciamo molto chiaramente
che la maggioranza e la Giunta in particolare, a partire dal suo
Presidente, si devono assumere una responsabilità: il tetto
indicato dal Consiglio non deve essere superato, perché nel momento
in cui ciò si verificasse, la responsabilità ricadrebbe su di loro,
soprattutto se non si fossero messe in atto tutta una serie di
iniziative che noi, da più mesi, indichiamo e su cui c'è un profilo
molto basso. Noi la ritiriamo, ma guardate che stiamo attenti su
questo tema, perché è fondamentale per il futuro della Valle
d'Aosta. Se perdiamo adesso, non recuperiamo più; se vinciamo
adesso, stabilizziamo la situazione.
Président - La motion dont au point 24 est retirée.
Il Consiglio prende atto.
