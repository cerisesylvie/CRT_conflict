Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 78 del 12 febbraio 1981 - Resoconto
OGGETTO N. 78/81 - PROSECUZIONE E CHIUSURA DELLA DISCUSSIONE
GENERALE SUI DISEGNI DI LEGGE N. 255 E N. 256 CONCERNENTI IL
BILANCIO DI PREVISIONE DELLA REGIONE AUTONOMA DELLA VALLE D'AOSTA
PER L'ANNO FINANZIARIO 1981.
Presidente -
Siamo sempre in discussione generale degli
oggetti 12 e 13 dell'ordine del giorno. Ha chiesto di parlare il
Consigliere Lanivi. Ne ha facoltà.
Lanivi (DP)
- Diciamo che la discussione su questo
bilancio, e lo si è potuto notare anche dagli interventi
dell'opposizione, esprime una situazione di difficoltà che non è
soltanto una difficoltà parziale o territorialmente ridotta come
quella regionale, ma è una difficoltà più grande perché la nostra
vicenda si svolge avendo quale sfondo la situazione del Paese,
quindi di una realtà nazionale, e non solo nazionale, più vasta e
le cui conseguenze si fanno sentire anche sulla nostra realtà e
anche su un documento quale il bilancio di previsione
dell'amministrazione regionale per il 1981.
Occorre innanzitutto fare, a mio modesto modo di vedere, una
premessa: noi possiamo pensare di vedere nel bilancio regionale
interamente l'azione di una Giunta, di un governo. Il bilancio è,
indubbiamente, un documento importante, forse il più importante di
un'amministrazione, ma non bisogna fare assumere a questo documento
più significato di quanto possa avere in quanto questa maggioranza,
come le maggioranze precedenti, ha delle caratteristiche che non
possono essere definite dall'esame di un bilancio.
Non voglio affrontare l'esame di questo documento dal punto di
vista prettamente tecnico-contabile, cosa che ha fatto in maniera
encomiabile il collega De Grandis, ma piuttosto soffermarmi su
alcuni dati di tipo politico. Indubbiamente, questo bilancio segna
e testimonia due tipi di difficoltà. Il primo è di tipo esterno,
superiore alla Valle d'Aosta, e, come ho detto in precedenza,
influisce in termini negativi sul bilancio regionale.
In questo ordine di difficoltà, vi è, per esempio, da tener
conto di una tendenza a livello legislativo nazionale che limita
obiettivamente l'autonomia delle capacità decisionali
dell'amministrazione regionale. A livello nazionale si è andato
affermando un tipo di intervento settoriale con la predisposizione
di leggi quadro per settore, la contrattazione a livello centrale
tra i rappresentanti regionali delle fette che spettano alle
singole Regioni per cui il bilancio regionale, formato anche da una
sommatoria di cifre e di interventi che vengono spostati dal potere
centrale al potere regionale, è sancito a livello nazionale non
solo come quantità, ma anche come destinazione di spesa.
Questo modo di legiferare, che sempre più il legislatore
nazionale sta seguendo, è, obiettivamente, un dato limitativo delle
capacità e delle autonomie regionali. Se questo può essere
accettato e non suscita particolari problemi per la Regione a
statuto ordinario, diventa un problema più grande per le Regioni a
Statuto speciale e cioè per quei poteri politici che hanno da
affrontare situazioni particolari come quelle espresse dalle
Regioni a Statuto speciale.
Un altro elemento che ci proviene dall'esterno e che ha
conseguenze per noi è l'assunzione, da parte degli Enti pubblici di
un sempre maggiore carico di impegni, di oneri e di compiti. Questo
significa, per il potere regionale, la necessità di una continua
dilatazione del personale e dei servizi, una progressiva
burocratizzazione, e, sul piano del bilancio, una progressiva
rigidità. Nel 1971, esattamente alla vigilia del riparto fiscale,
ad esaurimento di quello precedente, si era notato che la rigidità
del bilancio non era soltanto data dalla somma delle spese che
obbligatoriamente l'amministrazione deve sostenere, come il
pagamento di stipendi e di certi servizi o oneri obbligatori, ma
anche dall'applicazione di leggi che l'amministrazione si è data,
magari anche superate, da consuetudini e prassi, che nel bilancio
trovano collocazione come spese ripetute e diventate
"obbligatorie". In tal modo la libertà finanziaria
dell'amministrazione regionale tende a ridursi progressivamente
allo zero.
Uno degli elementi che più contano nella rigidità o nel
progressivo irrigidimento del bilancio regionale è, indubbiamente,
questa tendenza che si è affermata nel nostro Paese, e quindi nella
nostra Regione, di un aumento di compiti e funzioni dell'Ente
pubblico, per cui esigenze e aspirazioni del cittadino hanno
trovato nell'Ente pubblico il primo interlocutore, che vi ha
provveduto costruendo nuovi centri, in definitiva dilatando la
propria dimensione burocratica. Questo porta a una dilatazione
della burocrazia che progressivamente rallenta, fino a
paralizzarla, la possibilità stessa dell'Ente pubblico di far
fronte a nuovi servizi e a nuovi compiti.
Vorrei aggiungere una questione che ha dei risvolti tipici per
la Valle d'Aosta: l'inflazione. Se nel resto del Paese questo
aspetto ha certe caratteristiche, nella Valle d'Aosta ne assume
alcune particolari, perché accanto ad alcuni dati negativi, quali
la perdita di valore della moneta, l'aumento del costo della vita,
la perdita di valore dei salari, vi sono dei risvolti in positivo:
l'aumento del turismo di fine settimana. Questo fenomeno ha avuto
conseguenze anche sotto il profilo commerciale, con una serie di
grandi negozi che il commercio piemontese è venuto a collocare alle
porte di Aosta proprio per drenare la importazione. Vi è quindi
l'ingresso nel nostro Paese di moneta pregiata di una corrente
turistica che, molto probabilmente trova la sua giustificazione nel
cambio favorevole che i turisti di fine settimana hanno, venendo
nel nostro Paese, a moneta debole, per fare degli acquisti. Questo
nella nostra piccola Regione conta, è un fatto che potrà avere
notevoli conseguenze, sulla rete commerciale di distribuzione.
Un altro aspetto, per certi aspetti positivi per l'economia
regionale, è l'aumento dei proventi della casa da gioco di
Saint-Vincent, l'inflazione e la perdita di credibilità della
moneta fa si che il volume del denaro giocato a Saint-Vincent
aumenti e quindi in qualche maniera corregga gli effetti negativi
della perdita di valore della nostra moneta.
Tutti questi dati hanno pesato su un documento contabile, ma
soprattutto sulla economia regionale e quindi tale documento
contabile dell'amministrazione regionale va considerato all'interno
della logica complessiva dell'economia, dello sviluppo e della
crescita regionale nel suo insieme.
I tentativi, quindi, degli stessi rappresentanti delle forze di
opposizione, di aprire una polemica su questo bilancio sono ridotti
e possiamo dire che il taglio dato dall'opposizione a questo
bilancio è ben lungi dall'essere considerato feroce o duro.
Mi pare che negli stessi interventi dell'opposizione ci sia,
sullo sfondo, la preoccupazione di una realtà più vasta, che offre
molti spunti per considerare non solo la nostra situazione, ma
quella più globale con grande attenzione ai dati di fragilità e di
difficoltà che offre.
Questo vuol dire che su questi dati il bilancio va assolto e
approvato? No, ma significa prendere in dovuta considerazione
quegli elementi e quei dati che condizionano la nostra realtà e
rispetto ai quali, - e qui è la nostra responsabilità - vanno prese
delle misure, adottate delle strategie per evitare che la Valle
d'Aosta diventi preda indifesa di scelte che, obiettivamente
tendono a ridurre la sua autonomia.
La definizione del rapporto finanziario con lo Stato,
indubbiamente, ci farà superare un grosso limite, dando la
possibilità all'amministrazione regionale di avere fondi
sufficienti per fare fronte ai suoi impegni.
Accanto a questo, però, nel rapporto con il potere centrale, è
chiaro che si deve sviluppare una nostra iniziativa politica, una
capacità di dominare la vicenda regionale perché queste maggiori
risorse vengano indirizzate per consentire non solo lo sviluppo
socio-economico della nostra Regione, ma per porla a riparo da
future o possibili future scelte e sviluppi negativi del Paese che
possono avere ripercussioni su di essa.
Il secondo ordine di difficoltà deriva dalla nostra situazione
regionale. Possiamo, dire complessivamente, che nella nostra
Regione non si è ancora realizzata una unità culturale che consenta
l'individuazione degli obiettivi che devono guidare il processo
programmatorio. Più volte in quest'aula è stata sottolineata
l'esigenza di adottare un processo programmatorio, e questo è più
che giusto, ma dobbiamo capire che il processo programmatorio è un
metodo che deve essere guidato da fili ben stabiliti, che la
Regione Valle d'Aosta da lungo tempo persegue e cerca di definire,
anche perché l'individuazione, di questi fili non è operazione che
possa essere compiuta da pochi, ma piuttosto il frutto di una
maturazione culturale complessiva della Regione, e quindi di tutte
le forze politiche nel loro insieme, e solo questo processo di
progressiva maturazione culturale darà alla Regione, come comunità
nel suo insieme, la possibilità di definire gli obiettivi centrali
che saranno alla guida del processo di programmazione.
Senza questi obiettivi il processo programmatorio può essere
processo che razionalizza, ma che non utilizza tutte le possibilità
della Regione verso l'obiettivo centrale stesso, la sopravvivenza,
la crescita di una comunità particolare come la Valle d'Aosta, con
sue proprie caratteristiche. C'è il rischio, per la Valle d'Aosta,
che l'adozione di processi di programmazione con puri intenti di
razionalizzazione, la spoglino delle sue caratteristiche, dei suoi
ruoli, dei suoi obiettivi fondamentali. E non a caso, anche se
inconsapevolmente, da parte di politici più o meno discutibili, di
cui non faccio il nome, vi è stata una resistenza al processo di
programmazione.
Intuivano, infatti magari senza comprenderlo, il rischio che il
processo stesso di programmazione può avere se ad esso non si
antepongono degli obiettivi compatibili con gli interessi di fondo
della Comunità Valdostana.
E mi pare che questi obiettivi, ed è bene ribadirlo ancora oggi,
non possano che essere la sopravvivenza di un popolo e di una
cultura.
Questo può e deve rappresentare quel minimo comune culturale che
può stabilire un diverso confronto tra le forze politiche,
rispettando cioè caratteristiche e nature diverse, ritrovarsi su un
dato col quale può venire fuori l'indicazione da porre a capo del
processo di programmazione.
Di fronte a questo bilancio quindi, sarebbe errato parlare di
soddisfazione o insoddisfazione, è un'occasione che cogliamo per
analizzare non solo la situazione regionale, ma in termini più
vasti, il rapporto tra questo Consiglio. L'Amministrazione
regionale e la Comunità Valdostana che deve essere al centro vero
dei nostri interessi.
Se io dovessi dire che questo bilancio va comunque votato direi
una cosa che non penso, è un bilancio che si colloca in una linea
di sviluppo in positivo, quindi è un momento in positivo, non di
perfezione, rappresenta un punto che dobbiamo superare.
L'amministrazione regionale ha avuto del coraggio che in questo
documento è esemplificato e testimoniato da tagli fatti con criteri
di tipo politico. È un bilancio che, lo ha detto il Consigliere De
Grandis, e ne prendo atto con molto piacere, ha avuto il coraggio
di non bluffare, in cui vengono detti limiti e difficoltà
dell'amministrazione che ha avuto il coraggio, in questa
situazione, di presentarsi all'esame di questo Consiglio regionale.
Gran parte di questi limiti di tipo contabile, prettamente
finanziario saranno superati dal nuovo bilancio regionale.
Il tema sul quale io voglio porre l'accento come responsabilità
nostra, cioè del Consiglio regionale e delle forze politiche
valdostane, è, invece, l'altro aspetto, cioè il superamento di un
nostro modo di essere politico, di una nostra capacità di proporre
alla Comunità Valdostana degli obiettivi che superino le angustie
non del bilancio, ma di un nostro modo tradizionale di fare
politica. Sino ad oggi l'attività dell'amministrazione regionale
ha, in una sua prima fase, teso, e ci è riuscita attraverso un
bilancio positivo con cui detrattori o sostenitori di maggioranze o
di forze politiche diverse devono fare il conto, al soddisfacimento
di alcune esigenze primarie della Comunità Valdostana, come gli
acquedotti, le fognature, le strade. Queste esigenze, a cui oggi
possiamo guardare con un certo sorriso, solo attraverso l'attività
e questa autonomia sono state garantite alla popolazione
valdostana, e solo 30 anni fa, non secoli fa, volevano dire
isolamento, assenza di quelle minime infrastrutture civili che
consentono a una comunità di vivere e di progredire.
Dopo questa prima fase, stiamo vivendo la seconda: affrontare in
maniera più matura i problemi della scuola, della sanità,
dell'abitazione, ecc. Anche questa domanda si esaurirà nel giro di
pochi anni, dobbiamo, quindi, pensare alla domanda che, verso la
metà e la fine degli anni '80, si farà più precisa e più forte
della nostra comunità: la domanda di cultura. Non possiamo pensare
di utilizzare con sempre maggiore forza o in maggiore quantità il
bilancio regionale per aumentare contributi o per creare o
inventare esigenze semplicemente perché pensiamo di avere i denari
per soddisfarle, le prossime esigenze saranno di tipo culturale, e
mai come per la Valle d'Aosta questo discorso può essere opportuno.
La nostra autonomia, se non la rafforziamo culturalmente, se non le
diamo queste caratteristiche, con difficoltà si riuscirà a
distinguerla dalle altre. Tutto ciò che si spenderà nei prossimi
anni a favore dello sviluppo culturale sarà ben speso. Possiamo
anche fare degli sprechi, ma varrà la pena di fare degli sprechi a
favore di iniziative, di attività culturali che daranno senso alla
nostra Regione.
Per terminare, allora, mi pare che le indicazioni alla Giunta
regionale potrebbero essere così riassunte: l'azione culturale va
posta, con forte convinzione, al primo piano accanto alla
formazione professionale, che non va intesa come attualizzazione
del vecchio concetto di istruzione professionale, cioè
apprendimento o insegnamento minimale da dare a chi ha finito la V^
elementare per andare a fare il falegname o il fabbro, ma come
preparazione dei quadri tecnici, dei quadri dirigenti
amministrativi di cui la Regione avrà bisogno. In assenza di questo
la nostra realtà regionale sarà continuamente debitrice di quadri
che dovranno provenire dall'esterno, per cui si realizza questa
contraddizione, a cui abbiamo assistito negli ultimi anni: che
nella misura in cui si sostiene il soddisfacimento di certi
servizi, questo comporta l'importazione a caro prezzo di quadri
tecnici dall'esterno.
Basterebbe, per verificare questo, andare in ospedale dove si
può benissimo rastrellare un mucchio di persone della Comunità n. 3
inservienti, infermieri o infermiere d'ultimo rango a livelli di
retribuzione più bassi, ma quando lentamente si sale nella
gerarchia dell'ospedale, si arriva ai livelli più alti di
retribuzione, di giovani o di personale della Valle d'Aosta se ne
trovano sempre di meno.
Per questo, non solo dal punto di vista culturale e sociale, ma
anche economico, è importante che la Regione sappia costruire un
tipo di politica, di formazione professionale che abbia queste
caratteristiche, la capacità cioè di dare sbocco alle energie umane
di cui è in possesso.
Il terzo punto è il decentramento: a questo proposito avrei dei
dubbi circa la proposta avanzata dal Consigliere di Nuova Sinistra,
che i maggiori contributi ai Comuni significhino realizzare il
decentramento. La realtà dei Comuni della Valle è molto
diversificata, si va da un Comune come Aosta che può competere, sia
sotto il profilo organizzativo, che sotto il profilo tecnico, con
la stessa amministrazione regionale, a un Comune come
Rhême-Notre-Dame con 95 residenze anagrafiche. Questi due poli
estremi danno l'idea della realtà della nostra Regione, quindi,
molto probabilmente, il contributo che la nostra amministrazione
regionale dà ai Comuni può servire ad affrontare certe spese
minimali obbligatorie per tutti, ma questo non significa affatto
risolvere i problemi delle autonomie comunali. D'altra parte, oggi,
i problemi più grandi difficilmente si risolvono a livello
comunale, vi è ormai una dimensione che non è più quella del
Comune.
Il Comune di dimensione media in Valle d'Aosta non è superiore
ai 600 abitanti e, forse, con il censimento dei prossimi anni
questa media verrà ancora abbassata e, di fronte ai servizi cui
queste comunità devono fare fronte, questa dimensione comunale è
insufficiente. Ritornando al discorso delle comunità montane senza
farne né dei miti, né delle battaglie di bandiera, la struttura
delle dimensioni sovracomunali è l'unica possibilità di risolvere,
in modo anche economicamente compatibile, il discorso dei servizi.
Qui bisogna stare, però, attenti e anche da parte delle forze
politiche viene chiesto un minimo di coerenza e di onestà.
Ron Kane, nell'ultimo suo libro "USA-URSS: Giganti malati", tra
le malattie degli Stati Uniti d'America parlava della
incompatibilità delle aspirazioni di quel Paese, cioè un popolo che
esprime delle aspirazioni incompatibili tra loro. Dobbiamo stare
attenti anche noi, in Valle, a non portare avanti delle aspirazioni
non compatibili. Non possiamo, nello stesso tempo, fare in
quest'aula delle battaglie sovracomunali, cioè di una dimensione
diversa da quella regionale per risolvere i problemi, e, nello
stesso tempo, solleticare il campanilismo, perché a questo punto il
risultato è zero, il risultato è di raggiungere una estremizzazione
delle posizioni campanilistiche di un potere centrale della
Regione.
Credo che la maggioranza che si è formata rappresenti un quadro
politico realisticamente capace di affrontare questi problemi, non
fosse altro perché contiene al nocciolo la collaborazione e la
solidarietà tra le forze regionalistiche, le quali hanno l'onore,
ma anche l'onere di farsi portatrici di un discorso di sviluppo
della nostra Regione.
Questa maggioranza può, non solo, raggiungere l'obiettivo di
sanare quelle temporanee deficienze contabili del bilancio, ma
consentire il raggiungimento degli obiettivi che ho elencato e che
facevano parte delle dichiarazioni programmatiche del Presidente
Andrione, al momento in cui questa maggioranza si è presentata in
questo Consiglio.
Presidente
- Ha chiesto di parlare il Consigliere Berti.
Ne ha facoltà.
Berti (ACV)
- Questo è un bilancio, un po' particolare,
come giustamente è stato definito dall'Assessore alle Finanze nella
sua introduzione di ieri, anomalo, è un bilancio restrittivo, in
rosso, che ha dato dei grossi tagli a tutte quelle spese e quelle
programmazioni che potevano essere oggetto di una scelta politica
in certi settori.
Non c'è molto da dire perché penso che la discussione
principale, nonostante questo sia l'atto più importante che questa
Amministrazione compie nell'arco dell'anno, sia come strumento
politico, che come strumento programmatico, la si potrebbe avere in
questi giorni in occasione della discussione del nuovo riparto
fiscale. L'Assessore infatti ieri ci ha comunicato che, forse, fra
qualche mese, un più massiccio introito nelle casse della Regione.
Penso che in quel momento l'importante sarà trovare delle soluzioni
e vedere quali siano le branche produttive nei vari settori del
terziario, nel settore edilizia, che qui mi sembra un po'
trascurato, in molti altri settori produttivi che diano un po' di
spazio, di respiro alla nostra Regione.
Sono limitatissime le spese di scelta perché quelle correnti, la
Sanità, la Pubblica Istruzione, il personale, ci portano via una
gran parte di questo ridotto bilancio. Per chiarimenti sui vari
capitoli mi riservo di intervenire in seguito per alcune
delucidazioni, nella discussione che si avrà nell'esame capitolo
per capitolo.
Presidente
- Ha chiesto di parlare il Consigliere
Mafrica. Ne ha facoltà.
Mafrica (PCI)
- Siamo in un momento di esame del bilancio
e io penso che si possa anche cercare di fare un bilancio più
complessivo, cioè quello dell'attività dei sei anni di una Giunta
regionale di un certo tipo. La valutazione che penso di poter fare
e che stiamo di fronte a un progressivo impoverimento
dell'autonomia valdostana.
La caduta della Giunta Dujany nel 1974 è, a mio giudizio, il
momento in cui ha avuto inizio questo processo di decadenza, di
abbandono degli indirizzi autonomistici più sostanziali, e voglio
anche argomentare su questo punto. Dal 1970 al 1974 la Giunta
Dujany, che ricordo era formata, almeno per un certo periodo, dai
Democratici Popolari, dal Partito Socialista, dall'Union Valdôtaine
Progressiste, con l'appoggio esterno del Partito Comunista, a mio
giudizio, si è avuto un forte momento di ispirazione autonomista e
progressista. Esempi in questo senso sono l'acquisizione del
riparto fiscale, che adesso viene messo in discussione, un rilancio
della programmazione (ricordo che allora è stata predisposta per la
prima volta la bozza di piano di sviluppo) iniziativa per il
decentramento, che ancora adesso sono rimaste a quel livello,
l'istituzione delle Comunità Montane, la ricerca di nuovi strumenti
per la gestione del bilancio, che sono rimasti a quel punto, il
fondo di rotazione per i diversi settori, tentativi di
riorganizzare la struttura amministrativa della Regione, di mettere
ordine nelle funzioni e nell'organizzazione del personale. C'era
stata, allora, anche una ripresa del dibattito culturale che aveva
portato nella scuola iniziative, anche se discusse, di riforma che
aveva animato il dibattito tra gli insegnanti, gli studenti e le
famiglie.
Negli anni successivi, a nostro giudizio, questi elementi che ho
ricordato si sono man mano svuotati e la Valle d'Aosta è diventata
non più una Regione così speciale come poteva essere in anni
passati, ma forse, una delle tante Regioni dello Stato italiano, in
cui è massiccia e influente la presenza nel potere della Democrazia
Cristiana. Questo lo vediamo, innanzitutto, nel modo di atteggiarsi
del governo regionale nei confronti dello Stato. Come in tutte le
Regioni in cui la Democrazia Cristiana è al governo, invece che di
una ricerca di un confronto effettivo tra potere locale e potere
centrale, si preferisce la ricerca di canali particolari, di
rapporti tra amministratori democristiani a livello locale e a
livello nazionale. Anche qui si è scelta questa strada, sia per il
riparto, sia per i 20 miliardi venuti come contributo particolare
l'anno scorso, sia per cercare di risolvere il problema della
grande viabilità, della superstrada tra Aosta e Courmayeur.
Direi che questo metodo nei rapporti tra Regione e Stato è quasi
una caratteristica del modo di gestire il potere della Democrazia
Cristiana. Vedo un'analogia nel ricorso ai rapporti tra amici,
invece che tra istituzioni, anche nel fatto che in questi giorni ci
sia da parte della Democrazia Cristiana il tentativo di non essere
scavalcata da nessuno nei rapporti con il Presidente degli Stati
Uniti, tanto è vero che il primo ad essere ricevuto ufficialmente
dal Presidente Reagan è stato il Ministro degli Esteri italiano,
Colombo. Quindi, io penso che su questo elemento sia necessaria una
riflessione.
È vero che ci sono state, nella stessa dichiarazione
dell'Assessore alle Finanze, ieri delle correzioni, che all'interno
della maggioranza sono venute delle insofferenze rispetto a questo
metodo, però, per un certo tempo, si è battuta la grancassa e
l'impostazione è stata: alla Valle d'Aosta arrivano o arriveranno o
sono arrivati fondi perché ci sono Assessori democristiani che
hanno amici democristiani nel Governo. Noi questo lo abbiamo
criticato, e pensiamo di avere già ottenuto qualche effetto nelle
insofferenze che si sono manifestate.
Ma anche all'interno della concreta gestione del potere noi
vediamo un impoverimento della capacità autonomistica della
Regione, proprio nel modo in cui la Regione affronta i grandi
processi di trasformazione che, pure, in questi anni, si sono
realizzati e si stanno realizzando. Ci siamo trovati, in questi
anni, di fronte a una crisi sempre più grave dell'industria e
rispetto a questi problemi l'iniziativa da parte della Giunta, e in
particolare dell'Assessore all'Industria, a nostro giudizio,
presenta carenze molto gravi, sia per un atteggiamento di rinuncia
rispetto a problemi che hanno momenti di decisione anche esterni
tipo la Cogne, la Montefibre, sia rispetto a concreti ripensamenti
degli interventi attuati in questi anni verso le piccole industrie
valdostane. Abbiamo visto questo impoverimento dell'autonomia
nell'agricoltura e nel turismo, sono venuti fuori anche in questi
settori, in modo palese, dei problemi che sono la punta emergente
di problemi più gravi, mi riferisco al problema del risanamento del
bestiame e a quello che si è evidenziato con l'assenza di neve di
questo inverno. Qui vengono fuori elementi che derivano da una
carenza strutturale di una politica in questi settori.
C'è stata, in questi anni, una gestione del bilancio che,
mettendo da parte, se non rifiutando la programmazione, andando
contro ogni volontà di decentramento, ha portato una gestione
quotidiana, spicciola che rincorre i problemi e ha provocato la
situazione per cui oggi ci si trova di fronte a un bilancio in
deficit per il 1980 e a un bilancio che deve ricorrere al credito
per 35 miliardi per il 1981.
Questi sono elementi di carattere più generale che credo debbano
portare a un ripensamento da parte delle forze politiche di questo
Consiglio.
Noi riteniamo che questo bilancio, anche se è stato presentato
quasi con un po' di cloroformio, quasi mettendo da parte la
discussione, in attesa di una discussione, futura sul riparto, sia,
in realtà una fotografia della situazione che si viene a
determinare quando si utilizza il potere regionale in un certo
modo. Quando avendo avuto 20 miliardi, non previsti, in più
dell'anno precedente nel bilancio, avendo una situazione
complessiva, comunque non trascurabile come entità del bilancio
regionale, si arriva ad avere per il 1980 un deficit di 1700
milioni, non si riesce ad incassare 53 miliardi, non si riesce a
spenderne altri 64, si presenta per il 1981 una differenza tra
entrate effettive e spese di 35 miliardi, significa che non è
soltanto una questione contingente, è anche una questione di
metodi, di organizzazione della spesa regionale.
Io non voglio entrare nel merito di queste cose, perché l'ha
fatto prima il compagno Tonino, ma credo che si debba sottolineare
che i tagli fatti in una situazione così difficile rivelino una
certa direzione di marcia. Non è senza significato che ben 11
miliardi e mezzo in questi tagli siano stati effettuati su spese
che andavano a vantaggio dei Comuni.
È stata denunciata da tutti la crescita, ormai difficilmente
controllabile, delle spese correnti, in particolare le spese per il
personale scolastico, per il personale regionale, ed è stata anche
sottolineata da molti la mancanza di investimenti effettivi per
quel che riguarda i settori produttivi, per i fondi di rotazione,
uno strumento tra i più dinamici che possono essere utilizzati, non
c'è in questo bilancio nessun nuovo intervento. Il bilancio è stato
presentato come anomalo, come provvisorio, ma proprio perché non è
stato camuffato rivela in modo più chiaro indirizzi e metodi della
Giunta regionale, metodi che noi critichiamo, che consistono nel
rifiuto programmatico della programmazione, nell'accentramento
all'interno della Giunta di tutti i poteri e compiti di
amministrazione diretta che potrebbero, invece, essere trasferiti
senza difficoltà anche a Comuni più piccoli, nell'amministrazione
fatta prevaricando altri poteri, altri livelli quali le Comunità
Montane. Io non so se non si possa rinunciare a questa ormai
tradizionale venuta dei Sindaci il martedì al Palazzo regionale;
credo che, se si trovasse qualche strumento, probabilmente, si
potrebbero ottenere risultati migliori anche lasciando i Sindaci
nel loro Comune.
Noi non facciamo della programmazione un mito, ma crediamo che,
senza un coordinamento delle politiche di spesa, le spese correnti
diventino prevalenti, così come risultano vincenti le pressioni
fatte da singoli o da gruppi, perché più immediate, rispetto a
interessi più collettivi; senza coordinamento della spesa, anche
per affrontare problemi gravi, è facile andare incontro a scelte
casuali, a scelte tampone che non affrontano i problemi alle
radici. Decentramento e programmazione non sono per noi solo
obiettivi politici generali: il decentramento non serve solo per
stimolare una partecipazione e per favorire una crescita
democratica della Comunità valdostana nelle sue capacità di
autogoverno, ma è anche una necessità, perché occorre liberare la
Giunta Regionale e il Consiglio Regionale da compiti di
amministrazione diretta, di spesa spicciola, per lasciare loro
compiti di indirizzo e di legislazione che non sempre riusciamo a
fare, come dovremmo, nei tempi dovuti.
Il bilancio, indubbiamente, può essere considerato provvisorio,
però per alcuni mesi sarà lo strumento che consentirà la spesa,
almeno fin quando non sarà definitivamente approvato il riparto
fiscale e almeno fin quando non cominceranno queste entrate del
riparto fiscale a essere riversate direttamente nei conti della
Regione.
Sul riparto fiscale voglio fare alcune considerazioni: siamo
passati, con la presentazione al Consiglio regionale del progetto
di legge avvenuto ieri, dal livello tecnico della consultazione tra
direzioni tecniche dei Ministeri e Regione, al livello politico con
la possibilità di una discussione in Consiglio. È questo, quindi,
un primo effettivo passo in avanti. Il giudizio che noi diamo sul
riparto fiscale è che si deve andare, con questo strumento, a una
riacquisizione di diritti della Regione che con gli anni erano
stati via via messi in discussione, a partire dal momento in cui si
era fatta, a livello nazionale, la riforma tributaria.
Dobbiamo dire e ribadire che non abbiamo condiviso il metodo con
cui, in questi ultimi tempi, si è condotta la questione, metodo con
il quale si cercava di tenere all'oscuro il Consiglio regionale,
dando a questi soltanto alcune frammentarie informazioni, forse per
poi avere non so quali meriti particolari da presentare alla
popolazione valdostana. Ma non soltanto il Consiglio regionale è
stato tenuto all'oscuro, ci risulta che siano stati tenuti
all'oscuro, e questo è ancora più grave, anche i parlamentari della
Valle d'Aosta. Non ci risulta che in questo periodo essi siano
stati effettivamente coinvolti in questa discussione o trattativa
avvenuta con le direzioni dei Ministeri.
Noi non condividiamo questo metodo perché siamo convinti che
risponde a una logica deleteria di rapporti tra Stato e Regione,
perché questa logica, una volta che abbia portato dei risultati, fa
si che i diritti effettivi della Regione, semmai messi in
discussione nel tempo, possano essere presentati come concessione,
gesto generoso da parte del Governo e dello Stato. La revisione del
riparto fiscale, a nostro giudizio, è oggi necessaria ed è una
riacquisizione di diritti che la Valle d'Aosta aveva già visto
riconosciuti e che erano stati messi in discussione da leggi
nazionali ormai da molti anni.
Noi avremmo voluto un procedimento diverso, avremmo voluto
partire da una discussione del Consiglio regionale con l'intervento
unitario di tutte le forze presenti in Consiglio, nel governo, nel
Parlamento, fin dalla prima fase, per accelerare i tempi. Forse il
metodo dei rapporti personali, in qualche modo, è riuscito a
portare qui lo schema di disegno di legge, probabilmente se la
pressione non fosse stata di un singolo Assessore, ma di più forze
dell'intero Consiglio, i tempi sarebbero stati più brevi. Il
coinvolgimento di tutte le forze, comunque, necessario, perché né
all'interno del Governo, né al Parlamento la maggioranza che siede
su questi banchi ha analoga maggioranza, quindi è necessaria e
indispensabile, da parte di tutte le forze politiche, una
iniziativa perché siano accelerati i tempi, siano fatte le cose nel
più breve tempo possibile.
Noi daremo il nostro contributo a partire dalla discussione che
avverrà lunedì, cercheremo, per quello che ci è possibile,
attraverso il Presidente della Camera e i Capigruppo Parlamentari,
di stringere il più possibile i tempi, vogliamo, però, che su
questa questione si correggano le formazioni, forse
propagandistiche, del passato e si vada avanti, invece, con lo
spirito unitario, con il senso che si va a una riconquista dei
diritti della Regione che erano stati messi in discussione.
Sul riparto altre due osservazioni: abbiamo sentito dal
Presidente della Giunta che c'è l'intenzione di chiedere il
riconoscimento dei fondi che sarebbero dovuti arrivare per il 1980,
chiediamo all'Assessore come mai non si è fatto anche un discorso
analogo, vogliamo una spiegazione per gli anni precedenti. Abbiamo
visto che nel riparto fiscale del dicembre del '71, erano stati
assegnati, sotto forma di contributi speciali, riconoscimenti sia
per il '69 che per il '70, quindi almeno due anni.
Il secondo elemento è, a nostro giudizio, più sostanziale ed è
la fine che faranno questi soldi quando arriveranno alla Regione.
Noi pensiamo che la situazione denunciata da tutti in questo
bilancio possa ripetersi, da qui a qualche anno, se non
interverranno delle modificazioni nel modo di organizzare la vita
regionale e di spendere i soldi del bilancio regionale. Se non si
cambia metodo, se non si ha un indirizzo ben chiaro, abbiamo il
timore che in un paio di anni, con un processo inflativo che
continua a essere dell'ordine del 20% annuo ormai da dieci anni, ci
si possa trovare nuovamente in condizioni di rigidità del bilancio
e di ingovernabilità della spesa senza che ci sia nessuna valvola
di sicurezza, nessun appiglio possibile, perché una volta che il
riparto fiscale sarà definitivamente approvato dal Parlamento e
quindi operante, se il bilancio regionale si ritroverà nelle stesse
condizioni non so cosa potremo fare.
Occorre, quindi, intervenire subito in modo che l'organizzazione
della spesa regionale, attraverso la programmazione, il
decentramento, la revisione delle leggi non più utili, porti a un
qualcosa di più dinamico che sia in grado di far fronte ai problemi
della collettività valdostana.
Avviandomi a concludere voglio fare alcune osservazioni di
carattere politico sulla relazione fatta dall'Assessore alle
Finanze. L'Assessore alle Finanze, oltre a non entrare nel merito
del bilancio '81, cercando di spostare l'attenzione sul riparto in
modo da illuminare con questa luce del futuro i guasti e le ombre
di una situazione attuale a cui occorre porre rimedio, ha fatto, a
mio giudizio, almeno tre osservazioni che meritano interesse.
Innanzitutto ha cercato di valorizzare il ruolo della Democrazia
Cristiana, rivendicando una sua capacità nella trattativa nei
confronti di Roma, anche in previsione di trattative che si possono
rendere necessarie in futuro, per affrontare problemi che,
evidentemente, esistono all'interno della maggioranza. C'è stato
inoltre, nella relazione dell'Assessore, un richiamo all'unità
della maggioranza, con alcuni elementi che noi abbiamo ritenuto
quasi una predica nei confronti di altre forze, che ci sono
sembrati rivolti in modo particolare ai democratici popolari. È
stata una richiesta, una partecipazione leale all'interno della
maggioranza. Noi pensiamo che questo elemento debba essere preso in
considerazione perché ci sembra che in una situazione di questo
tipo, ci sia un tentativo effettivo, che qualche successo, forse,
ha già ottenuto, di mettere nell'angolino la forza dei democratici
popolari, di togliere loro lo spazio e la potenzialità che
potrebbero avere all'interno della maggioranza. Terzo elemento è un
tentativo di ridiscussione rispetto al ruolo egemone che l'Union
Valdôtaine ha avuto e continua ad avere nella maggioranza stessa.
Questa è stata, per un certo verso, una novità assoluta, perché da
molto tempo non sentivamo dalla Democrazia Cristiana porre i
problemi in questo modo. Io credo che, effettivamente, quello della
arroganza dell'Union Valdôtaine sia un problema che esiste e che
abbia provocato, almeno fino ad oggi, degli irrigidimenti nei
rapporti tra le forze politiche, su cui è necessario che l'Union
Valdôtaine ripensi.
Con queste osservazioni dove voglio arrivare? Se nella stessa
relazione dell'Assessore c'erano questi elementi che rivelano
discussioni interne, divisioni, contestazioni all'interno della
maggioranza, ha questa maggioranza la possibilità di durare? Come
si devono collocare le forze dell'opposizione nei confronti della
maggioranza stessa? Noi non vogliamo fare i profeti, può darsi che,
come hanno sottoscritto i Consiglieri unionisti in un documento
pubblicato su "Le Peuple Valdôtain" questa maggioranza duri così
come è, sia come maggioranza che come esecutivo fino al 1983. Noi
non crediamo, però, che la situazione di difficoltà della Valle
d'Aosta, dal punto di vista economico-sociale, i problemi che
abbiamo individuato come momenti di decadenza dell'autonomia
valdostana possano essere lasciati da parte, perché continuano,
nonostante le difficoltà, a esserci i numeri, continua a essere
presente e andare avanti una certa maggioranza regionale. Il
problema è quello della capacità effettiva dei Valdostani di
guidare lo sviluppo della Regione, ad autogovernarsi.
Il secondo problema, rilevato anche dal Consigliere Lanivi, è,
in una certa misura, quello della tenuta culturale e morale del
popolo valdostano. Noi pensiamo che in questi anni, e in questo ha
avuto la sua influenza anche il modo con cui ha governato la
Regione, si sia andati verso un modello culturale, un modello di
convivenza che mette al centro dell'interesse dei singoli e dei
gruppi, il denaro, piuttosto che altri valori. Crediamo che questo
sia un elemento di pericolosità, a lungo periodo, anche per lo
stesso futuro della Comunità valdostana, che va al di là
dell'esistenza di una o di un'altra maggioranza, e che chiede una
riflessione da parte di tutte le forze politiche.
Noi non siamo soddisfatti, quindi, delle scelte dell'attuale
maggioranza e stiamo lavorando in direzioni diverse per una ripresa
dello spirito autonomistico a tutti i livelli, nell'organizzazione
dello Stato e nell'organizzazione interna della Regione.
Nell'organizzazione dello Stato, contrariamente a quello che ha
affermato il Consigliere Voyat stamattina, le Regioni grosse -
Emilia, Piemonte, Toscana - sono state le prime a fare delle leggi
con cui hanno decentrato poteri ai Comuni, quindi qualcosa è stato
fatto.
A livello di organizzazione regionale il decentramento, tenuto
conto, ovviamente, delle possibilità di intervento diverso che
hanno Comunità montane e Comuni, deve, a nostro giudizio, fare dei
passi in avanti.
Per i processi economici continuiamo ad insistere, senza farne
un mito, che un minimo di programmazione sia necessario, perché ci
sia un rilancio di un intervento per obiettivi, per programmi
rispetto ai principali problemi dell'industria,. dell'agricoltura,
del turismo.
Siamo inoltre preoccupati per un certo isterilimento del
dibattito autonomistico, ci sembra che la questione etnica
valdostana venga usata in modo grossolano più per dividere il
popolo valdostano in parti o in partiti, che per cercare di unire
tutte queste forze nel progetto di uno sviluppo in condizioni
nazionali e internazionali così difficili.
Noi vogliamo lavorare per un'alternativa autonomista e
progressista all'attuale maggioranza regionale e in questo senso ci
felicitiamo di aver trovato come forze della sinistra una maggiore
unità che non in periodi passati a livello regionale - che
comprenda le forze della sinistra, le forze laiche, i movimenti
regionalisti.
Ci sembra che una maggioranza di questo tipo sarebbe in grado di
impegnarsi, più che per le fortune elettorali di ciascun singolo
partito, per il futuro della nostra Regione.
Presidente
- Ha chiesto di parlare l'Assessore
all'Industria e Commercio, Artigianato e Trasporti, Chabod. Ne ha
facoltà.
Chabod (DC)
- Siccome prima il Consigliere Martin e poi
il Consigliere Minuzzo mi hanno tirato per i capelli, devo
intervenire soprattutto per il Consigliere Martin. Mi rincresce che
non abbia visto l'intervista che ho rilasciato al TG 3 venti o
venticinque giorni fa, ad ogni modo: Martin, stai tranquillo!
Per quello che riguarda Minuzzo, sulla questione della
programmazione, vi annoierò un momentino solo. Con il bilancio
preventivo relativo all'anno 1981 questo Assessorato vuol creare
occasione di riflessione per un programma triennale che impegnerà
la Regione fino all'83. Intendiamo porci, non come strumento
amministrativo di controllo, ma anche come soggetto politico di
programmazione e di incentivazione delle attività produttive ed
economiche della Regione. Intendiamo svolgere sempre di più questo
ruolo con la collaborazione delle forze sociali ed economiche, dei
sindacati, delle organizzazioni di categoria e delle rappresentanze
politiche.
Non mi voglio pertanto attenere al commento delle cifre di
bilancio riportato ed illustrato nella relazione tecnica, ma
individuare gli obiettivi che si intendono raggiungere, i mezzi e
gli strumenti con i quali si intende prevedere il programma
dell'Assessorato e della Giunta.
Come premessa desidero distinguere l'intervento pubblico
regionale, incidente sulle strutture e regolato da atto
amministrativo, da quello di incentivazione e di indirizzo che
chiede ed impone la presenza e la partecipazione e l'iniziativa
privata. L'equilibrio fra i settori pubblici e privati potrà
realizzare, nell'ottica della programmazione, uno sviluppo ordinato
delle nostra Regione.
Fase conoscitiva: Politicamente ritengo che sia assolutamente
essenziale superare l'attuale carenza conoscitiva della realtà
valdostana e che, pertanto, sia necessario creare strumenti ed
organi che approfondiscano e consentano una conoscenza puntuale
dell'economia, dell'occupazione, delle infrastrutture, dei
trasporti della Valle d'Aosta. Risulta, pertanto, necessario
procedere attraverso i seguenti stadi: conoscenza oggettiva e reale
dei settori che riguardano industria, commercio, artigianato,
trasporti, cooperazione e forze energetiche; valutazione delle
carenze dei singoli settori, raffrontando la nostra situazione e
quella di altri Paesi industrializzati; individuazione delle linee
strategiche di intervento e degli obiettivi che devono essere
raggiunti nei singoli comparti del commercio, dell'artigianato,
dell'industria.
Censimento demografico delle forze di lavoro. È necessario,
innanzitutto, un'analisi sociologica dell'elemento demografico
della Valle, deve essere, a mio parere, fatta una cartina della
densità abitativa della Regione e delle caratteristiche degli
insediamenti.
La fortissima attrazione turistica della Valle d'Aosta è
l'elemento che non può essere sottovalutato e deve essere sempre
tenuto presente, in quanto, sia in relazione alla residenza che in
relazione ai servizi, determinante, forte variazione di tasso di
residenzialità, con punte massime di densità abitative nei periodi
stagionali.
Questa caratteristica, evidentemente turistica, deve essere
tenuta presente nella valutazione dei nostri programmi. L'obiettivo
a cui dobbiamo tendere è di ridurre tali incongruenze, prolungando
il periodo stagionale e razionalizzando e riconvertendo talune
attività commerciali nei periodi non turistici.
Fatta questa premessa ed in base ad un equilibrato assetto
territoriale ed urbanistico globale, dobbiamo individuare le
prospettive di occupazione per gli anni '80 e quindi determinare la
vocazione della Valle d'Aosta nel campo economico e sociale. Su
circa 46.000 unità lavorative, comprensive dei lavoratori autonomi,
circa 24.000 unità, pari al 52,1%, sono impiegate in attività
produttive dell'industria e dell'artigianato. Si deve ritenere che
tale indice sia tra i più elevati in campo nazionale, per cui non
si debba insistere sull'indirizzo di una maggiore
industrializzazione della Regione in quanto potrebbe nuocere a un
equilibrato sviluppo della nostra popolazione.
Riteniamo, nel campo della produzione, che debbano essere
realizzate delle incentivazioni per un mantenimento dell'equilibrio
occupazionale esistente. Nella relazione si è prevista la
possibilità di un incremento di 1.200 unità pari a un incremento
del 7% nei confronti dell'occupazione attuale. Tale incremento,
pertanto, risulta evidentemente non vasto e proporzionato al
superamento di una congiuntura negativa. Tale previsione è
precauzionale ed è rapportata ad un'ipotesi di sviluppo nel settore
produttivo e ad un eventuale incremento demografico.
Ritengo, tuttavia, che l'aumento dei posti di lavoro debba
essere cercato nelle seguenti direzioni: espansione e riconversione
della piccola, media impresa sia industriale che artigianale,
riconversione in posti di lavoro effettivi dell'attuale lavoro nero
e della sotto-occupazione, rapporto privilegiato verso quelle
attività manifatturiere e di servizi connessi alle caratteristiche
della Valle e soprattutto interdipendenti dell'attività
turistica.
Problema da affrontare con estrema chiarezza è quello della
verifica del decentramento produttivo e quindi della incentivazione
a nuovi tipi di installazione. L'artigianato artistico sottolinea,
in modo particolare, l'esigenza da parte nostra di valorizzazione
l'artigianato valdostano, incrementando l'efficienza delle imprese
e valorizzando la sua presenza nei mercati nazionali ed
internazionali, in tale campo ha estrema importanza il problema
dell'avviamento al lavoro, della professionalizzazione,
dell'incentivazione dei giovani.
Il lavoro nel terziario. Abbiamo dovuto individuare la vocazione
della Valle nella terziarizzazione, che dovrebbe rappresentare
l'obiettivo degli anni '80 come elemento portante dell'economia e
come possibile campo di maggiore occupazione.
Terziario vuol dire servizi sanitari, sevizi turistici, servizi
bancari, intermediazione commerciale. Nel nostro Assessorato il
problema principale è quello relativo alla valutazione e
valorizzazione del commercio.
Terziario significa giungere ai livelli dei Paesi maggiormente
industrializzati, significa migliore qualità di vita, produttività
in settori da troppo tempo lasciati ai margini della valutazione
economica. Quando parliamo di questa vocazione verso il terziario,
parliamo di una svolta importante dell'economia della Valle, di una
svolta qualitativa dei nostri programmi.
La terziarizzazione passa attraverso nuove forme di turismo
scolastico, agriturismo, termale, congressuale, attraverso il
miglioramento dei servizi, informatica, creditizia, attraverso una
maggiore produttività nel comparto mercantile. Quando parlo di
mercantile mi riferisco all'autoporto.
Dobbiamo, pertanto, prevedere un incremento occupazionale
nell'attività dei servizi, nei settori parasanitari, commerciali e
turistici. Si deve presumere che circa il 47% della popolazione
attiva dovrà venire occupata nel settore del terziario, se si
vogliono raggiungere gli indici dei Paesi CEE. Ne consegue
l'esigenza di una nuova politica regionale che abbandoni
l'illusione degli anni '70 e crei l'illusione di un nuovo sviluppo
economico della Valle. Ciò significa muoversi attraverso delle
direttive ben precise, adeguare le normative regionali a una nuova
realtà, valorizzare le caratterizzazioni dei settori produttivi,
indirizzare ed incentivare lo sviluppo delle attività private e dei
diversi settori, prevedere un intervento regionale di supporto e di
infrastrutture finalizzate ad un preciso programma di terziario,
omogeneizzare i diversi piani programmatici nei diversi
Assessorati, nelle direzioni che sono state sopraindicate.
Il commercio. Il commercio è stato tormentato da grossi mali, lo
diceva anche il Consigliere Lanivi, prima della legge 426; ha
rappresentato un settore rifugio della disoccupazione, della
sottoccupazione, del dopolavorismo e del dilettantismo; si sta
scoprendo il commercio negli anni attuali in cui emerge l'esigenza
di una razionalizzazione delle imprese per un effettivo servizio ai
consumatori. Il commercio deve essere considerato come la vera
attività di supporto dell'industria e del turismo, ma anche come
base di conoscenza dell'indirizzo del consumo. In questo senso
dobbiamo combattere le forme di abusivismo e lavoro nero, che
determinano evasioni fiscali, evasioni sanitarie, non sicurezza per
la collettività. Il piano regionale che l'Assessorato sta
predisponendo dovrà eliminare l'eccessiva frammentarietà e
dispersione degli esercizi, risolvere il problema della grande
distribuzione nella logica di programmazione dei centri di
attrazione commerciale e turistica. La determinazione nella
lievitazione dell'aumento dei prezzi non si raggiunge attraverso
politiche di autarchia o di artificiale congelamento dei prezzi o
attraverso demagogiche campagne sui prezzi, la politica sui prezzi,
che è l'equivalente di una politica rivolta a garantire un maggiore
potere d'acquisto del salario del lavoro dipendente, può essere
conseguita solo attraverso una riduzione dei costi che colpiscono
le varie fasi dell'intera produzione fino al consumo.
In questa direzione va intesa tutta la politica regionale
relativa alla razionalizzazione dei trasporti, alla incentivazione
dei centri di approvvigionamento, alla efficienza dell'impresa
all'ingrosso e al minuto. In questa direzione la Regione deve
imporre una politica di commercializzazione nei propri prodotti
agricoli - verdura, frutta, formaggi, vini e carni - attraverso
quella che può essere definita un'adeguata educazione dei
consumi.
Gli interventi. Quest'analisi conduce alla rigorosa esigenza di
interventi nei diversi settori; per quanto ci riguarda, noi
intendiamo precisare tutta la disciplina dell'autorizzazione dei
diversi settori del commercio, della somministrazione, delle
rivendite dei giornali, degli impianti di distribuzione dei
carburanti e autotrazione. Ciò vuol dire lotta all'abusivismo, non
solo come lotta a una concorrenza sleale, ma all'evasione delle
norme fiscali. A questo proposito pensiamo che sia essenziale
regolarizzare la vita dei mercati determinando una precisa
disciplina degli orari e così via. Per quanto riguarda il commercio
deve essere abbandonata la politica del decentramento spontaneo e
non razionale. I piani commerciali regionali e comunali dovranno,
non solo in termini quantitativi, ma anche qualitativi, stabilire
un effettivo equilibrio fra domanda e offerta.
Ad una politica di regolamenti, di norme, deve corrispondere una
politica di garanzia e incentivazione. Questi sono gli strumenti
che individuiamo come basi di crescita dell'economia della Valle. I
centri commerciali integrati possono costituire esempi di servizio
a favore dei consumatori e turisti.
La cooperazione e l'associazionismo, con l'ottimizzazione della
riserva umana e finanziaria, può essere premessa per lo sviluppo
delle attività commerciali e artigiane. Il credito deve essere
considerato come lo strumento più efficiente per la riconversione e
ristrutturazione delle imprese. La formazione professionale vuol
dire creare nuovi imprenditori, efficienti iniziative private e
nuovi posti di lavoro.
Il lavoro femminile nell'attività del terziario deve trovare
connotazioni ben chiare e deve corrispondere alle caratteristiche,
alle esigenze della donna.
Tutte queste annotazioni conducono a provvedimenti riguardanti
settori dell'appredistato, i problemi dell'avviamento al lavoro,
dell'istruzione, dei rapporti con gli Enti burocratici, bancari e
così via.
La politica degli anni '80 non consente dilettantismo, ma
impegna l'Ente pubblico e il settore privato ad un impegno comune
che non deve essere di semplice sopravvivenza, ma guardare ad un
effettivo sviluppo sociale ed economico.
Presidente
- Ha chiesto di parlare, per il secondo
intervento, il Consigliere De Grandis. Ne ha facoltà.
De Grandis (PRI)
- Ho chiesto la parola per colmare una
lacuna, fra l'altro, volontaria, del mio intervento di stamattina.
Il Consigliere Viberti ha parlato di decentramento, ha illustrato
l'iniziativa che il suo movimento ha assunto per promuovere una
proposta di legge di iniziativa popolare, ed il discorso è stato
ripreso, in particolare dal Consigliere Tonino e dal Consigliere
Mafrica.
Quando ho terminato di esaminare questo progetto di bilancio,
nonostante il Consigliere Viberti mi abbia graziosamente definito
ragioniere, avevo dei dubbi sulle mie interpretazioni, allora sono
andato, a sciacquare i panni a Torino, presso i tecnici che operano
a livello universitario, per verificare se quello che io avevo
riscontrato era valido oppure no.
In quell'occasione mi sono stati fatti molti complimenti per
come era stato fatto il progetto di bilancio. Io mi sono sentito
molto lusingato e siccome non avevo assolutamente nessun merito, ho
ritenuto stamattina di esprimere quell'apprezzamento sul personale
dell'Assessorato che aveva lavorato. In quella stessa occasione mi
è stato fatto vedere il bilancio della Regione Piemonte, che, vi
confesso, è illeggibile: si tratta di un lunghissimo, chilometrico
foglio uscito da una stampatrice meccanografica, di difficilissima
lettura e che non è ancora accompagnato dalla legge finanziaria,
che noi abbiamo da due anni.
Per quanto riguarda il decentramento ho avuto già occasione di
dire, in questa sede, che lo vedo favorevolmente, perché lo
considero un passo in avanti verso la democrazia partecipata, uno
strumento utile per ridare alla Regione la funzione programmatoria
e non quella gestionale che verrebbe in parte trasferita ai Comuni.
In linea di principio, q uindi, concordo con questo impegno che
deve avere l'amministrazione regionale.
Il Consigliere Nebbia, però stamattina, e il Consigliere Lanivi
nel pomeriggio ci hanno giustamente messo in guardia su alcuni
rischi. Il Consigliere Nebbia si domandava qual è la reale capacità
dei nostri Comuni di disporre di strutture idonee per gestire
questi fondi? E il Consigliere Lanivi ci faceva due casi estremi:
il Comune di Aosta che, al limite, può competere con
l'Amministrazione regionale sotto l'aspetto tecnico-organizzativo,
e il Comune di Rhêmes, che credo disponga del Segretario Comunale
mezza giornata alla settimana.
Evidentemente, qui bisogna agire con estrema prudenza perché,
altrimenti, si corrono due rischi fondamentali.
Il primo è quello di trasferire ai Comuni dei fondi che questi
non hanno la capacità di gestire e quindi di spendere; il secondo
di scaricare tutta una serie di residui passivi dal bilancio
regionale per trasferirli, secchi, secchi sul bilancio
regionale.
A questo proposito io vorrei che gli amici della sinistra, che
si battono per un decentramento tout-court, osservassero quello che
sta avvenendo in Regioni la cui amministrazione è senza sospetti,
almeno dal loro punto di vista, vale a dire la Toscana e l'Emilia
Romagna.
Mi ero piuttosto sorpreso per l'esiguità, la continua riduzione
dei residui passivi presenti in questi bilanci: ebbene, attuando
quel decentramento sul quale tutti noi siamo, bene o male,
d'accordo, si è verificato che i residui di quelle Regioni, pur non
comparendo sui bilanci regionali, sono maggiori di ieri, perché
basta fare il cumulo dei residui passivi dei Comuni, presso i quali
sono stati decentrati certe funzioni e certi fondi, per vedere che
il risultato che si è ottenuto è diametralmente opposto a quello
che si voleva perseguire.
Stamattina quindi mi ero astenuto dal parlare di decentramento,
proprio perché volevo cercare una maggiore documentazione e, in
conseguenza, fare delle proposte più ancorate alla realtà. Visto
però che la discussione si è sviluppata con una certa ampiezza su
questo tema, ho ritenuto di chiarire la mia posizione e,
soprattutto, la mia preoccupazione su questi punti.
Insisto nel dire: decentramento si, però, vediamo di non fare
dei libri dei sogni, vediamo, soprattutto, di non fare della
demagogia, perché se non teniamo conto della reale situazione dei
nostri Comuni, rischiamo, nel tentativo di raggiungere un obiettivo
positivo, di raggiungerne uno totalmente negativo.
Presidente
- È iscritto a parlare per il secondo
intervento il collega Minuzzo. Ne ha facoltà.
Minuzzo (PSDI)
- Non è un vero e proprio secondo
intervento, desidero solo dichiarare che, se l'Assessore Chabod è
stato sincero, sono mortificato e chiedo scusa per avergli fatto
saltare il pranzo, per scriversi quella lunga relazione. Se,
diversamente, l'Assessore è stato un po' bugiardo, cioè non ha
scritto quella relazione da mezzogiorno alle 16, ma l'aveva già
preparata per illustrare il suo settore del bilancio regionale,
devo dichiararmi soddisfatto perché i 40 milioni che
l'amministrazione regionale, alcuni mesi or sono, ha deliberato a
favore dell'Istituto ISCOM, hanno iniziato a partorire un primo
risultato. Se non è stato infatti l'Assessore a far questa
relazione certamente è stata fatta da quell'Istituto cui il
Consiglio regionale ha dato la consulenza per lo studio del
commercio e degli altri settori della nostra Regione.
Siccome non ho avuto la possibilità di seguirla bene, visto la
velocità dell'Assessore nel leggere questa relazione, chiederei
cortesemente se posso averne una copia, perché ci sono alcuni punti
molto interessanti, sui quali chiederei delle spiegazioni, magari
intervenendo quando esaminiamo il bilancio.
Presidente
- La parola al Consigliere Tonino per il
secondo intervento. Ne ha facoltà.
Tonino (PCI)
- Non si tratta, in effetti, di un secondo
intervento; siccome si chiude la discussione generale ed è nostra
intenzione presentare degli emendamenti al progetto di bilancio,
illustro brevemente l'emendamento che abbiamo presentato che si
inserisce, tra l'altro, nella discussione che, proprio verso la
fine del dibattito generale, si è accesa sul problema del
decentramento finanziario ai Comuni.
Nell'intervento di questa mattina avevo fatto notare come i due
miliardi e mezzo che vengono distribuiti ai Comuni per svolgere
delle funzioni normali siano fermi da diversi anni e perciò
largamente svalutati.
È questa una forma di decentramento finanziario che sempre
abbiamo definito molto limitata e che non poteva essere confusa con
la nostra visione del decentramento ai Comuni e alle comunità
montane.
Siccome la questione è stata sollevata, voglio precisare, in
breve, quali sono a proposito le nostre intenzioni. Una cosa sono i
fondi decentrati ai Comuni, che non hanno formato dei residui
passivi, ma sono stati utilizzati per piccole opere, dato il
piccolo e irrisorio trasferimento di fondi operato con questa
legge. Altra cosa è, invece, la necessità di mantenere alla Regione
tutte le funzioni di indirizzo e di programmazione e di trasferire,
invece, attraverso la delega ai Comuni e alle Comunità Montane,
funzioni esercitate dalla Regione.
La settimana scorsa, abbiamo inviato a tutte le Comunità
Montane, perché ci esprimano un parere argomentato, una proposta di
legge che abbiamo preparato come Gruppo Comunista, riguardante la
delega di tutte le funzioni relative alla forestazione e alla
difesa dell'ambiente alle Comunità Montane. Sui tratta di una
proposta molto semplice: tutti i fondi che oggi vengono gestiti in
modo centralistico sono distribuiti alle Comunità Montane, le quali
realizzano un piano di intervento in collaborazione dialettica con
la Regione e gestiscono il personale necessario. È una proposta che
non credo avremo, evidentemente, modo di discutere, e si inserisce
nella nostra ottica del decentramento non inteso come una semplice
dispersione di fondi, ma come responsabilizzazione di altri livelli
su settori in cui è possibilissimo mantenere la funzione di
direzione e di programmazione e trasferire, invece, la funzione
gestionale ai Comuni e alle Comunità Montane.
Fatta questa precisazione, l'emendamento che noi presentiamo è
molto semplice. Questa mattina avevo già fatto riferimento a un
capitolo del bilancio, il 23250 che prevede un miliardo per spese
per acquisto e costruzione di beni patrimoniali. Riteniamo che in
una situazione di questo tipo si possa evitare che la Regione
continui ad acquistare beni patrimoniali e si faccia, invece,
giustizia nei confronti dei Comuni aumentando di almeno un
miliardo, anche se non riusciamo così a coprire le differenze che
sono state portate dalla svalutazione di questa somma per effetto
dell'inflazione, il fondo a disposizione dei Comuni e lo adeguiamo,
perciò, al nuovo potere di acquisto.
Questo emendamento non modifica niente della struttura del
bilancio e, perciò, credo che possa essere accolto dal
Consiglio.
Presidente
- Ha chiesto di parlare l'Assessore ai Lavori
Pubblici, Borbey. Ne ha facoltà.
Borbey (DC)
- Chiedo scusa al Consiglio, forse non è
dovere di un Assessore, facente parte dell'Esecutivo, fare una
sintesi brevissima. Dicevo prima al collega Pollicini che tutti
abbiamo le nostre deformazioni professionali; l'amico Lanivi è
stato Presidente della programmazione, e ho ammirato il suo
intervento; io sono stato per otto anni Sindaco di un piccolo
Comune in cui ci si diceva a tu per tu quello che si pensava.
Ritengo mio dovere, quale esponente della Democrazia Cristiana,
dire qualcosa sugli interventi di oggi e in particolare da parte
delle forze politiche di minoranza. Parto quindi, immediatamente
dal Consigliere Viberti, che io stimo in modo particolarmente il
quale, oggi, su un documento importante, prettamente
politico-amministrativo ci ha rallegrati, ci ha fatto sorridere,
tutti ci siamo divertiti. Il suo è stato il classico intervento
della persona che rappresenta un partito politico che non ha alcuna
responsabilità di governo e non ne potrà mai avere perché la
popolazione valdostana rifiuta e rifiuterà sempre di dare tali
responsabilità a questi partiti politici.
Quegli allora, si dilettano nel fare dei personalismi in
quest'aula consiliare, attaccando in prima persona il Presidente
della Giunta e facendo soltanto delle critiche, perché la critica è
sempre facile da farsi. Questo è normale e sappiamo benissimo noi
tutti, compreso il Consigliere Viberti, quanto sia difficile
amministrare la propria abitazione, e quanto quindi, sia più
difficile amministrare la cosa pubblica: la critica è facile, ma
amministrare è difficile.
Noi accettiamo la critica costruttiva, ma non accettiamo che si
venga in quest'aula soltanto a fare i buffoni. Chiedo scusa al
Consigliere Viberti, come egli ha fatto oggi in quest'aula.
Per quanto concerne, invece, l'intervento del Partito Comunista,
questo, come sempre, si lancia contro la Democrazia Cristiana. A me
piace combattere e non piace pietire, ed è chiaro che si può
combattere soltanto facendo della minoranza, perché in maggioranza,
alcune volte, bisogna anche ingoiare dei rospi. Quando i
socialdemocratici e i repubblicani sono nelle Giunte comuniste
devono ingoiare dei rospi, oppure li fanno ingoiare ai comunisti,
perché il gioco della socialdemocrazia in Italia è questo: se è in
maggioranza non ha possibilità di spazio, va in minoranza e
pietisce: se è in maggioranza fa ingoiare dei rospi alla Democrazia
Cristiana, in campo nazionale, al Partito Comunista nelle varie
Regioni quali Piemonte, Lazio, Liguria e via di seguito.
Non mi stupisco che il Partito Comunista attacchi pesantemente
la Democrazia Cristiana, è suo dovere.
Nel '77 ho avuto una grossa lite all'interno del Partito con il
mio padre putativo, il Comm. Bordon, il quale, giustamente, vede
sempre più lontano, dati gli anni di esperienza che non servono
soltanto per invecchiare, ma per fare esperienza e dare dei
consigli a chi è più giovane. Mi ero accanito nel 1977, quando era
stato fatto questo famoso accordo programmatico, tra partito
Comunista e Democrazia Cristiana in modo particolare.
L'Union Valdôtaine ha ragione, è il movimento regionalista in
Valle d'Aosta ed è, quindi, giusto che faccia, per il benessere dei
valdostani, le scelte politiche che, in determinati momenti storici
e della vita pubblica, possano determinare un orientamento più a
sinistra o, come voi ingiustamente dite, più a destra. Noi
rifiutiamo questa impostazione, ma la accettiamo sempre con il
sorriso sulle labbra, ma allora, perché il Partito Comunista
valdostano ha fatto questa scelta? Perché in Italia, si parlava di
buttare alle ortiche questa socialdemocrazia, questo Partito
Repubblicano: facciamo un gruppo forte, due grosse forze politiche
quali il Partito Comunista e la Democrazia Cristiana e questi
"rompi" li lasciamo un po' da parte. Io nutro grande stima per il
Partito Repubblicano che in campo nazionale è sempre stato preso
per i fondelli.
Si è sempre battuto per l'economia in Italia, commettendo anche
degli errori di sentimentalismo in questo sistema. Ma oggi anche il
rappresentante del partito Repubblicano in Valle d'Aosta segue le
orme del Partito Repubblicano in campo nazionale: serietà
professionale nel campo specifico del bilancio e dell'economia per
l'Italia in modo particolare. Ringrazio De Grandis perché oggi ha
fatto un discorso prettamente tecnico, inerente al bilancio per la
Valle d'Aosta.
Torniamo al Partito Comunista. Questi si scaglia contro la
Democrazia Cristiana che pietisce presso i suoi alti esponenti
romani, quindi Ramera va da Fanfani o dai suoi amici che, a loro
volta, vanno dal Segretario politico, Piccoli. Ritengo che sia
nostro dovere avere questi incontri, abbiamo sollecitato l'On.
Piccoli perchè faccia pressione presso l'On. Forlani, l'On.
Andreatta, al fine di dare una spronata a questi burocrati che
forse avevano difficoltà e si attardavano sugli articoli 12 e
6.
Ritengo che sia per il bene della Valle d'Aosta che noi ci
muoviamo in questo senso.
Noi abbiamo le critiche se ci muoviamo in questo senso, mentre
il Partito Comunista non ne deve avere se in quest'aula - e
scusatemi il termine amici del Partito Comunista che siete tutti
giovani - non sa neanche fare la minoranza, e viene qui a pietire
presso l'Union Valdôtaine nel dire: mollate questa DC, prendete
noi, siamo disponibili perché noi rappresentiamo la massa. Ma
perché noi non rappresentiamo la massa? La Democrazia Cristiana è
in Valle d'Aosta perché è un partito pluralista, perché al nostro
interno si discute, se così non fosse non avremmo avuto la nostra
scissione e il nostro amico Pollicini non se ne sarebbe andato
dalla DC, scegliendo i comunisti, mentre adesso si trova a fianco
di Borbey.
Siamo uomini liberi e quindi si hanno degli scambi non a titolo
personale ma a livello politico importante, perché la gestione
politica in Valle d'Aosta è a livello amministrativo. Hanno fatto
la loro scelta, noi da tanto tempo diciamo che questa scelta potrà
essere rivista o forse è giusto che rimanga tale, ma da voi queste
cose non potranno mai succedere, salvo che non succeda quel
patatrac che non è sperabile per il bene del mondo. È sperabile
che, al contrario si rivedano alcune posizioni e il Partito
Comunista sia obbligato a rivederne alcune di politica
internazionale, per non sparire dalla scena politica italiana e, in
particolar modo, valdostana.
Quindi, signori del Partito Comunista, la DC con tutte le sue
pecche, con tutte le sue magagne, con tutte le sue scissioni, conta
ancora mille voti più di voi, su una base elettorale che è
pluralista: va dal commerciante, che può avere dei soldi, ed è
giusto che li abbia perché lavora, forse, 13 ore al giorno, al
povero contadino che lavora 18 ore al giorno. Se la relazione di
Chabod è stata fatta da questa famosa società, è valida, se invece
è farina del suo sacco, forse, ha detto parole che sono un po'
incomprensibili. Ma qui ci divertiamo tutti, sembra quasi che,
nella politica valdostana, si sia scoperta l'acqua calda, e non si
riconosce chi, per generazioni e generazioni ha operato nel settore
turistico ed economico. Guido Chabod, che non ha bisogno, da parte
mia, di difese come Assessore all'Industria e Commercio può dare
tanti consigli e indirizzi giusti ai valdostani.
Tutti possiamo avere le nostre incapacità, prima ho parlato
delle mie deficienze ma le cose si possono dire in tante maniere o
con la battuta sulle spalle, che ti dà coraggio, oppure con i
grossi paroloni di programmazione e con gli incarichi alle grosse
società di ricerca sul mercato.
Non voglio dilungarmi troppo, voglio soltanto fare un appunto al
Partito Social-Democratico a nome della Democrazia Cristiana. A noi
è spiaciuto enormemente che il Partito Socialdemocratico sia uscito
dalla maggioranza, perché abbiamo sempre detto che in Italia si può
governare con una socialdemocrazia: un partito Socialista e un
partito Repubblicano nell'area laica. Abbiamo avuto anche noi degli
sbandamenti, ma ci sono venuti proprio dal nostro pluralismo
interno.
Che ci sia stata in Valle d'Aosta più lealtà o meno lealtà
questo è sempre da confrontarsi, perché il partito
Socialdemocratico ha fatto maggioranza coi comunisti e i socialisti
al Comune di Aosta nel 1975, con un Consigliere, abbandonando la
Democrazia Cristiana, come, in altre Regioni. Può darsi che, a
titolo personale, alcuni esponenti della DC abbiano fatto
determinate dichiarazioni a cui, poi, non siano seguiti dei fatti,
ma questa è la normale situazione politica, ma la socialdemocrazia
ha fatto un errore madornale, perché lo sgarbo può essere avvenuto
senza motivazioni politiche fondate. Si deve inoltre ricordare che
quando è entrata nella maggioranza, dalla quale adesso è uscita,
nel giro di un anno e mezzo ha raggiunto il doppio dei voti nel
Comune di Aosta. Secondo noi democristiani, la scelta della
socialdemocrazia di far parte della maggioranza è stata un'ottima
scelta. Può darsi che non le sia stato dato troppo spazio a livello
regionale, ma a livello comunale non può dire che la Democrazia
Cristiana non abbia accettato e riconosciuto alcune posizioni
politiche. Su 8 Consiglieri, infatti, alle elezioni comunali
dell'80, che la Democrazia Cristiana ha avuto come gruppo di
maggioranza relativa al Comune di Aosta, ha rivendicato 2
Assessori, ha accettato la giusta rivendicazione, da parte del
partito Repubblicano, di un Consigliere con un Assessore, e della
Social-democrazia di un Assessore con due Consiglieri, mentre le
sarebbero spettati tre Assessori o almeno un Sindaco e un
Assessore. Secondo noi, quindi, la socialdemocrazia ha fatto un
errore politico enorme. Noi siamo speranzosi che questo errore
politico venga rivisto da parte loro, perché da parte nostra c'è
sempre una porta aperta e siamo sempre qui per dialogare.
Non mi dilungo oltre, vi chiedo scusa per questo intervento che
è a braccio e forse sconclusionato, ma ci tengo a sottolineare che
noi, verso le posizioni del Partito Comunista, siamo aperti alla
discussione e al confronto, ma non chiedete più il confronto alla
DC se ritiene, oggi, cambiando l'impostazione del '77, che la DC
sia la larva, sia il Partito che ha arrecato tantissimi danni in
Italia e alla Valle d'Aosta. Se il Partito Comunista è convinto di
questo deve avere il coraggio di fare una opposizione spietata
anche con quelle forze che fanno maggioranza con la Democrazia
Cristiana, perché è una scelta precisa, è una scelta di cinque
anni, e noi siamo convinti che l'elettorato ci darà ragione, e sarà
ancora una scelta futura.
Presidente
- Il Consigliere Minuzzo chiede la parola per
fatto personale. Consigliere Minuzzo, il fatto personale consiste
nell'interpretazione data, in questo caso, dall'Assessore Borbey a
parole pronunciate dal Consigliere Minuzzo.
Minuzzo
- (
Dal fondo fuori microfono)
Presidente -
No, è un giudizio politico, non è un fatto
personale, non posso dare la parola per fatto personale. Può essere
sbagliato, ma l'articolo del regolamento precisa che a fatto
personale consiste la interpretazione data ad un intervento da un
Consigliere, che non corrisponde al pensiero e alle volontà di chi
aveva parlato. Questo riferimento non c'è stato, è un giudizio
politico sulla socialdemocrazia, il Consigliere Minuzzo avrà ampia
possibilità di riprendere la parola nel corso dell'adunanza.
Ha chiesto di parlare il Consigliere Mafrica per il secondo
intervento. Ne ha facoltà.
Mafrica (PCI)
- L'intervento dell'Assessore Borbey è
interessante, dal nostro punto di vista, perché, anche parlando a
braccio, come dice lui, viene fuori in modo manifesto qual è la
logica della politica, del modo di concepire l'amministrazione da
parte di uno che è Assessore regionale della Valle d'Aosta.
Non ho nessuna difficoltà a dire che, a mio giudizio e a
giudizio del mio partito, si tratta di una logica vecchia, che è
diversa dalla nostra e che, quindi, non ci crea alcuna difficoltà
il fatto che l'Assessore faccia una serie i affermazioni. Tengo
solo a sottolineare quanto queste affermazioni cerchino di
falsificare nostre posizioni.
Siamo di fronte, per esempio, ad un ennesimo tentativo di
presentare, da parte di Borbey - può darsi che lui l'abbia capito
così - il compromesso storico come un accordo fra Democrazia
Cristiana e Partito Comunista: non ci si litiga più, si comincia e
si governa assieme il Paese, buttando fuori questi partiti piccoli
che danno fastidio. Noi non l'abbiamo mai presentato in questo
modo, l'abbiamo sempre presentato in modo diverso, e anche perché,
probabilmente, la Democrazia Cristiana non l'ha capito, siamo stati
costretti ad apportare delle modifiche abbastanza radicali su
questo tema. Per noi compromesso storico significa,
fondamentalmente, un rapporto tra le grandi forze - non diciamo
Democrazia Cristiana - socialiste, comuniste e cattoliche, per la
parte che la Democrazia Cristiana ha di rappresentanza anche tra i
cattolici per risolvere i grandi problemi del Paese.
Oggi, i grandi problemi del Paese sono la tenuta democratica, e
su questo il rapporto continua, al di là del fatto che noi siamo
all'opposizione, nella battaglia contro il terrorismo, la politica
internazionale, il futuro economico del Paese e ancora, il livello
di vita dei cittadini, su queste grandi scelte un rapporto che
passa attraverso una collaborazione al governo, può anche passare
attraverso posizioni differenti.
Il compromesso storico per noi aveva questo senso: non volevano
arrivare - è stato fatto nel '73, dopo la caduta di Unità Popolare
in Cile - nel nostro Paese a una spaccatura tra le grandi forze,
ma, al di là delle forze che erano nel governo e quelle che erano
nell'opposizione, ci doveva essere una convergenza rispetto ai
dettati della Costituzione, rispetto alla tenuta del Paese sui
grandi problemi.
Sulle altre questioni, forse l'Assessore non ha capito la
critica che noi abbiamo fatto. Noi non critichiamo il fatto che i
democristiani valdostani parlino dei problemi della Valle d'Aosta
con i loro segretari, con i loro Ministri, questo è naturale e non
è assolutamente criticabile, critichiamo il fatto che la Regione
Valle d'Aosta, istituzione, deleghi a un Assessore, senza passare
in Consiglio, senza presentarsi come istituzione nei confronti del
governo, trattative su questioni essenziali per la nostra Regione.
Noi diciamo cioè che una cosa sono i partiti quando si presentano
alle elezioni, chiedono consensi sui loro programmi, e una cosa
sono questi partiti quando assumono responsabilità di governo. La
Giunta regionale è una istituzione diversa dai partiti che la
compongono, e ci sembra che, in questa fase, abbia delegato a
rapporti tra partiti e interni a partiti questioni che, invece,
interessavano il Consiglio Regionale, le forze sociali della Val
d'Aosta e che avrebbero dovuto essere trattate in modo diverso.
Per quel che riguarda il nostro modo di fare la minoranza, nel
nostro Partito si dice che sarebbe ora, anche a livello di Paese,
che fosse la Democrazia Cristiana a cominciare a provare che cosa
vuol dire stare all'opposizione. Voi qui, in Valle d'Aosta, avete
fatto la opposizione come ritenevate più opportuno, noi la facciamo
come riteniamo più opportuno.
Il problema comunque è questo: noi non ci battiamo contro la
Democrazia Cristiana in modo particolare, perché ci sono questioni
che riguardano i nostri rapporti a livello nazionale, ma vediamo
nell'operato di Assessori, che fanno parte della Democrazia
Cristiana, delle cose che vogliamo criticare.
Qui smentisco che ci sia anche solo l'intenzione - perché è una
deformazione anche questa - di fare lo scherzo per cui il Partito
Comunista fa da ruota di scorta a una possibile defenestrazione
della Democrazia Cristiana. Può darsi che Borbey sia preoccupato di
questo, ma non so che elementi abbia. Noi facciamo una proposta
politica all'Union Valdôtaine, ai Democratici popolari, alle forze
di sinistra, che è cosa diversa dall'essere disponibile al momento
in cui, magari, ottenuto il riparto fiscale qualcuno pensa che la
Democrazia Cristiana non serva più, allora si può fare
un'operazione di questo genere.
In questo senso con l'Union Valdôtaine siamo altrettanto
polemici e forse più che con la Democrazia Cristiana, su altre
questioni. Alla Democrazia Cristiana rimproveriamo questioni di
metodo di governo, di concezione del potere, con l'Union Valdôtaine
abbiamo discusso sulla concezione dell'autonomia, su questioni
relative alla cultura, sempre per la responsabilità che ha l'Union
Valdôtaine nel governo regionale.
La sostanza comunque di questo ragionamento è che non mi
stupiscono le parole di Borbey, perché io sono convinto - ed è,
d'altronde, una posizione che il Partito ha preso in modo chiaro -
che in questa situazione politica i comunisti sono un'alternativa
democratica alla guida del Paese della Democrazia Cristiana, quindi
forze alternative è ovvio che abbiano visioni diverse.
Pensiamo di essere una forza alternativa perché oggi c'è una
crisi dei partiti, che tocca un po' tutti e quindi anche il nostro
partito, ma riteniamo che ci sia, in modo particolare, una crisi
della Democrazia Cristiana. Di questa tesi non siamo i soli
sostenitori, perché all'interno del mondo cattolico Baget Bozzo,
autorevole scrittore di Repubblica, sacerdote della Curia di
Genova, mi pare, Scoppola della Lega Democratica sostengono da
tempo che siamo in una fase storica in cui la Democrazia Cristiana
ha ancora una larga adesione, dal punto di vista dei voti, ma non
riesce più ad esprimere, come idee di governo e di mutamento per il
Paese, sufficienti elementi per garantire la direzione politica del
Paese.
D'altronde, ricordando soltanto gli ultimi 4 mesi, durante il
Governo Forlani, c'è stata, prima, la questione degli scandali dei
2000 miliardi che, credo, nel Paese abbia rappresentato qualcosa,
poi, la vicenda del terremoto, in cui un intervento del Presidente
della Repubblica ha anche dovuto dire qualcosa: colpa della
Democrazia Cristiana aver portato allo sfascio le amministrazioni
del Sud e avere impedito che ci fosse, nel complesso dello Stato,
un'organizzazione in grado di intervenire subito a salvare migliaia
di persone che, forse, erano ancora vive sotto le macerie.
C'è, infine, stata la vicenda del terrorismo, con divisioni
interne al governo, in cui la Democrazia Cristiana è stata zitta e
tranquilla e ha cercato di mediare, anche nella polemica sulle
centrali estere del terrorismo, tra posizioni diverse, in questo
caso, di alcuni Partiti della maggioranza e di altri
all'opposizione.
La Democrazia Cristiana quindi, in questi ultimi tempi, a
livello di governo nazionale non esprime più, a nostro giudizio,
quella funzione che ha avuto con De Gasperi in determinati periodi
della sua storia, nella fase della ricostruzione. È un partito che
è in crisi.
Noi diciamo che i Comunisti, con tutti i difetti che hanno, si
collocano come forza alternativa per la direzione politica del
Paese assieme ad altre forze politiche disponibili, in questo
senso, sarà poi, la storia a verificarle. Non accettiamo polemiche
su legami internazionali, perché crediamo che la nostra politica
estera sia stata chiarita in più punti. Per quel che riguarda la
vita democratica interna sono convinto che la nostra sia pari e
superiore, in molti casi, a quella di altri partiti, comunque,
stiamo lavorando nella direzione di una revisione del partito,
quindi se l'Assessore è soddisfatto di come vanno le cose, tanto
piacere per lui e per la Democrazia Cristiana.
"Noi, comunque, contiamo di più" ha detto l'Assessore. Se voi
ritenete di contare di più io vi dico che molte volte, rispetto a
questioni concrete, poste da altre forze nei vostri confronti,
siete stati costretti a un ruolo così subalterno, che noi
preferiamo essere opposizione che essere condizionati, in una
maggioranza, a un livello di forza subalterna, come molto spesso
avviene.
Comunque, questa è una precisazione senza alcun rancore
personale di nessun tipo, su nostre posizioni politiche.
Presidente
- Ha chiesto di parlare il Consigliere Viberti
per il secondo intervento. Ne ha facoltà.
Viberti
(DPROL) -
Chiedo scusa ai colleghi per
aver scordato la ciliegina da mettermi sul naso e la cipria da
mettere sulla barba per interpretare meglio le mie qualità di
buffone.
Per non parlare proprio a braccio, ho preso alcuni appunti sulle
cose che, nel corso della giornata, sono state dette.
Tra gli interventi di questa mattina il più divertente e
purtroppo anche il più breve, è stato quello del collega Fosson. Il
capogruppo della Democrazia Cristiana infatti, dopo aver rotto
l'accerchiamento intorno alla Giunta, guidando la carica al grido
di "arrivano i nostri", si è poi miseramente scoperto rifacendo il
solito discorso del Paese, guidato, sì, dai democristiani, ma
almeno libero. Sarebbe ora che usaste un po' di fantasia, cari
colleghi democristiani, dovreste fare come Voyat, il quale di
fantasia dimostra di averne parecchia; infatti, oltre a dirmi che
la Nuova Sinistra si ispira ai regimi totalitari, e per smentirlo
mi basta ricordare che è stato il sottoscritto a fornire gli
indirizzi dei dissidenti polacchi a cui abbiamo spedito la mozione
da me presentata e votata dal Consiglio all'unanimità.
Non so dove l'esimio capogruppo dell'Union Valdôtaine ha potuto
leggere che la Nuova Sinistra, almeno quella che opera in Valle
d'Aosta, si ispira a principi che non siano quelli della libertà e
del rispetto reciproco tra gli uomini.
Il massimo, però, è stato quando Voyat mi ha spiegato che non
sono Dio. Non solo non ho mai pensato di esserlo, ma se anche mi
avesse sfiorato per un attimo tale pensiero la presenza di un vero
Dio al centro dei banchi della Giunta mi avrebbe subito riportato
con i piedi per terra e poi, come Dio, costringerei troppi
democristiani a cambiare bandiera e non è questa la mia
intenzione.
Dimenticavo di rendere merito allo sprazzo di fantasia avuto
stamattina da Fosson, iL cui intervento non è stato, poi, così
piatto come dicevo prima.
Infatti, a parte la carica dei 101 o del VII, non so, caro
Generale Custer, ad un certo punto, Fosson ci ha detto che il
passaggio di denaro cittadino: - tasse - servizi, rende meno che il
passaggio di denaro: cittadino-servizi. Non ha, però, dato
spiegazioni su questo fatto, a parte, forse, il tempo impiegato a
spendere questo denaro. Provo a fornire io una spiegazione
mutandola dal pensiero popolare: denaro del cittadino, tasse,
potere democristiano, servizi.
Vorrei anche rispondere ad una accusa di scarsa fiducia nelle
istituzioni e nelle persone che le rappresentano, oltre che a fare
critiche personali. Per quello che riguarda le istituzioni posso
dire che, avendo preso posto in questo Consiglio, pensavo,
evidentemente, di poter fare qualche cosa. Non so se alla fine del
mio mandato mi resterà ancora un briciolo di fiducia nelle
istituzioni; invece di fiducia nelle persone che le rappresentano
debbo ammettere di non averne molta dopo averle viste all'opera.
Loro stesse, infatti, non rispettano le leggi che fanno, e farò un
esempio che penso basti per tutti. L'esempio in questione è quello
di una garanzia fidejussoria alla Fédération des Coopératives,
concessa tramite una legge per la quale la Fédération non avrebbe
avuto diritto a ottenere questo finanziamento. Nulla contro la
Fédération, se la Fédération aveva bisogno di un finanziamento, è
giusto, visto che va a favorire un settore importante come quello
della cooperazione, che ricevesse questo denaro, ma che questo
fosse fatto in modo regolare, non prendendo dei soldi su una legge
destinata alla cooperazione agricola, non andando contro l'art. 10
di questa legge che dice: qualora la cooperativa abbia già
usufruito o intenda usufruire nel corso dell'anno di provvidenze
regionali o statali, a qualsiasi titolo, non ha diritto a queste
garanzie.
Ora, oltre al fatto che la legge è fatta apposta per le
cooperative agricole che si interessano di zootecnica, campo in cui
non opera la Fédération des Coopératives, sappiamo tutti, perché
l'abbiamo deliberato in questo Consiglio, che alla Fédération erano
stati dati già dei finanziamenti, quindi altra strada si doveva
provare perché se si crede che le leggi abbiano un valore bisogna
rispettarle sempre, altrimenti non si può pretendere dagli altri
che le rispettino.
Per quanto riguarda gli attacchi personali, se alcuni
appartenenti alla maggioranza hanno particolarità di macchietta non
è colpa mia, certo è che anche grazie anche alla mia presenza la
qualità e il valore di questo consesso è proprio in ribasso. Ma
come si fa ad essere un gruppo che rappresenta una minoranza
all'interno di uno Stato e all'interno di questo Stato rivendica i
propri diritti, poi, però, da veri Giani bifronti dove si è
maggioritari si fanno i conti in base ai voti come ha fatto
stamattina qualcuno? Qualcuno stamattina mi ha detto che, siccome
io rappresento qui un certo numero di voti non ho diritto di
parlare come chi ne rappresenta 18 volte tanto. Questo è proprio
prendere a schiaffi la democrazia. Bel rispetto delle minoranze!
Come si fa a criticare il sistema di partiti che tutto blocca e
lottizza e poi dire che certe cariche spettano di diritto?
Competenza, serietà, preparazione e buona volontà sono, ormai,
inutili, evidentemente, anche qua.
A quanti hanno criticato o fatto cenni alle nostre proposte di
legge di iniziativa popolare dirò questo: avremmo potuto portare in
Consiglio questa proposta per vedercela bocciare tranquillamente,
pensiamo che sia necessario discutere ampiamente su tutte le
perplessità che sono state sollevate. Anche noi, collega Lanivi,
sappiamo che il Comune di Rhêmes ha 95 abitanti, o 93 se sono scesi
in questi giorni, anche noi abbiamo questi dati, comunque, quello
che noi vogliamo fare è una battaglia di principio e se qualcuno ha
voglia di darci una mano o se qualcuno prende iniziativa in questo
senso, e ce lo dice per tempo, noi siamo disposti a lottare per
queste cose.
L'assenza delle Comunità Montane, da questo disegno di legge
dipende dal fatto che le Comunità Montane, purtroppo, sono state
tenute sempre in un cantone. Per quello che riguarda la seconda
proposta di iniziativa popolare le Comunità Montane sono ricordate
e noi ci auguriamo che, semmai passasse, siano proprio le Comunità
Montane a farsi interpreti e a lottare per realizzare il
decentramento finanziario che queste due leggi propongono.
Su tutte le perplessità, da quelle di Nebbia a quelle di De
Grandis, noi siamo convinti che sia necessario un grosso dibattito,
ma un dibattito che parte dalla gente, dalla base, perché è la
gente che ha bisogno di capire, di discutere e di fare proposte, la
gente è stufa di sentirsi dire che questo si fa così, e quello si
fa cosà, la gente ha bisogno di partecipare, altrimenti la fiducia
nelle istituzioni scomparirà definitivamente.
Critiche quindi, anche dure nei confronti delle nostre proposte
non ci spaventano, noi non siamo Dio in terra, lo confermo ancora
in questo momento, siamo disponibili a discutere con chiunque, in
particolare con i due partiti che ci sono vicini: il Partito
Comunista e il Partito Socialista, con cui abbiamo tentato un
dialogo proprio per queste due proposte di legge.
Tralascio ogni polemica nei confronti di chi ha cercato di
tirarmi per i capelli su altre cose, perché soprattutto quanto è
stato detto dai colleghi Lanivi e Nebbia, spero senza livore, mi
trova quasi completamente consenziente.
Se qualcuno vorrà proporre, tra l'altro, degli emendamenti per
finanziare la legge 73 del '79, proposta dal collega Nebbia o per
dare fondi alle Comunità Montane vedrà il mio voto favorevole anche
se voto contro questo bilancio.
Per quanto concerne la stima, anche la grande stima di buffone
che l'Assessore Borbey mi offre, io non posso che accettarla, come
mi tocca accettare - questo però di controvoglia - di vedere
aumentare il numero della clientela dell'Assessore anche tramite
l'assunzione di nuovi assistenti e ancora meno mi piace il mercato
che addirittura all'interno del Consiglio Regionale, l'Assessore ai
Lavori Pubblici fa invitando il collega socialdemocratico a
meditare su quali siano stati i successi elettorali dovuti,
naturalmente, alla sua presenza all'interno della maggioranza
regionale.
Caro Borbey, hai detto delle cose vere quando hai parlato dei
nostri pochi voti raccolti con difficoltà; la gente, ormai, è
talmente poco abituata ad avere a che fare con gente che fa
politica per motivi ideali, anziché con sanguisughe, essendo i
valdostani diffidenti per natura - e meno male perché sennò chissà
come sarebbero stati ridotti da questa classe politica - e non
sapendo che noi non succhiamo sangue a nessuno e non ne abbiamo
alcuna intenzione neanche in futuro, preferiscono versare il loro
obolo sapendo quanto gli costa.
Il popolo valdostano è sempre stato saggio, ma non è così, cari
colleghi, che si può migliorare la qualità della vita e la qualità
delle istituzioni e, comunque, noi non abbiamo paura neanche di
passare per buffoni, noi abbiamo la coscienza pulita.
Presidente
- Ha chiesto di parlare il Consigliere Voyat
per il secondo intervento. Ne ha facoltà.
Voyat (UV)
- Solo per chiarire una piccola imprecisione
riportata dal collega Viberti. Non ho detto che non dovrebbe
parlare il rappresentante di nuova sinistra, in quanto ha avuto
solo poco più di 1000 voti, ho detto che i Partiti che hanno
raccolto poco più di 1000 voti non possono pretendere di contare o
di imporre la loro volontà a forze politiche che hanno raccolto più
di 18000 voti. Se vuoi, andiamo a verificare la registrazione e
penso che ne sarai convinto.
Presidente -
Colleghi Consiglieri, in sede di discussione
generale non c'è più nessuno iscritto a parlare. Consideriamo
chiusa la discussione generale abbinata sugli oggetti 12 e 13
dell'ordine del giorno. Come è noto al Consiglio, dopo la chiusura
della discussione generale, che io confermo in questo momento,
hanno la parola l'Assessore alle Finanze e, infine, come dice il
regolamento, il Presidente della Giunta.
La parola all'Assessore Ramera.
Ramera (DC)
- La prima parola o la prima battuta che mi
corre l'obbligo è che ai vari problemi che l'amico Forlani ha, come
Presidente del Consiglio da quattro mesi, si aggiunge, forse,
l'accusa di aver fatto mancare la neve in Valle d'Aosta. Dato che
questo povero amico Forlani, che oltre a essere mio amico di
partito è anche amico di parrocchia, è stato accusato dei petroli,
del terremoto e di accidenti vari, ad un certo momento diciamo
anche che è mancata la neve in Valle d'Aosta grazie a lui.
Confesso che mi trovo piuttosto imbarazzato, visti i numerosi
interventi, i numerosi appunti che ho raccolto perché è la prima
volta, in questo Consiglio, che c'è stato uno stacco tra la mia
relazione, quale Assessore alle Finanze, e gli interventi del
Consiglio, mentre io devo naturalmente, rispondere a tutto questo.
Avevo preparato una risposta molto pacata, perché il discorso di
questa mattina era andato avanti in maniera pacata, e mi sono
segnato critiche o elogi giusti che condivido anche se vengono
dall'opposizione. Io non sono il quinto evangelista, mentre
qualcuno in questa sala lo è, rifacendomi a una battuta di Borbey
che diceva: quelli che invecchiano, se non altro, hanno esperienza,
al contrario, dico che anche invecchiando c'è sempre qualcosa da
imparare.
Dicevo che mi sono annotato minutamente, come usa fare Andreotti
normalmente in tutti i convegni, Consigli nazionali o Congressi,
tutte le cose che sono state dette e le mediterò attentamente.
Partiamo subito dall'emendamento presentato dal Consigliere
Tonino che ritengo improponibile, in quanto il miliardo del
capitolo 23250 è finanziato a mutuo, vedi pagina 172 del bilancio,
perché si tratta di spese di investimento, quindi il trasferirlo
come contributo ai Comuni, non lo so con esattezza, ma mi sembra
impossibile ritenerlo accettabile. Non è infatti questa una spesa
di investimento e non so cosa potrebbe accadere in sede tutoria.
Dirò poi le cose pacate che avevo predisposto perché il discorso di
stamattina, mi ha veramente colpito, infatti sia dalla maggioranza
che dalla minoranza sono venuti interventi non solo intelligenti,
ma con una pacatezza che fa merito a chi li ha pronunciati; il
pomeriggio invece è andato un po' più a ruota libera, per cui ho
qui degli appunti veloci che sarò, forse sconnesso nel riassumere,
ma, mi sia consentito, devo fare per forza alcune precisazioni.
Innanzitutto sono sbigottito dall'intervento del Consigliere
Mafrica, perché avevo detto ieri, e chiaramente, che noi accettiamo
coinvolgimenti nella maggioranza di partiti che attualmente ne sono
fuori, e non ho paura di dirlo: vedi il Partito Liberale, le
rappresentanze degli artigiani, vedi il Partito Socialista,
soprattutto, che con noi governa questo Paese. Avevo infatti
accennato agli esempi vicini e lontani da questo palazzo. Mi
stupisce quando il Partito Comunista, che viene in quest'aula a
lavare i panni della Democrazia Cristiana e naturalmente lo
capisco, il ruolo delle parti è sempre un ruolo molto teatrale che
si svolge in qualunque aula assembleare di questo Paese però, e non
vorrei ripetere i concetti che ha già espresso Borbey, che da
sempre lava i panni all'Union Valdôtaine, accusandola di
strapotere, di malgoverno e cose del genere, dice che vorrebbe
creare l'alternativa a questa maggioranza sostituendosi a noi.
Allora io non capisco molto e lo so, Tonino, sono solo trent'anni
che faccio politica, so anche che voi mi accusate di fare politica
personale, però vorrei che anche voi foste capaci a fare la
politica personale che portasse a risultati per la Valle d'Aosta.
Io mi chiedo come sia possibile un tale ricambio traumatico,
l'Union che non va bene oggi, improvvisamente andrebbe bene domani,
e anche tu, Consigliere Martin progressista, saresti forse
l'immagine su cui poggiare questo trauma politico e sono cose che
non capisco.
Sono stato di certo frainteso, però i nastri servono a
documentare e, a chi volesse copia del mio intervento, sono
disponibile a darla, perché non penso certo alla malafede, visto
che stamattina, la discussione è avvenuta in maniera serena,
pacata, intelligente, mentre ora mi sono state attribuite parole e
concetti non espressi. Nessun alterco, nessun attacco c'è stato
ieri nelle mie parole, né ai Democratici Popolari e né, tanto meno,
all'Union e nessun vanto per la Democrazia Cristiana.
L'invito alla lealtà, che poi è stato il concetto principale del
Consigliere Minuzzo, era inteso nel senso di un semplice richiamo,
per dire che se noi vogliamo essere fatti fuori da qualcuno,
vogliamo che avvenga in maniera leale e non con marchingegni
particolari.
Non vi è stato assolutamente attacco all'Union Valdôtaine; ho
detto addirittura che è, praticamente, la depositaria del concetto
regionalista, semmai è stato frainteso un mio passaggio dove dicevo
che: " Le nostre popolazioni non aspirano a una nuova carta di
identità etnica e culturale, ma potrebbero rischiare di smarrire
quella vecchia, quella che non ha mai tradito i valori della
autonomia, inseguendo imitazioni e modelli che hanno già portato al
collasso i rapporti tra Paese reale e Paese legale sul piano,
naturalmente, nazionale".
Sarebbe sleale, da parte nostra, nei confronti di un movimento
come l'Union Valdôtaine mettere in discussione i principi basilari
che ci hanno consentito l'alleanza. Questo lo ha detto Tonino,
intendendo o fraintendendo il mio accenno alla parte culturale, che
è stata sviluppata, naturalmente, molto meglio che da parte mia
perché vi ha dedicato un'ampia parte del suo intervento, dall'amico
Lanivi, e che, effettivamente, dovrebbe far meditare tutto il
Consiglio, almeno coloro, più giovani di me, che siederanno in
questo Consiglio alla fine degli anni '80. Per questo vorrei
invitare i Consiglieri a leggere un grande libro "Le Défi Mondial"
di Jean Jacques Servant Schreiber, soprattutto la seconda parte di
questa pubblicazione dovrebbe far meditare, non su di noi piccoli,
su di una Regione veramente piccola, ma sui grandi Paesi del mondo,
su quella che sarà l'evoluzione degli anni '80.
Non posso dimenticare, prima di svolgere il mio intervento vero
e proprio che credo sarà pacato, alcune affermazioni che ha fatto
il Consigliere Mafrica. Non so se ce l'abbia con me in particolare,
il suo tono provocatorio meriterebbe una risposta diversa, però,
vista la partenza di questa mattina, non riesco a fare polemiche, e
mi permetterò semplicemente di precisare alcune cose.
Il Consigliere Mafrica ha sottolineato l'aspetto di quello che
deve essere l'atteggiamento Stato-Regione, per cui ha ricordato il
riparto, i 20 miliardi, come se fossero stati richiesti,
genuflettendoci, al Governo centrale. Il Presidente della Giunta,
che più volte è sceso con me a parlare con membri del Governo,
penso che sia rimasto colpito dal modo con cui io tratto certi
problemi, perché la cordialità è una cosa e il trattare certi
problemi è tutt'altra, per cui vado subito al nocciolo, forse anche
provocando, magari, le ire di certi Ministri o di certi Presidenti.
Questo riparto, si dice, sarebbe passato per canali personali, ma
io vorrei sapere se sui vari riparti, che ci sono stati in Valle
d'Aosta, e questo è il terzo, sia stato possibile fare in anticipo
una discussione di carattere generale, formare delle delegazioni e
andare a discutere.
Noi abbiamo ritenuto in tutta modestia (è inutile che mi si
venga a dire che abbiamo voluto strombazzare, perché, caso strano,
alla televisione, io che sono un funzionario della RAI, sono il
meno ricordato e forse il meno amato dai miei colleghi), e se ne
abbiamo colpa, lo vedremo al momento in cui arriveranno le somme,
di formulare insieme ai due direttori dei Ministeri del Tesoro e
delle Finanze, una prima bozza che ricalcava la precedente ed
andava a toccare nuovi aspetti che, per la nostra stessa
esperienza, avevamo individuato.
Nessuna concessione, quindi, particolare e nessuna facilità di
discorso, perché, se ricordate quanto ho risposto alla vostra
interpellanza, credo 15 giorni fa, vi dicevo che c'era ancora una
difficoltà, avevo chiuso sull'art. 12, che in questo periodo è
stato rifatto cinque volte e telefonicamente siamo stati informati
delle varie situazioni a cui abbiamo aderito perché ritenevamo che
la stesura definitiva fosse migliore delle precedenti.
Se poi ci sono stati dei ritardi, come ci vuole essere imputato,
allora devo dire due cose: primo punto, nel '76, quando arrivai a
ricoprire questo incarico, mi venne fatto notare dall'allora
Ragioniere Capo che per alcuni tributi soppressi dalla nuova legge
della riforma tributaria noi rimettevamo dei miliardi, perché gli
accertamenti in corso da parte dell'Ufficio Imposte andavano avanti
oltre il 1973, tanto è vero che nello scorso anno abbiamo
introitato proprio per questi aggiornamenti, la bellezza di 7
miliardi.
Non è un vanto aver sollevato questo problema, noi in Valle
d'Aosta per primi, ha portato un certo irrigidimento del governo
perché era facile accontentare la nostra Regione, ma sarebbe stato
più difficile accontentare le altre quattro Regioni a Statuto
speciale, comunque ha portato un beneficio anche alle altre quattro
Regioni a Statuto speciale che hanno usufruito di questi
accertamenti successivi al 1973. Secondo punto, il nostro è il
primo riparto uscito dal governo, nonostante, come dicevo ieri,
fosse stato agganciato ai riparti della Sicilia e della Sardegna,
proprio perché le nostre esigenze, le nostre difficoltà finanziarie
richiedevano questa primogenitura. Noi siamo contenti del riparto
perché ci sono delle voci che avranno la possibilità di dilatarsi
nel giro degli anni e quindi coprire le nostre esigenze,
naturalmente, se non andremo, come diceva De Grandis, ad ingrandire
questa macchina burocratica, che spesso è dovuta o voluta, che
potrebbe irrigidire il bilancio, magari tra dieci anni; ma non
siamo soddisfatti ancora di questo riparto, perché, con quella
concessione che ha favorito il Meridione nei confronti del Nord,
io, che non sono dell'Union Valdôtaine ma sono valdostano, ritengo
che gli stessi diritti che ha ottenuto Bolzano li deve ottenere
anche la Valle d'Aosta.
Gli interventi sono stati fatti, credo, in maniera intelligente,
in buona fede da tutti, però voglio dire, in generale - quindi non
farò nomi - non voglio classificare i Consiglieri di serie A o di
serie B, perché io sarei un Assessore di serie C, mi autodefinisco
da solo - che le critiche che ci sono state fatte non siano giuste.
Avevo detto ieri in apertura, e adesso è già diventata una battuta,
che era un intervento anomalo per un bilancio anomalo, perché
ritenevo che il Consiglio capisse che non è l'Assessore alle
Finanze che manovra la politica della Regione, ma ritenevo che
venisse compresa la difficoltà di questo particolare momento, per
cui si fa fuoco con la legna che si ha: abbiamo questi introiti,
sono diminuiti dall'anno scorso, perché mancano i 20 miliardi
dell'art. 12, lunedì discuteremo come rispondere al Governo in
maniera decisa, ma allo stesso tempo intelligente, per il nostro
interesse.
Alle critiche delle opposizioni noi opponiamo la logica dei
numeri o il muro della maggioranza, ma solo un ragionamento che non
vuol essere né rituale, né scontato: il bilancio sarebbe stato
diverso, e mi pare di averlo accennato anche solo sfumandolo, se
non fosse caduto - e lo ha detto egregiamente il Consigliere Martin
stamattina - il precedente governo, il Cossiga 2, con il quale si
era chiusa la discussione sulle linee generali del nuovo riparto,
per cui, oggi, al mese di febbraio, quasi certamente, sarebbe già
stato approvato almeno da un ramo del Parlamento e ci troveremo a
discutere su linee diverse. Abbiamo anche denunciato, e qualcuno lo
ha sottolineato, mi sembra il Consigliere De Grandis, il gioco di
rigonfiamento delle cifre. L'anno scorso, quando il Presidente
Andrione, mentre ero ancora Assessore al Turismo, mi disse di
occuparmi anche delle Finanze, mi ricordo di aver passato una
notte, e il Ragioniere Capo è qui per darne atto, per farmi senza
macchina calcolatrice, ma con la penna, tutti i conti del bilancio
per verificare se effettivamente era autentico o non contraffatto
in qualche modo. Sarà perché le società normalmente fanno di questi
scherzi, ma pensavo che ci fosse qualcosa che non andava, e se il
Consigliere Minuzzo ha riscontrato 70 milioni, mi sembra, nei
residui passivi, io lo scorso anno registrai una differenza di 9
miliardi, perché le macchine non sono sempre perfette.
Avevo notato che c'era qualcosa che non quadrava e quella notte
feci le sette del mattino, incontrai il Ragioniere Capo mentre
andava al caffè e gli feci riscontrare questa differenza. Abbiamo
rinunciato, ripeto, a questi rigonfiamenti delle cifre e
soprattutto non abbiamo utilizzato il potenziale di ricorso
all'indebitamento, perché si fa un gran parlare dei 34 miliardi,
però il nostro bilancio consente 90 miliardi di indebitamento e
quindi, oltre i 34, considerando gli indebitamenti passati, avremo
la possibilità di farne circa altri 30, ma io sono certo, me lo
auguro, che non arriveremo a contrarre questi 34 miliardi di mutui
ai tassi folli del 24% perché spero che arrivi prima il riparto
fiscale.
Sul piano politico, mi ritengo soddisfatto dei vari interventi
che non solo hanno soddisfatto la maggioranza, ma evitato la
cristallizzazione di posizioni scontate, guardando in positivo allo
sviluppo della nostra Regione e al rafforzamento dell'autonomia
valdostana. Ieri avevo detto, appunto, che noi siamo aperti, e l'ho
ripetuto prima, a qualunque sostegno, consiglio suggerimento,
quindi non credo di dover aggiungere altro, perché mi sembra di
essere stato abbastanza chiaro in sede di illustrazione, anche se
qualcuno, malevolmente, ha voluto dire che io avevo giocato sul
bilancio o sul riparto nello stesso modo.
Mi sia consentito, tuttavia, un accenno sul tipo di struttura
delle entrate regionali, anche perché intendo rivolgere, con
questo, un appello a tutti i partiti, quindi anche all'opposizione,
che sono presenti al Parlamento della Repubblica. Il fenomeno della
sempre maggiore incidenza del trasferimento, nell'ambito dello
Stato, delle entrate, ha avuto fondamentali effetti sulla spina
dorsale di tutta la finanza locale. Ora, sul tema specifico, non
già della finanza così detta propria, costituita, cioè dai nostri
tributi e compartecipazioni, a tributi erariali, bensì dalla
finanza derivata, basata sui trasferimenti dello Stato, quindi dal
bilancio dello Stato, mi sembra di dover rilevare una carenza,
quasi caratteriale, che da vent'anni, almeno, anima il rapporto
finanziario tra la Regione e lo Stato. Sembra quasi che il bilancio
dello Stato sia un fatto estraneo, un pericolo a cui ci si avvicina
con troppa cautela, per non dire con diffidenza, lo stesso dicasi
per i flussi derivanti dalla CEE. Dobbiamo, quindi, abbandonare
questa forma di pigrizia mentale che consiste nell'impegnare con
grande celerità i fondi nostri, quindi immediatamente disponibili,
e con serena valutazione vedere come si può - come diceva anche
stamani il Consigliere Nebbia - accedere non solo ai fondi che sono
previsti dallo Stato e dalla CEE, e che troppo spesso vengono
dimenticati, ma anche a quelle partecipazioni che possono
raccogliere denaro delle banche o di privati, per costituire una
nuova ossatura finanziaria della Regione, che esamineremo
senz'altro con cautela, appena terminato questo periodo.
Per questo dicevo che tutte le forze politiche sono impegnate e
devono farsi carico di questa responsabilità di studiare i vari
serbatoi cui è possibile attingere e unire gli sforzi per vincere
battaglie come quella riparametrazione sulla base di nuovi
coefficienti, sui fondi che provengono dallo Stato, perché noi non
accettiamo l'impostazione che favorisce la politica
meridionalistica col 60% e il Nord con il 40%. La nostra Regione è,
infatti, in una tale situazione per cui non possiamo accettare che
i contributi siano fatti in base alla superficie e alla
popolazione.
Nel terminare, ringrazio sentitamente tutti coloro che hanno
partecipato al dibattito di oggi, perché hanno contribuito a
portare nuove idee e con le loro critiche a farci meditare su
quello che potremo fare nel prossimo futuro.
Lunedì ci vedremo per discutere del riparto fiscale e io ritengo
che in quell'occasione tutte le forze politiche dimostreranno una
coesione veramente meditata perché questo documento ritorni a Roma
con il voto favorevole di tutto il Consiglio.
Presidente
- Ha facoltà di parlare il Presidente della
Giunta.
Andrione (UV) -
Come sempre, il dibattito sul bilancio,
vasto e completo, coinvolge aspetti tecnici e aspetti politici ed è
compito del Presidente della Giunta cercare, alla fine, in chiusura
di discussione generale, se non di dare una sintesi completa di
quanto è stato detto, per lo meno di indicare le linee che
l'Amministrazione Regionale intende seguire e quali sono i problemi
più urgenti sul tappeto.
Sul piano tecnico il bilancio è stato, credo, egregiamente
illustrato dal primo oratore di questa mattina, De Grandis, poi da
Nebbia, da altri e da Lanivi in particolare. Si tratta di un
bilancio che non è un bluff, anche perché, sia detto molto
chiaramente, non poteva esserlo, abbiamo il dovere di dire la
verità, soprattutto perché vi è un riscontro politico importante,
di questo bilancio sul versante romano. Solo dicendo la verità
abbiamo la dimostrazione razionale e logica che le nostre sono
richieste di applicazione di leggi della Repubblica, impostando,
quindi, in tal modo, con la massima correttezza il rapporto
Regione-Stato. La Giunta regionale ha ritenuto inoltre di operare
tagli che sono stati criticati nelle spese correnti anche se di
investimento - scusate il bisticcio - con acquedotti, fognature e
cose di questo genere e di non procedere, invece, come si sarebbe
potuto fare secondo il suggerimento di Nebbia, a tagli legislativi,
perché, a nostro avviso, soltanto con un salto di qualità, e cioè
con un bilancio differente e differentemente finanziato, è
possibile riprendere quelle leggi oggi desuete, ma che rispondono
ancora a un bisogno di fondo e trasformarle in leggi moderne,
nuove, con nuove applicazioni e, di conseguenza, con una risposta
più precisa ai bisogni attuali.
Al tempo stesso, dobbiamo riconoscere che, per quanto la nostra
posizione sia particolarmente chiara, esiste uno stato avanzato di
disgregazione nelle strutture pubbliche italiane, disgregazione che
è denunciata non dall'Union Valdôtaine, ma dall'intero arco
costituzionale e non del Parlamento italiano, perché credo che
leggete tutti dall'Unità al Corriere della Sera e saprete che certe
dichiarazioni sono fatte quotidianamente.
Non si può, credo, essere accusati di avere un rapporto di tipo
mafioso con il governo italiano, perché, per lo meno per quanto ci
riguarda, non vantiamo particolari amicizie, non le desideriamo,
diciamo semplicemente che un certo tipo di legge deve essere
emanato perché è obbligo, sia da parte del Governo della Repubblica
che del Parlamento discuterlo e approvarlo, sia da parte della
Regione averlo per potere, poi, affrontare i propri compiti.
Vi è un altro riscontro, anche questo politico, tipico del
nostro Consiglio regionale: rispetto a questa situazione obbligata,
che soltanto con un disegno di legge statale può modificarsi e
modificandosi quantitativamente, secondo l'insegnamento
dell'economista tedesco Karl Marx, si modifica anche
qualitativamente, questo tipo di discorso deve avere una risposta
dalle forze politiche presenti in Consiglio regionale.
Negli ultimi mesi, come sempre quando si verifica un infortunio
coniugale, il marito è l'ultimo a saperlo e quindi il Presidente
della Giunta è stato informato con un certo ritardo, sembra che
siano corse, vaste, sotterranee e più o meno moltiplicate
trattative al fine di mutare la maggioranza attuale, il Partito
Social-Democratico ha preso la decisione di uscirne e di creare un
gruppo laico con il Partito Socialista già all'opposizione. Ora,
questo bilancio, come tutti i bilanci che l'hanno preceduto, è
un'occasione politica per fare il conto delle forze che vogliano
essere in maggioranza - e se lo fanno sono bene accette - e delle
forze che non vogliono essere in maggioranza. L'anno scorso, il
Partito Repubblicano, il Partito Liberale e altri, se ricordo bene,
hanno votato a favore...
(...interruzione...)
... Certo, non discuto, l'ho detto io per primo, oggi noi
possiamo accettare questi voti, però chiediamo di sapere se vi sono
stati dei mutamenti delle posizioni e, di conseguenza, se questa
maggioranza è aumentata, non nei numeri, ma nelle forze che
l'appoggiano.
Vi è infine, un aspetto di politica generale per seguire,
invece, l'illuminazione di chi ha la coscienza pulita.
Noi vorremmo assicurare il Consigliere Viberti che anche noi
abbiamo la coscienza pulita, non solo, ma troviamo divertente, se
volete, un certo tipo di intervento che unisce l'invito a fare
piazza pulita di questa serie di persone che non ne indovinano una
in Giunta e una continua e pesante, oserei dire, adulazione. Il
Consigliere Viberti infatti deve rendersi conto che noi riteniamo
di essere adulati quando lui, con parole particolarmente delicate e
fiorite, sottolinea la brachicefalia del collega Rollandin, perché
dalle nostre parti le teste rotonde, le sfere sono molto più
apprezzate che quelle ovoidali perché si suppone che ragionino
meglio. Al tempo stesso, quando il Consigliere Viberti mi onora
dell'immagine di formichina, pensate, piccolina, neruccia, cara,
simbolo di operosità e parsimonia, devo essere, effettivamente,
felice e contento, ragione per la quale, in modo tutto particolare,
a nome dell'intera Union Valdôtaine lo ringrazio. Avrei ancora una
domanda da fare: perché egli ha avuto la bontà di chiamarmi Monster
President. Ho fatto una piccola indagine nelle poche lingue che
conosco, ma la parola monster non l'ho trovata e mi sono detto che,
forse, nella sua ampiezza culturale il nostro Viberti ha anche
studiato il Walser, chiederò ad alcuni amici per sapere se in
questo dialetto tipicamente valdostano esiste la parola.
Ritornando ai nostri più gravi problemi, qual è la maggiore
preoccupazione della Giunta, quale che sia, poi, la discussione che
faremo successivamente, lunedì mattina, su questo disegno di legge?
È che ci rendiamo conto che nello stato attuale delle cose per cui
la situazione italiana vi è nota, non si può escludere una crisi,
una paralisi legislativa prolungata, mentre è vitale per noi che
questo disegno di legge sia approvato entro termini ragionevolmente
brevi. Di conseguenza, lo sforzo che la Giunta cercherà di fare
sarà quello di accelerare al massimo tale approvazione, e chiede
pertanto, senza nessuno spirito di parte, a tutti i gruppi di voler
collaborare, perché finalmente, il riparto fiscale abbia un minimo
di equità nei confronti della Valle d'Aosta.
