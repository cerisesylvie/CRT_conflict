Classificazione
FINANZA REGIONALE E LOCALE



Oggetto del Consiglio n. 448 del 26 febbraio 2014 - Resoconto
OGGETTO N. 448/XIV - Ritiro di risoluzione: "Impegno a tenere
in conto nella chiusura dell'accordo sul Patto di stabilità della
risoluzione approvata dal Consiglio regionale per il rispetto
dell'intesa sul federalismo fiscale".
Presidente -
È pervenuta al tavolo una risoluzione
riguardante il Patto di stabilità, che adesso noi andiamo a
distribuire e a iscrivere, presentata dai gruppi di minoranza.
Adesso la risoluzione viene distribuita, appena l'avete, mettiamo
in iscrizione questa risoluzione che ha per titolo: "Impegno a
tenere in conto nella chiusura dell'accordo sul Patto di stabilità
della risoluzione approvata dal Consiglio regionale per il rispetto
dell'intesa sul federalismo fiscale".
Procediamo quindi all'iscrizione della risoluzione presentata.
Dichiaro aperta la votazione per l'iscrizione. Vi invito a votare.
Tutti quanti avete votato? Dichiaro chiusa la votazione.
Presenti: 33
Votanti: 33
Favorevoli: 33
Il Consiglio approva all'unanimità.
Procediamo quindi all'analisi di questa risoluzione e invito uno
dei proponenti ad illustrarla. La parola, per l'illustrazione, al
collega Gerandin; ne ha facoltà.
Gerandin (UVP) -
Grazie Presidente.
Avevamo già annunciato, all'atto delle comunicazioni del
Presidente della Giunta, che avremmo voluto approfondire il tema
legato al discorso del Patto di stabilità. Questo perché? Perché io
penso che il Consiglio
in primis
, ma sicuramente i
valdostani, hanno la necessità di capire quali sono i termini
dell'accordo che il Presidente ci ha illustrato molto parzialmente
questa mattina. Lei, Presidente, ci ha detto che sarebbe stato
anche disponibile per un incontro con i Capigruppo, per spiegare
magari un po' più nel dettaglio quali erano i termini
dell'accordo...speriamo ci sia questa possibilità, ecco, di
approfondire.
In termini generali, noi vorremmo capire come mai la Valle
d'Aosta abbia approvato un bilancio veramente ridotto ai minimi
termini, un "bilancio di grande sofferenza" come lo stesso
Assessore nell'illustrazione ha esternato, ecco, un bilancio di
grande sofferenza dove c'è stata la necessità di tagliare 20
milioni per quello che riguarda già solo il discorso della sanità e
del sociale; un bilancio, dicevo "di sofferenza", dove non possiamo
permetterci nemmeno di fare a meno di un milione...figuriamoci 156,
quelli che sono i milioni in discussione nel Patto di
stabilità!
Ora, necessita probabilmente una breve ricostruzione di quello
che è avvenuto nel 2013, dalla nota del 27 marzo 2013 in cui la
Regione ha comunicato alla Ragioneria di Stato, individuando 11
punti...io ho già avuto modo di dire, almeno personalmente, che
sono tutti condivisibili, e che avrebbero dovuto essere tenuti in
debita considerazione per andare a rivedere il discorso del Patto
di stabilità. Ora, noi sappiamo che il Patto di stabilità è
regolamentato dalla legge finanziaria 2013, per cui quelle che sono
le regole sono già scritte in questa finanziaria, cioè se entro la
data del 31 gennaio non si riusciva a trovare un accordo con le
altre Autonomie speciali, noi avremmo dovuto adottare il metodo
SIOPE, che penalizza particolarmente la Valle d'Aosta nel calcolo
di questo Patto di stabilità. Ora, il termine è scaduto. Capiamo
anche le difficoltà che ci saranno state nel convocare o nel
mettere in piedi questo tavolo, perché, tenuto conto che la
finanziaria prevedeva un contributo per le Autonomie speciali di 1
miliardo e 6, è chiaro che se pagava meno la Regione qualcun altro
probabilmente avrebbe dovuto pagare di più; è anche uno dei motivi
per cui, se vogliamo dirlo, non è stata condivisa o, almeno, più
che non condivisa...una prima proposta dei nostri Parlamentari, per
quello che riguarda la finanziaria 2014, è stata cassata per
l'intervento di Trento e Bolzano.
Detto questo, poi ci sono stati due ricorsi alla Corte
costituzionale, quello del 16 ottobre 2012 e quello del 3 dicembre
2013, e c'è stato il ricorso al TAR del Lazio, un ricorso dove il
TAR del Lazio ha accettato quella che era la sospensiva
dell'esecuzione e ha fissato la trattazione per quello che riguarda
l'udienza pubblica del 18 giugno 2014. Ora, noi sappiamo che i
tempi della Corte costituzionale sono molto lunghi e penso che
opportunamente, ecco, l'Amministrazione regionale abbia fatto
ricorso al TAR del Lazio, e l'ha fatto. Il ricorso era fondato
soprattutto su cosa? Su quelle che erano le motivazioni della
risoluzione che la maggioranza ha presentato ed era molto chiara,
ecco, su questo. La maggioranza diceva che non è accettabile che,
per quel miliardo e 600 milioni complessivamente attribuiti alle
Autonomie speciali sulla finanziaria 2013, l'incidenza della Valle
d'Aosta fosse calcolata col metodo SIOPE che incide per il 9,16
percento, vale a dire per i famosi "156 milioni". Questo perché?
Perché la Valle d'Aosta, viene detto opportunamente nella
risoluzione, viene detto che l'incidenza sul totale del bilancio
delle Regioni a Statuto speciale è un'incidenza che per la Valle
d'Aosta vale il 2,31 percento, e che è tra l'altro la stessa
applicata anche nella legge di stabilità 2014 che, appunto, su un
complessivo di 240 milioni per le Autonomie speciali, dice che la
Valle d'Aosta deve incidere per 5,54 milioni pari al 2,31 percento.
Per cui è un percorso lineare, è un percorso che aveva una logica,
è un percorso che era più che condivisibile, ecco. Poi veniamo ad
apprendere che in quella bozza di accordo con la Ragioneria di
Stato c'è da parte...diciamo della Ragioneria di Stato
l'accettazione di una certificazione di bilancio che non rispetta
il Patto, però vengono meno tutte quelle che sono le sanzioni.
Ora, noi vorremmo capire come la Regione abbia deciso di
abbandonare la battaglia, una battaglia assolutamente
condivisibile, importante, che andava a ribadire un concetto per
noi fondamentale, ecco. Su questo io voglio leggere...riprendo,
parola per parola, quello che ha detto lei, Assessore, quando ha
presentato la relazione di bilancio; ha detto: "Rispetto ai
contributi che la nostra Regione dovrà trasferire allo Stato non
c'è ancora l'accordo sul tanto odiato Patto di stabilità e quando
non c'è certezza diventa difficile programmare"...assolutamente
condivisibile. Devo ammettere che, ogni qualvolta il Governo
regionale si è contrapposto alle decisioni difendendo, nelle sedi
opportune, il nostro Statuto per le nostre prerogative di Regione
con un'Autonomia speciale scritta sulla Carta costituzionale, il
risultato finora è sempre stato dalla nostra parte. Ora, io voglio
capire se ha cambiato idea nel viaggio a Roma, se è stato
illuminato da qualcuno nel suo soggiorno romano, e come mai e
soprattutto chi si è preso la responsabilità di dire che...perché,
fatti i debiti conti, le percentuali che dicevo prima per la Valle
d'Aosta equivalgono a 116 milioni...io vorrei capire chi si è preso
la responsabilità di rinunciare a 116 milioni...no, vorrei solo
capire chi si è preso la responsabilità di dire che la Valle
d'Aosta, ritirando il ricorso al TAR del Lazio, di fatto rinuncia a
rivendicare 116 milioni. È soprattutto un criterio iniquo di
calcolo per quello che riguarda il Patto di stabilità.
E allora, ancora, noi vorremmo veramente capire...alcune domande
si pongono, e le domande sono: quant'è lo sforamento tra
l'obiettivo e il saldo finanziario della Valle d'Aosta per il 2013?
Oggi abbiamo appreso che c'è stato il non rispetto del Patto. Noi
vorremmo capire, in termini economici, esattamente qual è stato lo
sforamento tra l'obiettivo e il saldo finanziario. Vorremmo anche,
tenuto conto che...l'ho detto prima, fa parte di una finanziaria
dove fissa, sì, i termini del Patto e quelli del regime
sanzionatorio...noi vorremmo capire e vorremmo vedere la copia di
quell'accordo con la Ragioneria di Stato. Vorremmo sapere quale
atto manca ancora, quale atto deve essere ancora emanato dal
Governo perché quell'accordo sia effettivo; vorremmo sapere se
l'effetto della non applicazione di penali avrà conseguenze anche
per i Comuni che non hanno rispettato il Patto di stabilità, perché
mi pare che nelle comunicazioni sia stato detto che non c'è neanche
il regime sanzionatorio per i Comuni...e, allora, scusatemi,
veramente ci sarebbe da capire che il mondo è fatto per chi non
rispetta le regole, perché noi sappiamo che qualcuno non ha pagato,
non ha fatto lavori per rispettare il Patto, e magari adesso si
trova premiato chi non l'ha rispettato...
Vorremmo capire se la prima conseguenza è magari quella di fare
una delibera di Giunta d'urgenza riassegnando alle strutture
regionali tutte quelle risorse che non avete assegnato nella prima
riunione di Giunta e alle quali avete assegnato le risorse ridotte
del 20 percento. Vorremmo anche...e torno anche sul discorso
sanzionatorio, se andasse avanti questo tipo di accordo, noi
vorremmo anche che almeno una di quelle sanzioni che vengono
stabilite per legge...per cui non parlo di versare l'entrata, non
parlo di non impegnare spese correnti al netto delle spese della
sanità, non parlo del non ricorrere direttamente agli investimenti,
e neanche delle assunzioni del personale a qualsiasi titolo, ma
quello della rideterminazione dell'indennità di funzione e dei
gettoni di presenza ai componenti della Giunta con una riduzione
del 30 percento, sarebbe, se non altro, un bel segnale per dire:
"non abbiamo rispettato le regole, non abbiamo rispettato il Patto,
ma almeno uno sforzo in questa direzione lo facciamo".
Presidente
- Grazie. Dichiaro aperta la discussione
generale. Ha chiesto la parola il Presidente Rollandin, ne ha la
facoltà.
Rollandin (UV)
- Sì, grazie Presidente.
Solo per riconfermare che c'è la disponibilità a fare con i
Capigruppo, e se è possibile anche con i tecnici che hanno seguito
questa parte, una riunione che ci permetta di entrare un po' più
nel merito, in modo che poi alcune di queste domande siano spiegate
nel dettaglio, perché mi sembra sia giusto; sono domande serie,
importanti, che devono avere le risposte che meritano, soprattutto
nei passaggi qualificanti che hanno portato a quest'accordo.
Quindi, se è possibile, chiederei una sospensione al Presidente
per una riunione dei Capigruppo, in modo che si possa, con in
funzionari, seguire questa parte. Grazie.
Presidente
- Il Consiglio viene quindi sospeso per la
riunione dei Capigruppo e dei funzionari. Il Consiglio è sospeso.
Ah, scusi, un attimo...ha chiesto la parola il Vicepresidente
Rosset, per...mozione d'ordine?
Rosset (UVP)
- Grazie. È una mozione d'ordine, sì.
Considerato l'argomento importante, chiederei di non limitarla solo
ai Capigruppo, ma che chi vuole partecipare alla riunione possa
parteciparvi. Grazie.
Presidente
- Come sempre, sappiamo benissimo che alla
riunione dei Capigruppo può partecipare chiunque voglia...comunque,
ovviamente, è aperta a tutti.
Si dà atto che la seduta è sospesa dalle ore 17,45 alle ore
18,42.
Lanièce (Presidente)
- Possiamo riprendere i lavori?
Riprendiamo i lavori. C'è qualcuno che vuole intervenire dopo la
sospensione e la riunione dei Capigruppo? Ha chiesto la parola il
collega Gerandin; ne ha facoltà.
Gerandin (UVP)
- Grazie Presidente.
Anticipo che, a seguito del chiarimento che abbiamo avuto, dove
tra l'altro non erano presenti solo i Capigruppo, ma era presente,
penso, l'intero Consiglio regionale...anche perché l'argomento
trattato è un argomento che preoccupa, preoccupa perché quando si
parla di "risorse" si parla del futuro della Valle d'Aosta, e anche
di quella che è la qualità del servizio che, in questo momento, la
Valle d'Aosta ha saputo negli anni dare ai cittadini...annuncio che
noi ritireremo la risoluzione.
Alcune considerazioni penso però siano dovute, dovute al fatto
che, ancora una volta, si può dimostrare che quando la politica e i
tecnici si parlano, quando si vuol dare la giusta...diciamo
visibilità e, nello stesso tempo, la giusta informazione, poi le
soluzioni si trovano, ecco. Io lo dico perché a volte il ruolo
della minoranza è quello di dire: "beh, creiamo polemica per creare
polemica"...in questo caso la volontà non era quella di creare
polemica, ma di capire esattamente qual era la reale situazione
della Valle d'Aosta, preoccupati del fatto che il Patto 2013 non
era stato chiuso con lo Stato, e legato al fatto che più di 180
milioni di euro non sono stati assegnati alle varie strutture
regionali. Questo ci ha portato a chiedere quali erano gli estremi,
quali erano...diciamo i presupposti e soprattutto i contenuti di
questo accordo. Ora, questo accordo, da una parte, dicevo, chiude
un pregresso; di certo non ci spalanca un futuro né tranquillo, né
radioso. Abbiamo saputo che poi, di fatto, le risorse vere che
vengono sbloccate per quello che riguarda il 2014 rispetto ai
famosi "180 milioni" saranno 34 milioni. Rimane una partita aperta,
una partita che la Valle d'Aosta non può più permettersi di giocare
e di perdere: questo è l'invito che noi, come minoranza, facciamo,
e l'abbiamo già detto quando abbiamo presentato a suo tempo una
risoluzione dove eravamo persino disposti a condividere un percorso
romano. Noi, questa disponibilità, l'abbiamo data allora e la
daremo adesso, ma soprattutto non possiamo più aspettare che i
tempi della politica non siano quelli di chiudere i vari accordi -
vedi Patto di stabilità o quant'altro - a sanatoria, a "babbo
morto", vale a dire quando i termini sono scaduti, ecco.
Allora, l'impegno che noi chiediamo al Governo per il 2014 è
quello che sia il Governo a dettare quello che è il ruolino di
marcia, che sia il Governo che assolutamente, appena ci sono delle
novità, comunichi, per evitare questi malintesi di cui oggi siamo
stati resi tutti partecipi, perché - e lo sottolineo - è diverso
andare a certificare a Roma il non rispetto del Patto di stabilità
dal dire che non applico solo quelle che sono...diciamo le
conseguenze del Patto di stabilità. Questa è una partita che oggi
ci è stata spiegata chiaramente, e ringrazio anche i tecnici perché
sono stati molto disponibili, e abbiamo anche capito che forse, a
volte, l'informazione poi di fatto genera questo tipo di
contrasto.
Proprio in quest'ottica, nel senso che noi vogliamo da adesso in
avanti avere le idee chiare e soprattutto avere una visione
corretta, noi ritireremo questa risoluzione, con l'impegno - torno
a dire - che sia la Regione a dettare, e che possibilmente vengano
rispettati i tempi, tempi che già l'anno scorso fissavano a marzo
il termine per l'accordo del Patto di stabilità...sarà difficile,
per la carità, sappiamo che c'è un Governo nuovo, c'è tutto da
insediare, però sarebbe già opportuno che prima dell'estate noi
riuscissimo a capire quali sono le effettive risorse disponibili
per il bilancio regionale. Grazie.
Presidente
- Grazie. Ci sono altri interventi? Ha chiesto
la parola il collega Viérin Laurent; ne ha facoltà.
Viérin L. (UVP) -
Sì, alcune riflessioni, Presidente, su
questa vicenda che abbiamo iniziato a discutere questa mattina e
che, grazie a questa risoluzione, oggi vede la possibilità di
aggiungere elementi al dibattito.
Beh, intanto questo era "il Consiglio del foglio in bianco", il
famoso Consiglio che non si sarebbe tenuto se oggi non si fosse
riempito di contenuti urgenti, attraverso le risoluzioni che noi
abbiamo presentato...argomenti che non sarebbero mai arrivati in
quest'aula. La prima riflessione è questa: noi ci siamo ritrovati
adesso, in saletta, con i Consiglieri regionali...peccato che non
c'erano quelli di maggioranza, i Consiglieri intendo, non i
Capigruppo, non tutti...per discutere di questioni che sono
cruciali per il futuro della Valle d'Aosta, non solo contabili, ma
anche e soprattutto inerenti alla difesa della nostra Autonomia.
Allora, la riflessione è questa: ma dobbiamo arrivare in Consiglio,
in un Consiglio del foglio bianco, senza argomenti da parte del
Governo...collega Borrello, non perché non siete in 18 e non potete
portare le leggi per l'assenza del collega Isabellon...anche
perché, se venerdì non presentassimo niente, il prossimo sarebbe un
altro Consiglio del foglio bianco, perché non c'è un atto della
Giunta fermo in commissione, non c'è niente di iniziativa da parte
del Governo, e neanche di iniziativa dei Consiglieri, tranne le
poche iniziative che sono oggetto di discussione. Quindi gli
argomenti che sono stati portati, la ferrovia prima su tutti,
perché era il tema di
brûlante actualité
, ma anche quella
della questione del Patto di stabilità e dei rapporti romani, hanno
visto l'apertura di un dibattito.
Beh, Presidente, è chiaro che questa sospensione dovrebbe
lanciare un messaggio, che se ci fosse condivisione, a monte, sul
mandato che voi avete quando andate nei palazzi romani a
discutere...che poi sia lei, Presidente, o assieme all'Assessore
Baccega, non abbiamo capito poi se adesso questa la delega l'ha
tenuta, se l'altra ce l'ha ancora, chi ce l'ha, non sappiamo
bene...ma, al di là di questo, noi sappiamo che oggi voi ci avete,
soprattutto attraverso la parte tecnica, che ha saputo rendere la
verità molto più lucida rispetto a ciò che voi avevate anticipato
ai giornali con lo spot di "bene, abbiamo risolto tutto, chiudiamo
un contenzioso e in cambio non ci applicano le
sanzioni"...questione ribadita questa mattina in quest'aula.
Allora il primo monito non è solo a voi, ma anche ai
Parlamentari, che forse, prima di andare a discutere le questioni
romane, se ci fosse un minimo di condivisione...non dico con tutto
il Consiglio, ma almeno con i Capigruppo che rappresentano tutte le
sensibilità, forse si eviterebbero tante questioni che poi, invece,
vengono in qualche sorta male interpretate. Allora la condivisione
dei temi, le famose "larghe intese" che ogni tanto ritornano, non
siamo riusciti neanche a proporle, anzi noi le avevamo proposte, ma
voi non le avete accettate, e proprio su questa questione, perché
noi avevamo chiesto che tutti i Capigruppo o comunque tutti i
gruppi presenti in quest'aula fossero presenti, assieme a voi, a
Roma, per discutere questo momento cruciale. Voi non l'avete
voluto, voi avete voluto gestire...adesso dite che è andata bene,
ma noi ci riserviamo ancora di vedere se è andata bene, perché
adesso vedremo l'applicazione reale di questo Patto sul bilancio
regionale, vedremo la questione del 2014, vedremo la questione del
ricorso alla Corte costituzionale, vedremo anche la questione del
parziale ricorso ritirato al TAR del Lazio. Questo per dire che le
"larghe intese" sui temi concreti non ci sono e voi non le volete,
salvo poi chiedere un'interruzione per comunicare ciò che è
avvenuto!
La politica non si fa così! Secondo noi, sui grandi temi che non
sono ideologici...in questo caso si stratta di andare a Roma e
difendere un principio, e se siamo tutti disponibili a difenderlo
lo si fa con la politica della condivisione, sono questi i momenti
in cui si dimostra la volontà di essere tutti uniti per difendere
fuori ciò che è una prerogativa che dovrebbe essere di tutti qui e
non di qualcuno! Ecco il tema cruciale e politico di questa nostra
risoluzione, che noi ritiriamo semplicemente perché vogliamo
aspettare, aspettare che questa vicenda si risolva, perché
tecnicamente è stata spiegata la questione, ma politicamente non è
ancora conclusa, poiché questa non sancisce la chiusura dei
rapporti di Autonomia reale, anche finanziaria, della nostra
Regione, perché è un'Autonomia che è svuotata da questi principi.
Abbiamo sbandierato qualche anno fa i 10/10...ma i 10/10 di che
cosa? ci chiediamo...i 10/10 di nulla significa nulla, i 10/10 di
zero è zero! Oggi, quel grande principio dei 10/10,
dell'ottenimento di una prerogativa che sembrava l'arrivo di un
tema nella prospettiva di rivendicazione autonomista grande, forte,
è completamente svuotato, è completamente svuotato! E questo
dev'essere un punto di partenza per parlare realmente di un
rilancio dell'Autonomia e dei rapporti chiari che ci devono essere
tra la Regione e lo Stato, e non appunto quella degli Assessori.
Io, nello scorso Consiglio, feci la battuta dell'ex Assessore Guido
Chabod, e non appunto quella del rimettere tutti nell'abilità o
nella...appunto, il modo di essere convincente dei nostri
Amministratori, che vanno nei palazzi romani col cappello in mano a
combattere la "politica dei rubinetti", perché siamo di nuovo di
fronte alla politica dei rubinetti, se non scriviamo delle regole
chiare!
Allora noi non capiamo perché in quel momento voi non avete
accettato una condivisione. Lei, Assessore Baccega, invece, si è
accollato ancora questo
"bad
ó"
, questo fardello, in
modo tra l'altro solitario rispetto a tutto quello che era il
Consiglio per andare a discutere le questioni finanziarie. Allora
noi ci chiediamo che strategia ci sia, ma noi vogliamo saperlo
prima, e la strategia di cui parlava il collega Gerandin per il
2014, noi vogliamo conoscerla prima e non attraverso una riunione
dei Capigruppo dove ci comunicherete "mah, siamo andati, abbiamo
tentato, abbiamo cercato, però ci han detto, ma non sappiamo, poi
vediamo, adesso aspettiamo e poi valuteremo". Ma non è così che si
fa, secondo noi, secondo noi! Poi, se voi ritenete di gestire
l'Autonomia e le questioni finanziarie in modo solitario, fatelo
pure, fatelo pure! Però, ecco, non ci sembra che questa sia,
invece, con la politica della doppia personalità, quello che poi,
invece, rivendicate in altre occasioni, attraverso appunto la
questione delle larghe intese.
Allora, concludendo, se poi Assessore nella sua replica ci potrà
dire, appunto, al di là della battuta sulle deleghe, se questa
questione delle deleghe è risolta o meno...intendiamo quella che
scottava e che scotta...dico questo delle deleghe perché la vostra
credibilità, la sua credibilità, Assessore, in questa trattativa,
discende anche da quella credibilità che ha nei confronti di questo
Consiglio nell'aver annunciato una questione che noi avevamo
richiesto già l'ultimo Consiglio, e oggi vorremmo sapere a che
punto è.
Dicevo: concludo con il rilancio di un tema, di un tema che noi
vorremmo che voi portiate a Roma e che, come I Commissione, noi
cercheremo di affrontare, visto che abbiamo ricevuto oggi una bella
convocazione con...diciamo l'audizione, o comunque un colloquio con
il Presidente dei Consigli regionali d'Italia e il Presidente del
Consiglio del Friuli, e sarà occasione, al di là dell'incontro, di
aprire un altro dibattito in I Commissione, Presidente Perron,
appunto. Noi avevamo preso un impegno con i nostri Parlamentari:
"la Valle d'Aosta
avant tout,
la schiena dritta, andiamo a
Roma a nome di tutti"...dopodiché li abbiamo visti una volta, sul
disegno di legge del Südtirol, per esprimerci tutti assieme su una
legge del Südtirol. Dopodiché non li abbiamo più visti...sulla
questione della finanziaria dello Stato che riguardava la Valle
d'Aosta, su queste questioni delle fiducie o di altre...non li
abbiamo più visti! Ma a chi rispondono - al di là dei loro elettori
o forse di qualcuno seduto sui banchi del Governo - questi nostri
due Parlamentari? Ma un minimo di dialogo con la I Commissione
permanente ce lo avevano garantito e non è arrivato, e noi questo
lo sottolineiamo stigmatizzando questo comportamento. Anche a
livello di Governo e anche a livello di delegazione, l'incontro c'è
stato con la commissione a seguito di quella risoluzione approvata
da questo Consiglio dalla maggioranza, ma i contenuti dell'accordo
che sono stati poi veicolati, sono diversi, in parte, e poi anche
le informazioni che voi ci avete veicolato, in allora come mandato,
sono diverse dall'evoluzione chiaro del quadro politico, ma anche
dei rapporti che avete avuto con Roma.
Noi rivendichiamo quindi, per il futuro, un minimo di
condivisione, condivisione nelle informazioni e almeno nella
discussione sulla strategia da adottare, con la massima fiducia
nelle vostre capacità oratorie e di mediazione e soprattutto di
quella degli uffici, ma con una riserva: con la riserva che i
destini della Valle d'Aosta non possono essere gestiti da una o da
poche persone.
Presidente -
Grazie. Ha chiesto la parola il collega
Donzel; ne ha facoltà.
Donzel (PD-SIN.VDA) -
Grazie Presidente.
Intervengo innanzitutto per chiarire che più che opportuna è
stata la richiesta di sospensione del Presidente della Regione;
effettivamente erano dovuti alcuni chiarimenti e i 16 Consiglieri
di minoranza, tutti presenti a questa riunione con i tecnici
dell'Amministrazione regionale, hanno veramente ritenuto opportuni
e graditi. Rammarico che naturalmente questo dibattito non si sia
potuto svolgere all'interno dell'aula, perché ovviamente la
riunione coi tecnici doveva essere prodroma del dibattito in aula,
quindi noi dovevamo avere la possibilità di incontrare nelle
commissioni competenti i tecnici, non è che possiamo portare qui i
tecnici, acquisire le informazioni dovute e poi svolgere questo
dibattito. Va comunque ringraziato sia chi si occupa della parte
giuridica che chi si occupa della parte più finanziaria
dell'Amministrazione regionale per la chiarezza con cui ha risposto
ai puntuali quesiti, soprattutto del collega Gerandin, che su
questa materia ha veramente voluto fare luce.
Naturalmente da qui discende la possibilità di capire come
potremo gestire quest'anno le risorse del bilancio regionale, quali
spazi ci saranno e, naturalmente, al di là del fatto che non c'è
stato...diciamo il disastro paventato, ecco, insomma lo sforamento
del Patto di stabilità con le relative sanzioni, la preoccupazione
sulle potenzialità del nostro bilancio rimane tutta. Quindi in
futuro, naturalmente, dovremo andare a discutere su come gestire
quelle risorse che abbiamo, riequilibrarle all'interno di una
società valdostana dove tutti stanno aspettando delle risposte e
questo è un po' quello che aspettiamo di poter confrontare
lealmente con il Governo regionale...quindi anche per chiarire che
la decisione di ritirare questo documento non vuol dire che il
documento in sé non aveva una validità, anzi, credo che...ringrazio
ancora la maggioranza della disponibilità che ha avuto di
discuterlo, purtroppo non in una sede pubblica per la natura
tecnica, ma sicuramente è stato un documento che è stato sviscerato
a fondo e ci ha permesso quindi di aprire gli orizzonti sulla
situazione che stiamo vivendo. Noi, naturalmente, ci riserviamo di
acquisire il testo definitivo dell'accordo e di fare poi, sulla
base di quel testo, delle ulteriori valutazioni; quindi per il
momento diciamo che riteniamo utile che sia stato fatto un pezzo di
chiarezza.
Adesso il collega Viérin apriva una questione, come per dire:
per essere credibili il Governo regionale deve darci sempre delle
informazioni corrette...devo dire grande correttezza sul fatto che
gli stessi esponenti del Governo regionale hanno riconosciuto che
alcune espressioni usate in aula non erano tra le più felici,
questo ve lo riconosco, hanno anche confuso le idee a noi, quindi
se c'è stata anche qualche incomprensione adesso, su quel piano, ci
siamo. Però sulla delega al Casinò mi permetto di dire che io ho le
idee un po' confuse, perché, avendo presentato un "116" qualche
giorno fa, ho scoperto che a inoltrare il "116" al Casinò è stato
l'Assessore Baccega. Ora, in aula, il Presidente aveva detto che in
caso di rinuncia alla delega la competenza passava alla Presidenza
della Regione...e allora perché è l'Assessore Baccega che firma il
mio "116" nei confronti del Casinò? Probabilmente questa delega è
ancora a mezzo a mezzo e non è proprio passata definitivamente alla
Presidenza della Regione, perché sono in possesso di un documento
firmato - come dice sempre l'Assessore Marguerettaz: ci si muove
sulla base di lettere e documenti - che attesta che la delega è
nelle mani dell'Assessore Baccega.
Presidente -
Ha chiesto la parola il collega Chatrian; ne
ha facoltà.
Chatrian (ALPE) -
Sì, grazie Presidente.
Due considerazioni del gruppo ALPE su un tema che, in questi
anni, più volte abbiamo discusso in quest'aula. Io penso che
l'incontro che abbiamo fatto poc'anzi sia stato un incontro troppo
utile, metto il "troppo" perché era quasi basilare per poter...non
confrontarci solo successivamente in aula o nei prossimi giorni, ma
proprio per il
modus operandi
che, a nostro avviso, la
politica debba in qualsiasi occasione mettere in campo. Non so, mi
è sembrato un incontro diretto, nessuno ha cambiato le proprie
idee, immagino anche dal punto di vista politico, ma soprattutto a
livello di visione della Valle d'Aosta, ovviamente siamo tornati in
aula con le stesse visioni, ma siamo tornati in
aula...innanzitutto, scusatemi se è poco, con qualche informazione
in più! Sembra banale per chi ci ascolta, ma così non è. Due: la
situazione non è assolutamente rosea; più volte, in quest'aula,
tutti insieme, abbiamo anche condiviso la situazione di difficoltà.
Tre: penso che la politica debba creare le condizioni per difendere
un principio, a quel punto le carte devono stare sul tavolo e tutte
le informazioni devono essere utili per poterci confrontare.
Nelle domande che ho posto ai tecnici e al Presidente Rollandin
ho utilizzato sicuramente il termine "simulazioni". Per poter far
politica, per poter creare certe condizioni, per poter impegnare e
per poter sostenere la nostra economia o le scelte che in
quest'aula si legiferano, si scelgono...scusate il doppio
passaggio...ma per far tutto questo dobbiamo avere quelle
informazioni base che a oggi, Presidente Rollandin, noi non
abbiamo! Quindi...come posso dire? questo incontro non solo è stato
utile, ma dovremmo in qualsiasi occasione confrontarci in questa
maniera; peccato averlo fatto in commissione e non prima io dico in
maniera trasparente, a domanda puntuale: quanti soldi possiamo
impegnare per il 2014? quanto possiamo liquidare? quanti soldi sul
pregresso si possono liquidare? quanto si andrà a rimodulare le
leggi di settore
ante
2013? quale sarà l'impatto sul
bilancio 2014, quale la sua simulazione e quante le risorse vere e
proprie potremmo impegnare e, di conseguenza, liquidare? Io penso
che se non possiamo affrontare così, con serenità, tranquillità,
temi di questo genere, penso che non solo non diamo delle risposte,
ma non facciamo neanche il nostro dovere e il mandato che abbiamo
comunque ricevuto dagli elettori. Io penso, lo dico proprio...come
posso dire? quasi come un augurio, e ripeto: siamo tornati in aula,
le nostre visioni sono praticamente identiche o, se non identiche,
simili, perché se abbiamo una visione diversa di Valle d'Aosta,
rimaniamo con idee diverse della Valle d'Aosta, se pensiamo che per
noi la priorità è la trasparenza nelle società partecipate, non è
che uscendo da quella riunione abbiamo cambiato la nostra idea,
siamo entrati in quest'aula consci delle difficoltà, avendo qualche
informazione in più.
Se noi riteniamo che l'uomo solo al comando o tre uomini che
comandano non fanno, a nostro avviso, il bene della Valle d'Aosta,
ma una collegialità più ampia potrebbe aiutare molto di più il
sistema Valle d'Aosta, ecco, io penso che queste riunioni vadano in
questa direzione. Penso che sia finito, comunque, quel
mondo...perché i risultati sono sotto gli occhi di tutti, ma non
perché noi siamo più bravi, ripeto, non perché noi siamo più bravi,
bensì perché quel modo di agire, quel modo di operare, quel modo di
fare non è più tollerabile, è inadeguato.
Probabilmente, oggi, se noi 16 Consiglieri non avessimo
presentato questa iniziativa che oggi ritiriamo, non avremmo
affrontato così come abbiamo affrontato in aula e in commissione
questo tema, non avremmo avuto qualche informazione in più, tecnica
e politica, con i "116" non avremmo avuto quelle risposte puntuali
che abbiamo avuto, soprattutto dai tecnici. In ultimo, penso: se
ognuno di noi non ha queste informazioni, che tipo di iniziative
può fare in quest'aula? sì, un'interpellanza, un'interrogazione, un
po' di fuffa, ma al di là della fuffa io penso che il sistema Valle
d'Aosta si aspetti da noi delle risposte puntuali,
indipendentemente da maggioranza e opposizione! Poi c'è un Governo
che deve applicare quello che si decide qua, all'interno del
Consiglio regionale, ma senza quelle informazioni basilari,
"basilari", quali sono le risposte che possiamo dare, quali sono le
risposte che non possiamo dare? qual è il modello che è stato
modificato e perché è stato modificato? E poi ci divideremo sulle
scelte, se dare gambe e corsa all'ampliamento dell'ospedale...sì,
perché, no, andiamo a modificare...ma senza queste informazioni
basilari come possiamo
se pencher
sulle visioni o sulle
prossime azioni nel prossimo triennio o nel prossimo quinquennio,
come possiamo parlare di Autonomie comunali, come possiamo parlare
di Enti locali? Presidente Rollandin, come possiamo parlare di
modifica o riforma degli Enti locali se non abbiamo queste
informazioni basilari? E oggi mi sembra che qualcosetta si sia
fatto...come possiamo parlare di società partecipate e controllate?
...abbiamo fatto, solo qualche giorno fa, un intero Consiglio
dedicato al settore para-pubblico...se poi alla base non abbiamo
queste informazioni?
Ecco, io penso che questo debba essere veramente di slancio, di
esempio, per poter modificare il
modus operandi
in
quest'aula e di quest'aula. Ripeto: le persone sole hanno fallito.
Io penso che la collegialità di certe scelte e di salvaguardia di
certi principi tocca a noi. Da lì poi, nel momento in cui abbiamo
contezza e certezza, mai come in questo momento, io dico la
collettività tutta, il modello Valle d'Aosta si aspetta delle
certezze; per dare delle certezze dobbiamo avere contezza di cosa
possiamo erogare, impegnare e, ripeto, liquidare e soprattutto dare
delle priorità. Grazie.
Presidente -
Ha chiesto la parola il collega La Torre; ne
ha facoltà.
La Torre (UV) -
Grazie Presidente.
Ripartirò un po' dalle sue parole, Consigliere Chatrian, che ho
apprezzato per la pacatezza. Questa è una Regione dove nessuno
fallisce da solo e nessuno vince da solo, nel senso che qui o
falliamo tutti insieme o vinciamo tutti insieme; quindi il
confronto è un metodo che approvo e che in genere è anche
utile.
La riunione di oggi, a mio avviso, è stata veramente importante,
perché ha permesso, anche se in un tempo breve, di affrontare un
argomento veramente complesso. Io penso che tutti i colleghi se ne
siano resi conto sentendo parlare chi opera tutti i giorni con
quelle tipologie di numeri. La complessità è tale che richiede
anche una grande applicazione e confronto, disponibilità al
confronto che, in qualche modo, non può che avviare una fase, se
volete, anche di comprensione, come diceva Chatrian, ma anche di
collaborazione, perché la questione dell'Autonomia passa dalla
questione finanziaria, questo è indubbio, e quindi anche il
rapporto tra lo Stato e la Regione diventa una fase delicatissima
su cui noi dobbiamo...come dire? giocare una partita estremamente
attenta. Perché sono molti i titoli su cui noi dobbiamo
confrontarci con lo Stato per far valere quella che è la nostra
posizione, la nostra Autonomia, e la discussione è appena iniziata,
perché in effetti quello che oggi diventa un'esigenza è proprio la
visione della prospettiva immediata e futura del 2014 e 2015,
perché è qui che poi si potrebbero creare dei cortocircuiti
rispetto alle aspettative della nostra gente.
Sono molte le cose che noi dobbiamo rivendicare nei confronti
dello Stato, perché noi dobbiamo pretendere che lo Stato escluda,
da quelle che sono le spese soggette al Patto, per esempio tutti
quelli che sono i trasferimenti agli Enti locali, quelli che sono i
rimborsi in conto fiscale. Dobbiamo avere la forza di ridiscutere,
com'è stato detto nella riunione di là, quelli che sono i
principi...diciamo che regolano il contributo al finanziamento
della finanza pubblica. Poi dobbiamo avere anche dei riconoscimenti
da parte dello Stato, perché noi non possiamo dimenticarci, e
dobbiamo rivendicarlo con forza, che devono essere escluse dal
Patto tutte le spese della Protezione civile, devono essere escluse
dal Patto tutte le spese per il Corpo dei Vigili del fuoco,
dobbiamo con forza anche chiedere una revisione, quindi un
ampliamento dell'obiettivo eurocompatibile, che oggi non potevamo
affrontare fino in fondo, ma con tutti quelli che sono i
criteri...la questione che è stata sottolineata credo dal
Presidente...no, anzi, forse da Bieler: il problema di quelli che
sono i pagamenti in conto residuo, sono tante le questioni!
Poi mi viene anche da dire che forse, in modo provocatorio,
potremmo anche fare come la Sardegna in campagna elettorale, dove
alcuni hanno messo un cartello con scritto "zona franca"...loro
l'hanno messo pur non avendolo nel loro Statuto...noi lo abbiamo
nel nostro Statuto, e non so quanto potrà servire in un dibattito,
ma che ci dicano una volta per tutte se lo dobbiamo cancellare o se
su questo argomento c'è la possibilità di confrontarsi! Io credo
che noi non dobbiamo fare sconti allo Stato, così come lo Stato non
fa sconti alla Valle d'Aosta, e lo dobbiamo fare su una posizione
di dignità, di competenza, di chiarezza, e anche, io dico, di
collaborazione politica, perché è evidente che le posizioni portate
a Roma hanno una forza quando sono espresse, dove possibile,
all'unanimità, e evidentemente hanno un altro aspetto quando sono
il frutto solo di uno scontro frontale.
Io ringrazio quindi anche la minoranza che ha ritirato la
mozione, e credo che in qualche modo questo sia l'inizio di un
confronto sul tema del Patto di stabilità che sicuramente ci vedrà
impegnati a brevissimo; di fatto, è un inizio che, secondo me,
impegnerà molto e quindi utile a quello che è stato fatto oggi per
andare nella direzione giusta. Grazie.
Presidente -
Grazie. Ha chiesto la parola il collega
Borrello; ne ha facoltà.
Borrello (SA) -
Grazie Presidente.
Un piccolo contributo a nome personale e della Stella Alpina,
perché il tema è importante, è un tema sentito; più volte si è
discusso all'interno di quest'Assemblea delle problematiche
finanziarie che sono direttamente connesse anche a quello che ha
citato il collega Laurent Viérin in merito a un discorso più ampio
di tutela dell'Autonomia. È stato sicuramente un passaggio
importante. Abbiamo apprezzato la possibilità di confrontarci in
maniera trasversale su questo tema che - e lo ribadisco - oltre ad
essere importante e di vitale importanza per la nostra Regione, ha
sicuramente degli aspetti tecnici sui quali c'è bisogno di un
approfondimento, così come è avvenuto nel pomeriggio; una
condivisione, un confronto che riteniamo sicuramente positivo e che
auspichiamo si possa verificare anche in altre occasioni, così come
ha già citato il collega La Torre.
Chiudo questo mio intervento ringraziando per la disponibilità e
anche per la sensibilità i colleghi della minoranza, che sul tema
hanno tenuto un profilo più sulla sostanza che sulla forma. Chiudo
dicendo che non esistono "due Valle d'Aosta", una della maggioranza
e una della minoranza, ma esiste un unico territorio, un'unica
popolazione, e penso che ci sia la necessità, in maniera coesa e
condivisa, di cercare di tutelarla in maniera trasversale.
Grazie.
Presidente -
Grazie. Non vi sono altre richieste
d'intervento? Ha chiesto la parola l'Assessore Baccega; ne ha
facoltà.
Baccega (SA) -
Sì, grazie Presidente.
Giusto due considerazioni dopo un confronto direi assolutamente
illuminante che è avvenuto nella saletta adiacente alla sala del
Consiglio; un confronto tecnico-politico che dà anche l'occasione
di ringraziare i tecnici che sono intervenuti, e nel quale tutti
quanti abbiamo preso visione di una trattativa delicata, trattativa
che è stata lunga e complicata rispetto al Patto di stabilità 2013,
che ci porta alla certificazione del rispetto del Patto. È un
accordo che dà sicuramente impulso, da adesso in avanti, a tutti
quegli atti che la Giunta dovrà portare all'attenzione del
Consiglio e che libera delle risorse che possono dare il via per
fornire delle risposte ai cittadini, ma dà anche nuova motivazione
a quello che sarà il tavolo della trattativa per le Regioni a
Statuto speciale sull'accordo del Patto di stabilità 2014, sul
quale ci dobbiamo concentrare e confrontare, sul quale sono sicuro
che ci sarà un'intesa e un percorso - come ha evidenziato poco fa
il Consigliere La Torre - che ci vedrà al confronto sui
passaggi.
Io concludo dicendo che siamo soddisfatti, moderatamente
soddisfatti per questo accordo, perché comunque ci dà la
possibilità di iniziare a lavorare in modo concreto, in modo
efficace, e dà fiato agli Assessorati.
Per quanto riguarda il quesito che è stato posto dal Consigliere
Donzel riguardo alla delega del Casinò, è vero, ho risposto io al
suo "116", perché c'era una sollecitazione da parte della
Presidenza del Consiglio, era già una questione urgente, ma io ho
scritto che, non essendo più in possesso della delega, inoltravo
comunque la documentazione che era pervenuta erroneamente
all'Assessorato delle finanze...quindi era per accelerare il
processo, io ho comunque mantenuto le mie dimissioni rispetto alla
delega del Casinò.
Presidente -
La parola al Presidente Rollandin; ne ha
facoltà.
Rollandin (UV) -
Sì, grazie Presidente. Molto brevemente,
su tre aspetti.
Primo: la discussione oggi verteva essenzialmente sul passato,
sul 2013, che si chiude con un ritardo forte per le ragioni che
abbiamo detto, perché non si riusciva in qualche modo a far passare
una serie di iniziative.
Il secondo aspetto di cui abbiamo parlato sono i criteri di
riparto dei fondi che lo Stato, ogni anno, mette aggiuntivamente a
quello che è il riparto già previsto per le singole Regioni a
Statuto speciale, con l'apertura di due temi che non sono ancora
chiusi, cioè sul come applicare e trovare tra le Regioni a Statuto
speciale - quello che si sta facendo - un accordo sul metodo,
perché quella era l'origine del ricorso promosso al TAR per quanto
riguarda l'anno 2013 e la ripartizione. Questo è un tema molto
complicato, perché, essendo la torta quella, diventa problematico
trovare un accordo. Noi avevamo trovato un accordo tre anni fa, che
poi non si è voluto mantenere. E questo è il problema che
sicuramente non agevolerà la soluzione per alcune delle parti che
si riferiscono al Patto di stabilità 2014; Patto di stabilità 2014
che ha avuto le modifiche che i tecnici ci hanno detto e il cui
tavolo inizierà con una proposta che noi dobbiamo fare per il 2014
e che, in parte, contiene quelle voci che il collega La Torre
ricordava e che hanno già fatto parte di alcuni richiami
precedenti.
Cosa sta succedendo oggi, che cambia, in parte, rispetto al modo
di guardare al Patto di stabilità? Comuni, in
particolare...Province, per quello che ne rimane...le Regioni, per
una serie di attività, sono ormai nella situazione di non poter
fare a meno di escludere...e quindi di chiedere a livello nazionale
al Governo di escludere dal Patto di stabilità: il trasporto
pubblico locale, i cofinanziamenti dei fondi europei e,
soprattutto, quelle che sono le spese che noi abbiamo riferito a
livello provinciale e che vengono inserite nella voce "utilizzo dei
fondi per la viabilità"...per questo le Province sono escluse, e
noi svolgiamo le funzioni provinciali...ma non sono escluse. Dico
questo perché, se queste tre voci fossero recepite, per noi il
criterio con cui arrivare al Patto diventerebbe molto più facile.
Questo sarà il modo con cui si andrà a trattare, prendendo, com'è
stato detto, sicuramente buona nota del fatto che se questa
discussione tecnico-politica avviene nel periodo giusto agevola il
discorso, questo è sicuramente fondamentale. Perché, per bene che
noi proviamo a raccontare le cose, qui, abbiamo sempre dei difetti
- per quanto mi riguarda, almeno - di conoscenze che rischiano o di
fuorviare o di non essere sufficientemente esaustivi in quella che
è la modalità con cui si espone, e quindi può essere - come ha
ricordato il collega Donzel - anche fuorviante il modo con cui
viene presentato un aspetto. Per cui ci sono dei passaggi in cui
l'aspetto tecnico-politico dev'essere congiunto, perché altrimenti
rischiamo di non capirci o di non rendere comprensibile quello che
si vuole fare, al di là delle posizioni che poi uno ha. Ecco,
questo credo che sia l'aspetto che con la giornata di oggi abbiamo
vissuto, con una giusta preoccupazione che, come dico, rimane per
il 2014, perché è tutto da svolgere. Avremo l'interlocutore nuovo,
avremo il Ministro delle finanze che chiaramente prenderà in mano
questo settore con gli altri Ministri, e quindi è tutto da
rimodulare, rivedere, nell'ambito di quella che sarà la
presentazione.
Quello che sicuramente è importante dire è che un passo
significativo è stato fatto. Ci sono tutti gli altri passi da fare
per il 2014, ma sicuramente, se li facciamo con la logica che è
stata promossa oggi (come dicevo, già dal mattino avevamo dato
questa disponibilità di una riunione dei Capigruppo, anche
allargata, e così è stato poi nel pomeriggio), credo che diano la
possibilità di lavorare meglio, e soprattutto di capirsi meglio su
quello che uno fa.
Con questo io mi associo ai ringraziamenti ai tecnici e,
soprattutto, a voi tutti e al buon senso che sicuramente ha fatto
emergere la volontà comune di riuscire a superare questo momento
difficile per quanto riguarda la parte che ci compete. Grazie.
Presidente -
Grazie. Ha chiesto la parola il collega
Bertschy; ne ha facoltà.
Bertschy (UVP) -
Sì, grazie Presidente.
Una brevissima dichiarazione. Oggi abbiamo avuto numerose
interruzioni; come sempre, purtroppo, i lavori non son potuti
procedere velocemente come avremmo voluto, e quindi a volte si è
perso del tempo per discutere nelle sale a fianco dell'aula. Visto
che c'è parecchia gente che ci segue a casa (ed è una buona cosa
per noi), credo sia opportuno - seppur si sia sviluppato un
dibattito interessante che ha permesso di capire cosa abbiamo fatto
poc'anzi nell'altra aula - fare in modo che la Presidenza della
Giunta, l'Assessore Baccega e il Governo riescano a comunicare
anche alla gente un qualcosa di chiaro, sintetico e semplice,
perché sono argomenti talmente delicati che non sono così
comprensibili; un qualcosa che si renda alla popolazione per far
capire che c'è un lavoro più complesso e più politico...però ci va
anche un ritorno di comunicazione e di trasparenza verso la
popolazione per far capire tutto quello che stiamo facendo qui,
insieme.
Vi chiederei, quindi, nel limite del possibile, di riuscire ad
informare la gente su quello che abbiamo fatto questo pomeriggio
dall'altra parte. Grazie.
Il Consiglio prende atto del ritiro della
risoluzione.
Presidente
- Grazie. Se non vi sono altre richieste
d'intervento, con il ritiro della risoluzione, e non avendo più
punti all'ordine del giorno, dichiaro conclusi i lavori
dell'odierna adunanza del Consiglio regionale.
La seduta è tolta. Buona serata a tutti e buona cena.
---
L'adunanza termina alle ore 19,26.
