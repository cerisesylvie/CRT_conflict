Classificazione
AMBIENTE
Inquinamento



Oggetto del Consiglio n. 2680 del 9 maggio 2007 - Resoconto
OGGETTO N. 2680/XII - Controlli da parte dell'ARPA delle
emissioni inquinanti delle industrie valdostane.
(Interrogazione)
Interrogazione
Premesso che l'ARPA (Agenzia regionale per la protezione
dell'ambiente) è l'ente regionale preposto al controllo e al
monitoraggio dei fenomeni che riguardano l'acqua, l'aria e il suolo
valdostani;
Appreso da fonti d'informazione giornalistica che la Cogne
Acciai Speciali sarebbe attenta alle esigenze dell'ambiente e che
punterebbe, entro l'anno, a ottenere la certificazione ISO
14000;
Considerato che l'inquinamento atmosferico in Aosta e nei
comuni limitrofi, in ragione della presenza di uno stabilimento
siderurgico, raggiunge concentrazioni più elevate che non in altre
zone della Regione;
ciò premesso, i sottoscritti Consiglieri regionali
Interrogano
l'Assessore delegato per sapere:
1) quali sono i processi industriali che causano la
produzione di emissioni inquinanti e con quale frequenza vengono
adottati;
2) quali sistemi di captazione e di abbattimento dei fumi
sono impiegati dall'azienda e se essi risultano idonei a contenere
le emissioni inquinanti;
3) quali sistemi di monitoraggio ha adottato l'ARPA, e da
quando, per verificare se siano efficaci i sistemi
anti-inquinamento utilizzati da Cogne Acciai Speciali;
4) quali sono le risultanze dei monitoraggi eseguiti e se
ritiene sufficienti i controlli effettuati dall'ARPA a tutela
dell'ambiente e della salute umana.
F.to: Tibaldi - Lattanzi - Frassy
Presidente
- La parola all'Assessore al territorio,
ambiente e opere pubbliche, Cerise.
Cerise (UV)
- Il problema posto dagli interroganti è
complesso e credo che non esaurirò in questi 5 minuti tutte le
domande, darò una risposta telegrafica, ma ho una documentazione
che lascerò agli interroganti, perché abbiano un quadro complessivo
della situazione.
In merito ai primi 2 quesiti dell'interpellanza, faccio
riferimento ai principali processi dello stabilimento relativamente
agli aspetti inerenti le emissioni in atmosfera. La "Cogne Acciai
Speciali" produce acciai inossidabili, acciai per valvole, acciai
per utensili e acciai da costruzione di media e alta lega.
L'acciaio è prodotto a partire da rottami metallici. Il ciclo di
lavorazione è molto complesso e comprende molte linee di produzione
legate alle singole tipologie di acciaio. Ho una tabella che vi
darò, quindi non sto a leggerla, vengono riportati i reparti dello
stabilimento che risultano più rilevanti per l'emissione di
inquinanti in atmosfera. Ogni punto di emissione in atmosfera è
soggetto ad un'autorizzazione regionale che prevede il rispetto di
valore limite di emissione per gli inquinanti emessi.
Quesito n. 2:
"quali sistemi di captazione e di abbattimento
dei fumi sono impiegati dall'azienda e se essi risultano idonei a
contenere le emissioni inquinanti"
. Tutti gli impianti della
"CAS" che provocano emissione in atmosfera sono stati soggetti ad
autorizzazione preventiva, rilasciata anche a seguito di un parere
dell'"ARPA" nel quale è stata valutata l'idoneità degli impianti
per la captazione e l'abbattimento delle emissioni inquinanti ai
sensi di legge. Qui c'è, per ognuno di questi, una specifica:
fusione del rottame e successiva affinazione dell'acciaio liquido
(acciaieria), decapaggio vergelle di acciaio, trattamenti termici,
condizionamento acciai, impianto trattamento scorie; per ognuno di
questi è scritta la procedura che le lascerò.
Per quanto riguarda i quesiti n. 3 e n. 4:
"quali sistemi di
monitoraggio ha adottato l'ARPA, e da quando, per verificare se
siano efficaci i sistemi anti-inquinamento utilizzati da Cogne
Acciai Speciali"
e
"quali sono le risultanze dei monitoraggi
eseguiti e se ritiene sufficienti i controlli effettuati dall'ARPA
a tutela dell'ambiente e della salute umana"
, l'"ARPA" svolge
le attività di controllo sia alle emissioni a camino, che in
ambiente di vita. Per le emissioni a camino, l'attività di
controllo è stata condotta nel 2006 secondo un programma stabilito
autonomamente in base alle risorse a disposizione e compatibilmente
a tutte le altre attività, prendendo in considerazione
prioritariamente gli impianti più rilevanti dal punto di vista
dalle emissioni, in relazione al possibile impatto sulla salute
della popolazione. Qui c'è una tabella che vi lascio e che riporta
i controlli effettuati nel corso del 2006. Tutti i controlli sono
stati effettuati mediante prelievo di un campione di effluente
gassoso dal camino di emissione e successiva analisi di
laboratorio, secondo le metodiche previste dalla normativa vigente.
Nel caso dei controlli effettuati al "Decafast" nei giorni 21-22
novembre 2006, oltre ai campionamenti con il metodo tradizionale,
sono stati effettuati anche dei monitoraggi mediante analizzatore
in continuo a tecnologia "FT-IR" - affittato appositamente per
l'occasione - che sono, durati in alcuni casi, anche un'intera
notte ed hanno permesso di valutare l'andamento degli inquinanti
per un periodo molto più lungo rispetto al campionamento
tradizionale. A seguito della ridefinizione delle competenze in
materia di controllo, vigilanza e ispezione nel settore ambientale
il Dipartimento territorio, ambiente e risorse idriche
dell'Assessorato si avvale del supporto del Corpo forestale
valdostano per l'esecuzione di attività di vigilanza e ispezione e
dell'"ARPA" della Valle d'Aosta come supporto tecnico al Corpo
forestale stesso, nel senso che non avendo l'"ARPA" funzioni di
Polizia giudiziaria, succedeva che prima andava l'"ARPA", faceva i
campionamenti, i rilievi... poi, se rilevava qualcosa, mandava,
lei, dei rapporti che avevano però un rapporto piuttosto
limitato.
Adesso cosa si è deciso di fare? Normalmente va il Corpo
forestale valdostano assieme all'"ARPA"; l'"ARPA" fa le valutazioni
di tipo tecnico, se ci sono delle violazioni di legge il Corpo
forestale valdostano immediatamente sanziona attraverso un verbale
che invia alla Procura della Repubblica. Ad oggi è stato definito
il programma dei controlli obbligatori, previsti per le aziende che
hanno ottenuto nuova autorizzazione successivamente all'entrata in
vigore del decreto legislativo n. 152/2006, come definito dal
decreto stesso. La "CAS", al momento, non rientra in questo
programma di attività in quanto l'unico impianto autorizzato a
seguito dell'entrata in vigore del decreto legislativo n. 152/2006
è l'impianto di sodatura riducente, per il quale è stata rilasciata
un'autorizzazione sperimentale che prevede lo svolgimento di un
piano specifico di monitoraggio a carico di "CAS" e "ARPA" secondo
un protocollo che comprende: il controllo mensile della
concentrazione di "Cr
VI
", "Cr" e "Ni" nelle vasche di
trattamento dell'impianto e il controllo a carico di "CAS" delle
emissioni a camino di polveri, "Cr
VI
", "Cr", "Ni"
(previsto per maggio 2007).
Per quanto riguarda i controlli in ambiente, la campagna di
misura della concentrazione di acido fluoridrico ("HF") che è
finalizzata a valutare i livelli in ambiente di "HF", è stata
condotta su una rete di 21 punti distribuiti nella "Plaine" di
Aosta, attuata nel periodo maggio 2005-giugno 2006, con utilizzo di
campionatori passivi, esposti ogni mese per 15 giorni consecutivi.
I risultati hanno permesso di ottenere una mappatura delle
concentrazioni di acido fluoridrico in aria, che mostra valori più
elevati in diretta prossimità della fonte emissiva (camini del
decapaggio) ed un rapido decremento allontanandosi da essa. Per
quanto riguarda i riferimenti normativi, il decreto ministeriale
competente indica un limite sul fluoro totale di 10
µg/m
3
sulla media mensile. Tale valore è stato superato
nel punto di misura più prossimo all'impianto (50 m) in 2 mesi nel
corso dell'anno di misura (va tuttavia tenuto presente che il
monitoraggio ha compreso un campionamento di 15 giorni su ogni
mese).
Una ripetizione della campagna è in programma compatibilmente
con la disponibilità di adeguate risorse finanziarie, potrà essere
avviata a partire dalla seconda metà del 2007. Teniamo presente che
nei 50 metri non ci sono abitazioni. Determinazione delle
concentrazioni di metalli pesanti nelle polveri aerodisperse. Dal
1999 nella stazione della Rete regionale di controllo della qualità
dell'aria, ubicata in Aosta-Piazza Plouves, vengono determinate le
concentrazioni di metalli pesanti (tra cui piombo, cadmio, rame,
cromo, nichel, ferro, zinco, manganese): tali misure sono state
estese dal 2006 anche alla stazione di Aosta-Quartiere Dora. I dati
sono consultabili nella terza Relazione sullo stato dell'ambiente
in Valle d'Aosta. La relazione è stata illustrata alla popolazione
in occasione di 4 incontri appositamente organizzati dall'"ARPA"
nell'autunno 2006, che si sono tenuti ad Aosta, Sarre, Courmayeur,
Verrès. Nella relazione è inoltre presente uno specifico
approfondimento sull'incidenza delle emissioni di ossidi di azoto
prodotte dalle diverse categorie di sorgenti emissive in Aosta:
industria, traffico veicolare, riscaldamento domestico. Queste
elaborazioni sono state eseguite con l'utilizzo di modelli
matematici per la simulazione della dispersione degli inquinanti in
atmosfera... poi ci sono gli allegati che le farò avere.
Presidente
- La parola al Consigliere Tibaldi.
Tibaldi (CdL)
- La nostra interrogazione ha una funzione
di approccio a questo argomento;, come lei ha già detto non si può
esaurire in pochi minuti la disamina di una materia così importante
e complessa, ne siamo consapevoli e la ringraziamo per le
informazioni scritte che ci vorrà fornire. Sulla base delle
risposte sintetiche che ci ha fornito, formuliamo le seguenti
considerazioni.
In Aosta insiste un'attività industriale di tipo siderurgico,
indubbiamente importante dal punto di vista economico, ma
altrettanto importante dal punto di vista di emissioni inquinanti.
Nelle settimane scorse in quest'aula, più volte, è stato trattato
il problema delle emissioni in acqua con la moria dei pesci, che
abbiamo volutamente in questo momento non considerato. Ci vogliamo
invece soffermare sulle emissioni in aria, perché anche dalla
sintesi delle risposte che lei ci ha fornito, ancorché ci siano
tutte le autorizzazioni amministrative per le emissioni
industriali, ancorché vengano ritenute idonee dai competenti
uffici, è naturale che anche se non ha fatto una citazione di
valori, alcune emissioni inquinanti sulle quali bisogna focalizzare
la nostra attenzione ci sono. Sono emissioni inquinanti che,
complice anche le correnti ascensionali che gravitano sull'abitato
urbano di Aosta, si riproducono in forma piuttosto estesa in tutta
la "Plaine".
È vero che l'"ARPA" ha una sua situazione di monitoraggio ed è
altrettanto vero che questo monitoraggio è stato discretamente
relazionato sullo stato dell'ambiente redatto nel 2005 dall'"ARPA".
Ci risulta però che in altre città italiane, che sono sedi di
importanti stabilimenti di questo tipo, il monitoraggio sia più
approfondito; ci sono città italiane dove insistono stabilimenti
siderurgici nei cui centri su pannelli luminosi sono immediatamente
proiettate le concentrazioni di queste emissioni, che sono
particolarmente nocive per la salute umana. Pensiamo che l'"ARPA",
"in primis" la Giunta regionale, visto che l'"ARPA" è un ente
strumentale della Regione, possano cominciare a ragionare in
un'ottica più preventiva a tutela della salute umana. Se leggiamo
il terzo rapporto dell'"ARPA" che lei ha citato, il 70% dei volumi
di effluente gassoso emessi annualmente per tipologia di attività
vedono la fusione e la lavorazione dei metalli in testa alle
emissioni inquinanti, quindi vuol dire che c'è un'importanza
notevole di questa industria, anche da un punto di vista non solo
economico - e gliene siamo grati all'imprenditore -, ma anche da un
punto di vista inquinante, che deve essere monitorata. E deve
essere monitorata in una maniera più specifica di quanto, ad
esempio, si esprima a pagina 44 della relazione sullo stato
dell'ambiente, dove si cita Aosta come un'area con maggior presenza
e densità di sorgenti di emissioni inquinanti in atmosfera perché
ospita il 30% della popolazione valdostana e, in quanto capoluogo e
sede di attività commerciali e dei principali uffici amministrativi
regionali, è centro attrattore di importanti flussi di traffico. Ci
sembra strano che non venga nemmeno fatto un cenno al sito
siderurgico che ha una notevole importanza!
Viste le leggi che sono state recentemente approvate, in
particolare la n. 2/2007, dove si stabilisce che la Regione
nell'ambito delle proprie competenze garantisce un'informazione
adeguata ai cittadini, fermo restando che l'"ARPA" svolge
dignitosamente il suo lavoro, ma che a nostro avviso deve
potenziarlo, chiediamo che questa informazione adeguata ai
cittadini per quanto riguarda questo sito industriale venga
proposta. Ci piacerebbe sapere se in Piazza della Repubblica, in
Piazza Plouves o in qualunque altro Comune del circondario quelle
emissioni di acido fluoridrico o di biossido di azoto che lei ha
citato rientrano nei valori limite imposti dalle norme in materia,
o se queste emissioni nocive superano i livelli e di conseguenza
l'aria respirata dai cittadini è pregna di sostanze che non sono
benefiche per la salute. Su questo argomento torneremo; le siamo
grati se ci vorrà consegnare, per una lettura più approfondita, i
dati di cui ha fatto cenno.
