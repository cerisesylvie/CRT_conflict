Classificazione
AMBIENTE
AMMINISTRAZIONE REGIONALE
FORESTE E TERRITORI MONTANI



Oggetto del Consiglio n. 1113 del 26 marzo 2015 - Resoconto
OGGETTO N. 1113/XIV - Disegno di legge: "Modificazioni alla
legge regionale 20 dicembre 2010, n. 44 (Costituzione di una
società per azioni per la gestione di servizi alla pubblica
amministrazione regionale)".
Presidente
- Ricordo all'aula che eravamo al punto 29.02;
avevamo chiuso la discussione generale, quindi partiamo da questo
dato. Qualcuno chiede la parola per la replica oppure si inizia con
le dichiarazioni di voto? La parola all'Assessore Testolin.
Testolin (UV)
- Grazie Presidente.
Dopo gli interventi di ieri, oggi siamo qua a discutere un
disegno di legge che prevede le modificazioni di una norma, la 44
del 2010, relativa alla costituzione di una società per azioni per
la gestione di servizi a favore dell'Amministrazione regionale.
L'articolo di legge che prendiamo in considerazione prevede
l'ampliamento dei servizi che la società può svolgere a favore
dell'Amministrazione regionale, introducendo tra questi servizi
appunto il supporto nelle attività di progettazione e di direzione
tecnico-amministrativa relativa ai lavori nei settori della
forestazione, della sentieristica e delle sistemazioni montane
affidati a ditte esterne o eseguiti in amministrazione diretta.
Credo sia opportuno partire dalla necessità che questa norma va
a sanare per poter poi sviluppare alcune considerazioni; la
necessità, dunque, è evidentemente quella di supportare gli uffici
dell'Assessorato nell'attività progettuale e di direzione operativa
legata ai cantieri forestali, siano essi esternalizzati che gestiti
internamente. Il tema che coinvolge gli impiegati forestali (e lo
si è detto anche ieri nelle varie precisazioni) è un tema che
affonda le sue radici nel passato e che nel passato ha visto un
certo tipo di evoluzione all'interno di un contesto lavorativo e
occupazionale, ma anche finanziario e normativo, con prospettive di
sviluppo molto diverse rispetto a quello che oggi ci troviamo ad
affrontare. È proprio in merito al contesto occupazionale e
lavorativo, a quello finanziario, a quello normativo e alle
prospettive per il futuro che credo sia opportuno fare alcune
valutazioni. Oggi il settore all'interno del quale operano
trentasei impiegati, che per anni sono stati assunti a tempo
determinato (l'hanno ricordato nei loro interventi i colleghi che
ieri mi hanno preceduto, a dimostrazione che la tematica non è di
oggi), è un settore che sconta negli ultimi anni un calo di
risorse, un po' come tutti i settori occupazionali, interni ed
esterni all'Amministrazione pubblica. Nonostante le difficoltà
economiche complessive, il settore conta comunque ancora su
disponibilità finanziarie interessanti, che garantiscono, anche per
quest'anno, una serie importante di interventi che necessitano di
un supporto tecnico e amministrativo indispensabile per la loro
attuazione. Il bilancio regionale prevede per il 2015 anche le
risorse per il personale impiegatizio, da destinare a supporto del
piano straordinario e dei lavori di esternalizzazione stessa.
Oggi, a differenza di quanto è successo nel passato, si
riscontrano delle difficoltà nel poter procedere all'assunzione del
personale a tempo determinato, com'è stato spiegato meglio di me,
in sede di commissione, dai dirigenti dell'Ufficio legislativo: vi
è tutta una serie di sentenze che sanciscono l'illegittimità di
contratti che vanno a reiterare oltre i trentasei mesi le
assunzioni di dipendenti a tempo determinato bloccando di fatto
questa opportunità, senza lasciare peraltro spazio a possibilità di
conversione del rapporto lavorativo da tempo determinato a tempo
indeterminato, senza il ricorso ad un concorso pubblico. Alla luce
di questa situazione, dove la giurisprudenza esclude (questo
sottolineato anche in sede di audizione consiliare dalla dottoressa
Fanizzi, su esplicita domanda del Consigliere Nogara) qualsiasi
conversione del rapporto perché viene ritenuto assolutamente
premiante il concorso pubblico, la scelta avrebbe potuto essere
allora quella di procedere ad una stabilizzazione tramite un
concorso pubblico dei lavoratori necessari all'espletamento delle
attività tecnico-amministrative. Tale scelta, però, è subordinata
alla dotazione organica disponibile che, per fare un esempio,
consisterebbe, con gli attuali parametri di riassunzioni in
funzione dei pensionamenti, nel poter assumere 10 persone ogni 100
pensionate. Tale scelta, inoltre, pur potendo legittimamente
prevedere una riserva di posti del 50 percento a favore di persone
che hanno in essere dei rapporti di lavoro a tempo determinato con
la pubblica amministrazione, non avrebbe dunque potuto garantire a
tutti e 36 gli impiegati a tempo determinato un'effettiva garanzia
di stabilizzazione, oltre a non poter risolvere nel suo complesso
la necessità di maestranze impiegatizie da poter dedicare alle
attività di cui l'Amministrazione necessita per l'operatività da
svolgere durante l'anno 2015.
La scelta di individuare nella società di servizi la strada per
assumere il personale tecnico-amministrativo che necessita
all'Amministrazione è anche l'unica strada che, in questo momento,
può dare un'opportunità all'Amministrazione di poter continuare ad
avvalersi del personale che per anni ha lavorato con profitto alle
sue dipendenze. È l'unica strada che tramite il percorso della
selezione pubblica e tramite la società di servizi può garantire ai
36 impiegati di poter godere, pur in un contesto di trasparenza, di
pubblicità e di imparzialità (evidentemente previsti per le
selezioni pubbliche), di criteri di preferenza per chi ha già
lavorato nella pubblica amministrazione. Questo in quella logica
più volte sottolineata di poter garantire o di cercare di
garantire, per quanto possibile, una sostanziale continuità del
rapporto lavorativo e di sfruttamento efficace delle competenze
acquisite nel tempo.
Per quanto riguarda le attività che toccheranno l'allestimento
della selezione, e come peraltro già sottolineato in sede di
audizione, in commissione, dal dottor Luboz, i sindacati avranno
modo di concertare e di collaborare nell'allestimento del modello
concorsuale, in modo da poter valorizzare (così come lo prevede
espressamente il secondo capoverso dell'articolo 10 della legge 44)
la professionalità e la preparazione già acquisite all'interno
dell'Amministrazione regionale. Nel sottolineare come all'interno
di quello che sarà l'allestimento del bando di selezione si dovrà
cercare anche di ipotizzare un'eventuale futura e possibile
stabilizzazione, così com'è avvenuto all'interno di altri servizi
gestiti dalla Società di servizi, è evidente che le stesse
stabilizzazioni non potranno prescindere da una situazione
economica e finanziaria che dovrà poter garantire, da un lato, le
risorse per i lavori da svolgere e, dall'altro, le risorse per
garantire la continuità lavorativa dell'attività di supporto
tecnico-amministrativa. Questo vuol dire che in questo momento è
estremamente difficile poter ipotizzare le dinamiche complessive
del settore senza un quadro economico e finanziario di medio
periodo che possa dare delle garanzie certe sulle risorse a
disposizione.
Per concludere, terrei a sottolineare che la scelta di
presentare questo disegno di legge è stata analizzata con gli
uffici ed i dirigenti dell'Assessorato (sia del legislativo che del
personale), con i quali ci si è confrontati con serietà per
valutare quali opportunità potessero essere messe sul tavolo per
dare corso ai bisogni dell'Amministrazione, nel rispetto e nella
consapevolezza anche e soprattutto di riuscire in qualche modo a
tutelare le professionalità degli impiegati che da anni svolgono
servizi in questa stessa Amministrazione. Evidentemente non è mai
facile e scontato, in contesti delicati e complessi che coinvolgono
persone e famiglie di cui si conoscono nomi, cognomi e sovente
problemi e situazioni particolari, assumere decisioni che si
allontanano dalle legittime aspettative di ognuno, aspettative
createsi negli anni, e non è facile assumere decisioni diverse da
quelle che in passato si potevano pensare o applicare. Tuttavia,
alla luce delle varie considerazioni sopra espresse, alla luce
delle situazioni normative vigenti e di sentenze che indicano la
strada da seguire, e alla luce di un contesto economico che è
quello che tutti conosciamo, crediamo che la scelta proposta sia
comunque una risposta importante in un contesto socio-lavorativo
molto delicato, e che sia opportuno approvare questa norma per dare
con celerità una risposta, sia occupazionale, sia operativa,
all'interno delle strutture coinvolte. Grazie.
Presidente
- Grazie Assessore. La parola... per
dichiarazione di voto, Nogara? Prego, collega.
Nogara (UVP)
- Merci Président.
Prima di dichiarare quale può essere il nostro pensiero su come
votare questa legge, vorrei riprendere dei passaggi fatti appunto
dall'Assessore. Innanzitutto ritornerei un po' sulla scarna
relazione che ha fatto ieri il collega Farcoz. Il nostro Presidente
della III Commissione, Presidente Borrello, ci aveva appunto
ricordato come questo problema era stato discusso in commissione.
Ecco, in quattro parole si è liquidato tutto, però si è liquidato
tutto dicendo delle cose importanti: come dice lei, Assessore,
questa è l'unica forma perseguibile perché non ci sono altre
alternative. Come le ho già detto ieri, molto probabilmente se ci
si prendeva un po' in tempo e non solo quindici giorni fa per
capire che cosa si poteva fare per queste persone, forse le cose
sarebbero cambiate!
Lei ha detto che ha coinvolto il nostro Ufficio legale, i
dirigenti... forse questi impiegati forestali e i sindacati erano i
primi a dover essere coinvolti per capire quale strada si poteva
intraprendere e scegliere, ma non adesso, che sono stati licenziati
da dicembre...  Siamo d'accordo tutti che ormai a questo punto
non ci sono grosse alternative da seguire, ma probabilmente nel
2014, quando queste persone lavoravano ancora, con i sindacati si
poteva trovare una soluzione per queste persone magnificate in una
relazione che ci è stata presentata, che però scarichiamo
bellamente in questo momento. Perché lei, sì, mi dice che con la
società si cercherà... però, come ci ha spiegato giustamente Luboz,
nessuno può dare più alcun tipo di garanzia a queste persone; può
darsi, forse potranno essere poi assunte un domani... si parla
tanto della loro grande professionalità, ma noi praticamente la
buttiamo via, perché probabilmente, da quello che sembra, tanti non
verranno assunti.
Mi viene poi da dire una cosa: qui si parla di un'incertezza
finanziaria, non si sa se negli anni prossimi ci saranno delle
disponibilità finanziarie per questo settore. Allora vorrei capire
perché quando si va in giro... avete anche fatto delle serate sulla
processionaria del pino dove i nostri operai lavoreranno, ci sarà
una presenza certa di operai per i problemi fitosanitari che ci
sono nelle nostre foreste... questi sono soldi che dovrebbero
essere quasi delle spese incomprimibili nel bilancio regionale,
perché è la salvaguardia del nostro territorio, la salvaguardia
dell'ambiente naturale! Perciò per tutto quello che c'è intorno a
queste iniziative non si dovrebbe rischiare più di quel tanto,
perché se adesso mettiamo anche in dubbio il fatto di investire dei
soldi per il nostro ambiente naturale siamo proprio alla frutta,
allora! Abbiamo visto quali sono i grossi problemi che abbiamo e se
adesso togliamo anche questi soldi, non so dove vogliamo
arrivare!
Quello che si contesta, che io contesto personalmente e che noi
contestiamo come gruppo, è stata proprio la tempistica: voi ci
avete presentato questo pacchetto già preconfezionato dove nessuno,
in questo momento, può trovare delle soluzioni. L'unica cosa da
dire è: speriamo che queste persone, che con diversi anni alle
spalle nel settore della selvicoltura hanno dato il loro apporto
all'Assessorato dell'agricoltura, possano continuare a
lavorare.
A questo punto noi (e interpreto il pensiero di tutti, come
gruppo) ci asterremo nella votazione, perché votare contro non ha
un gran senso, in questo momento. Non possiamo assolutamente votare
a favore di questa legge che è stata presentata oggi, perché
veramente, secondo me, è un po' una vergogna per come abbiamo
trattato queste persone, persone che ci hanno dato in questi anni
tanto, sono servite, persone che nella relazione del collega Farcoz
vengono dipinte come indispensabili per la continuazione del lavoro
all'interno del settore della selvicoltura e non solo, e noi, in un
attimo, le mandiamo tutte a casa! Grazie.
Presidente
- Grazie collega Nogara. Altri? Ricordo che
siamo in dichiarazione di voto. Non vedo altre richieste... la
parola al collega Donzel.
Donzel (PD-SIN.VDA)
- Grazie Presidente.
Ieri, con il collega Guichardaz, abbiamo cercato di analizzare a
fondo quelli che erano, dal nostro punto di vista, i percorsi anche
alternativi per arrivare qui non esclusivamente con una posizione
critica, ma, come già avevamo espresso in commissione, cercare di
costruire insieme un percorso che potesse chiarire fino in fondo
quali erano effettivamente tutte le possibilità da esperire su
questo caso. Devo dire che ci ritroviamo in aula esattamente con la
situazione che avevamo al punto di partenza... scusate, c'è un
problema di audio...
Presidente
- Proviamo... non si sente...
Donzel (PD-SIN.VDA) -
... si sente adesso? Grazie,
ringrazio i tecnici che hanno tempestivamente ripristinato
l'audio.
Non sto a ripetere tutto... dicevo che ieri, col collega
Guichardaz, abbiamo cercato di analizzare quelli che secondo me
erano i percorsi che andavano esperiti fino in fondo. Ci è parso
che non fosse stato acquisito fino in fondo quel chiarimento legale
rispetto all'istituto di una proroga che, naturalmente, per noi del
Partito Democratico-Sinistra VdA (l'abbiamo detto senza
esitazione), doveva contemplare comunque (al termine di questo
percorso di proroga) le prove concorsuali necessarie per i percorsi
di stabilizzazione, così come avviene anche nel settore della
sanità. Ovviamente ci siamo trovati di fronte un pacchetto
preconfezionato e, rispetto a questo pacchetto preconfezionato,
ribadiamo il fatto che questa procedura è fragile, soprattutto non
arriva neanche in aula la richiesta che sin dal primo giorno, anche
in via formale, avevo avanzato all'Assessore, perché esiste la
possibilità (e secondo me c'è, è concreta, è una scelta politica)
di garantire almeno il finanziamento.
Noi del PD-Sinistra Democratica ci teniamo quindi tutti i nostri
dubbi sulla procedura, sulla scelta che voi fate della
"salva-precari", ma almeno arriviamo in aula e diciamo: "per tre
anni c'è il finanziamento", che almeno questo è un passo avanti!
Invece su questo passaggio si glissa, passaggio che, invece,
assolutamente avrebbe dovuto comunque esserci a monte del percorso
di proroga e anche del percorso concorsuale, perché se non ci sono
delle risorse allocate
ad hoc
per questo tipo di percorso
vuol dire che facciamo un percorso che vale per il 2015 e poi dopo
si vedrà. Sembra una prospettiva molto fragile di fronte al fatto
che abbiamo lavoratori che hanno un lungo periodo lavorativo alle
spalle, che comunque hanno dato un contributo all'Amministrazione
sebbene fuori dagli schemi del pubblico, ma che comunque hanno dato
un contributo fondamentale all'Amministrazione, di lavoro, di
competenza, di idee. E quindi, come dissi nel 2010 per i lavoratori
forestali, non è così che si trattano le persone; il lavoro non è
una merce, i lavoratori sono persone, e dietro le persone ci sono
famiglie, quindi è altro l'approccio che bisogna avere. Abbiamo
fatto battaglie davanti ai cancelli delle fabbriche, abbiamo visto
quello che è successo in Valle d'Aosta; non ci saremmo mai
aspettati, anche laddove non abbiamo a che fare con un soggetto
privato ma abbiamo a che fare con un soggetto pubblico, di trovarci
in una situazione per certi versi analoga.
Le nostre perplessità rimangono, e quindi si conferma il nostro
voto di astensione su questa norma.
Presidente
- La parola al collega Chatrian.
Chatrian (ALPE)
- Grazie Presidente.
Ieri, per quanto riguarda il gruppo ALPE, il collega Roscio ha
analizzato ed esposto a quest'Assemblea le grandi perplessità che
il gruppo ha evidenziato in questi anni sulla proposta che ci fate.
È brutto da evidenziare, ma alla fine il film è sempre lo stesso:
quello dell'ultimo minuto, per scaricare un disegno di legge tardi,
vendendola - e su questo noi non ci stiamo e respingiamo anche le
riflessioni che ha fatto oggi l'Assessore Testolin - come unica
strada percorribile.
Ecco, collega Testolin, noi non ci stiamo, non ci stiamo nel
merito e anche nella forma, perché nell'ottobre 2014 il Governo
regionale aveva già deciso di rifinanziare i cantieri forestali. Da
ottobre ad oggi per confezionare un disegno di legge di 3
articoli... articoli precari, articoli che dal nostro punto di
vista vanno nella direzione di una scelta... scusatemi, una "scelta
irresponsabile" e molto fragile, molto fragile perché ci sarà un
finanziamento per il 2015, ma la certezza per il 2016 e per gli
anni successivi non ci sarà. Colleghi, è troppo comodo nascondersi
dietro ad un: "ci sono meno risorse, ci sono meno fondi".
Io penso, noi come gruppo ALPE pensiamo che chi governa deve
farsi carico e deve trovare delle soluzioni alternative. Era il
2010 quando questo Consiglio decise di invertire la rotta sui
cantieri forestali e da lì ad oggi qualcosa è cambiato. Due anni fa
si sono rifinanziati i cantieri forestali e dopo due anni, oggi,
all'ultimo momento, ci troviamo indubbiamente a non metterci
d'accordo sull'unica strada che voi ci avete messo sul tavolo; dal
nostro punto di vista è una scelta irresponsabile, ma quanto meno
dà un po' di ossigeno, però è troppo fragile. E, in più, non c'è
stata la volontà dal punto di vista politico nelle sedi opportune,
cioè in commissione consiliare, dove noi, insieme ad altri colleghi
e ad altre forze di opposizione, abbiamo proposto strade
alternative da condividere per trovare comunque delle soluzioni, se
non migliori, che potessero garantire perlomeno un futuro meno
incerto. È una scelta politica, sì, è una scelta politica, se
crediamo che questo settore vada non solo valorizzato, ma debba
avere comunque una sua dignità e di conseguenza una garanzia, sia
per il nostro settore ambientale, sia per i nostri sentieri, sia
per
l'entretien
del nostro territorio e, non da ultimo
(perché poi il cerchio si chiude), anche un discorso di rispetto,
di dignità e di pari opportunità per chi in questi numerosissimi
anni ha dato le sue competenze, è cresciuto dal punto di vista
professionale; l'Amministrazione ha creduto in loro, e questa è la
scelta che ci scaricate come unica scelta percorribile! Ebbene, noi
non ci stiamo, la rigettiamo, perché è veramente un'arroganza
metterla sul tavolo e dire che questa era l'unica strada
percorribile. Abbiamo visto in questi ultimi mesi, quando questo
Governo ha deciso strade percorribili ben più impattanti dal punto
di vista finanziario, che le risorse si sono state trovare subito,
allocate, reperite ed impegnate.
La nostra posizione sarà quindi ferma, come il collega Roscio ha
annunciato ieri: noi ci asterremo, perché comunque la proposta che
ci fate è minimale, ma il film è sempre lo stesso: trincerarsi,
nascondersi dietro le meno risorse è troppo comodo dal nostro punto
di vista, senza minimamente esplorare altre strade alternative,
proprio quando si è deciso, negli ultimi anni, di rifinanziare
comunque i cantieri forestali. Grazie.
Presidente
- Grazie collega. Altri interventi? La parola
al collega Ferrero.
Ferrero (M5S)
- Grazie Presidente.
Confermo quanto anticipato ieri: il nostro voto sarà un voto
contrario, che non è un voto "contro" i lavoratori, ma un voto
"per" i lavoratori. Noi invitiamo ancora la Giunta regionale e la
maggioranza a ritirare questo provvedimento e a mettersi
velocemente su un tavolo per discutere una modalità alternativa,
che non rappresenti solo una via d'uscita per questi trentasei
lavoratori, ma anche per coloro che sono ancora nelle graduatorie,
che venivano prima assunti in sostituzione; c'è un problema che è
di carattere generale e quindi, secondo noi, dev'essere affrontato
in maniera generale. Se va avanti questo provvedimento si ripete
esattamente quello che è avvenuto negli ultimi quindici vent'anni:
si cerca di trovare una soluzione
ad personam
, ma poi, alla
fine, si ripresentano i problemi puntualmente e successivamente per
altri settori. Quindi è l'ora di affrontare il problema in maniera
seria e di non spacchettare, man mano che si presentano i problemi
e man mano che arrivano le richieste, delle soluzioni che sono
estemporanee. Sarà quindi un voto contrario ed un invito a
ritornare sulle decisioni che avete preso.
Presidente
- Grazie collega. Altri? Non ci sono altri,
quindi procediamo... la parola al Presidente della Regione.
Rollandin (UV)
- Sì, grazie Presidente.
Questo disegno di legge va nella logica di dare una soluzione ad
un problema che sicuramente non è stato preso in considerazione
solo adesso, perché la posizione di questi lavoratori era nota e le
considerazioni fatte oggi dall'Assessore hanno cercato di
riprendere la tematica in generale.
Mi permetto di fare una breve riflessione su questi tre temi.
Sicuramente nessuno ha messo o mette in discussione la
professionalità dei lavoratori, questo è un dato acquisito. Il
secondo punto è: quali potevano essere le alternative? Su questo la
discussione è stata fatta sia in Commissione sia qui e credo che
oggettivamente, da una parte tenendo conto delle norme nazionali e
della difficoltà di avere proroghe oltre un certo lasso di tempo,
dall'altra che l'unica soluzione che porta alla stabilizzazione
sono i concorsi - e per fare i concorsi bisogna che ci siano le
posizioni e che venga rivisto il discorso di eventuali piante
organiche, con tutto quello che ne consegue - a oggi l'unica
possibilità, com'è stato detto con senso di responsabilità in molti
degli interventi (le astensioni vanno in quella direzione), non è
certo di condividere, ma di dire che in questo momento la soluzione
possibile ha questo aspetto.
Sono state fatte due sottolineature, per dire che vale per
quest'anno, ma per i prossimi anni non c'è nemmeno la possibilità
di mantenerla. L'altro aspetto che si mette in evidenza è che non è
sicuro che i trentasei interessati possano essere quelli che, nel
momento della selezione, vengano in qualche modo presi. Ora, su
questi due temi credo che si possa dire che, com'è successo quando
sono state fatte le selezioni per avere altri operatori nel
settore, la professionalità è stata ampiamente premiata. Quindi,
nell'ambito delle considerazioni da tenere in evidenza per la
selezione della Società di Servizi, questo aspetto credo che sarà
determinante; questo non significa null'altro se non che questo
punto è chiaro: sarà determinante. L'altro aspetto è che l'impegno
che giustamente dobbiamo prendere non sia
una tantum
, cioè
che, se è necessario andare in questa direzione per un periodo,
anche per l'anno prossimo non si riparta da zero.
La terza soluzione - quella che farebbe piacere a tutti - di
trovare una stabilizzazione, comporta un dibattito aperto su che
cosa succede nell'ambito del quadro organizzativo del settore,
perché oggettivamente negli anni ci sono state delle superfetazioni
portate avanti con discorsi che di volta in volta erano necessari e
che venivano organizzati in modo tale che oggi abbiamo qualche
problema, perché non è più possibile, come prima, dire tutti gli
anni: benissimo, si proroga. La proroga non è possibile! Noi
abbiamo avuto dei ricorsi e delle denunce proprio per le proroghe.
Abbiamo tutta una serie di discorsi e di controlli sull'utilizzo di
queste forme, che ci hanno portato a dover arrivare a questa
determinazione, che sicuramente non è definitiva, nel senso che,
come è stato detto correttamente dal Consigliere Donzel, la
definitiva nel pubblico passa solo attraverso i concorsi. Questo
per fortuna è stato ribadito anche da sentenze in ultimo grado, per
alcuni che nei settori specifici avevano fatto ricorso per chiedere
di essere stabilizzati: gli hanno dato ragione e c'è stata una
sentenza chiara di stabilizzazione, nel senso che hanno avuto una
remunerazione per alcuni mesi, ma è stato detto chiaramente che la
stabilizzazione nel pubblico passa solo attraverso il concorso. Su
questo credo che le idee siano chiare e si tratta di trovare gli
strumenti per fare in modo che nel settore si faccia chiarezza su
dove si vuole andare.
Oggi noi abbiamo sicuramente un'esigenza, che è quella che è
stata prospettata, di intervenire nei vari settori: si tratta di
dire quali sono prioritari e bisogna trovare i soldi per
intervenire, per fare i piani. Sono anche quelli che forse meglio
danno la soluzione a ciò che tutti noi abbiamo accettato, di avere
delle opere che non siano i mega lavori che vanno in mega appalti,
di cui sappiamo qual è la fine, ma siano lavori contenibili,
possibili da appaltare e da gestire a livello locale. La soluzione
può essere questa, quindi dobbiamo fare una riflessione
assieme.
Ringrazio per gli interventi dei colleghi, che hanno sicuramente
evidenziato delle criticità, ma hanno anche sottolineato che
l'aspetto di questo momento portava a dover trovare una soluzione,
che sicuramente ha i limiti che abbiamo riconosciuto, però
riteniamo che su questo torneremo presto. Grazie.
Presidente
- Grazie. Passiamo quindi all'articolo 1. La
parola al collega Laurent Viérin, per dichiarazione di voto.
Viérin L. (UVP)
- Sì, Presidente, per dichiarazione di
voto.
Abbiamo ascoltato attentamente quanto l'Assessore oggi ha
portato davanti al Consiglio, al di là della scarna relazione di
ieri del collega Farcoz, delle considerazioni del Presidente della
IV Commissione Borrello e delle audizioni in Commissione, e abbiamo
ascoltato anche l'intervento del Presidente. Dobbiamo dire
l'amarezza e la delusione di queste settimane, sia per quanto
riguarda il metodo, sia per la discussione sul merito, che
effettivamente ha delle zone d'ombra e apre spiragli di possibilità
che forse, se fossero stati approfonditi nei mesi invernali,
avrebbero magari portato a delle soluzioni diverse. Ma l'amarezza e
la delusione che avevamo maturato in queste settimane, oggi è
confermata, perché l'Assessore in quest'aula ha chiarito bene che
non c'è nessuna prospettiva, al di là di qualche correttivo del
Presidente su una speranza per un futuro che oggi non è niente di
certo. Nelle parole dell'Assessore è stato chiarito bene che non
c'è nessuna prospettiva: l'Assessore ha parlato di risorse per il
2015, il Presidente si è spinto fino al 2016. La prospettiva che
noi oggi diamo a queste trentasei persone, è che sicuramente da
oggi sono a casa e avranno la possibilità di partecipare a un
concorso che non vede garantite le loro professionalità, se non
attraverso qualche parametro che non si conosce, perché le
selezioni dovranno ancora essere preparate. Eventualmente queste
persone potranno partecipare a un concorso, ma oggi la loro
collaborazione con l'Amministrazione regionale si intende
terminata.
Questo è quello che l'Assessore ci viene a dire e a confermare,
partendo dalla normativa, chiaramente, perché si parte sempre da
una motivazione tecnica. C'è purtroppo un problema tecnico, ma noi
ci chiediamo: la politica a che cosa serve? Collega Borrello, noi
crediamo che gli amministratori siano qui per risolvere i problemi,
altrimenti potremmo tranquillamente lasciare i tecnici. A cosa
serviamo? A cosa serve la politica? A cosa servono gli eletti?
Quando c'è un problema: eh, tecnicamente non si può fare niente!
Allora noi le diciamo questo: lei, Assessore, in solitudine - la
beata solitudine che il collega Donzel ha citato oggi: beh,
finalmente questa beata solitudine su altri fronti non ci sarà più,
sarete ben accompagnati e questo probabilmente vi farà uscire da
questa solitudine - la beata solitudine dell'Assessore è stata
quella di confezionare un qualcosa che poi ci è stato buttato in
Commissione, comunicato un venerdì ai dipendenti, portato come un
prendere o lasciare. Ora io mi chiedo: anche voi, colleghi della
maggioranza, avete avuto magari modo, al di là di noi, di
approfondire di più la questione. Magari voi siete stati coinvolti
in questa cosa, ma noi qui oggi non abbiamo sentito nessuno di voi
esprimere nessun dubbio; in Commissione, forse, siete stati un po'
più coraggiosi, fuori microfono.
Questo è un problema che riguarda tutti: tutti! Quello che noi
contestiamo è stato il fatto di dire: perché non ci prendiamo più
tempo? Ma il tempo non c'era, perché oggi la selezione deve
partire. Perché non siamo partiti prima con questa questione? Lei,
Presidente, dice giustamente che...
Forse il tempo non è quello giusto: sono stati riservati venti
minuti a tutti... [
il Consigliere si riferisce al tempo di
parola assegnato per il suo intervento
]
Dicevo che tutto ciò è stato fatto in fretta e furia, e le
organizzazioni sindacali si sono lamentate. Al di là di questo,
oggi si capisce bene che questa è una scelta politica, perché non
potete venire qui e dirci: ah, vedremo se ci sono i soldi. Ma i
soldi si mettono in base alle scelte politiche! Se questo è ancora
un settore cruciale, noi mettiamo i soldi, li inseriamo e questa
può essere una scelta politica. Ma non si può dire: eh, adesso
facciamo così, poi vediamo; se ci sono i soldi la portiamo avanti,
se non ci sono i soldi non la portiamo avanti. Ma la politica deve
scegliere dove mettere i soldi, perché ritiene che è un settore
cruciale! Questi soldi, i 60 milioni al casinò per il cartongesso,
per le grandi opere: è chiaro che se li mettiamo tutto su altro,
non funziona!
Scusi Presidente, una mozione d'ordine: il tempo di parola
comparso sul tabellone per gli altri interventi è stato di venti
minuti. È solo per capire se è stato un disguido o se ci sono anche
qui due pesi e due misure.
Presidente
- Ribadisco che il regolamento è molto chiaro:
i venti minuti sono per le repliche...
Viérin L. (UVP)
- È il secondo intervento...
Presidente
- Siamo in dichiarazione di voto e l'abbiamo
annunciato. Abbiamo chiuso la discussione generale dopo le
repliche, quindi siamo in dichiarazione di voto e il tempo è di
cinque minuti.
Viérin L. (UVP)
- Quindi non erano le dichiarazioni di
voto, erano i secondi interventi.
Presidente
- No, dichiarazioni di voto, collega.
Viérin L. (UVP)
- È solo perché per il Presidente e per
altri sono comparsi venti minuti: è per capire questo.
Presidente
- Il Presidente è intervenuto in replica, non
in dichiarazione di voto, che avviene dopo la chiusura della
discussione generale.
Viérin L. (UVP)
- Ma in replica non si può
intervenire?
Presidente
- No, c'è la dichiarazione di voto.
Viérin L. (UVP)
- Benissimo, sarò breve. Comunque, al di
là del tempo, cercherò di far capire bene qual è il nostro
pensiero. Chiedo solo un minuto supplementare, Presidente, per dire
queste cose.
La scelta è politica: oggi è chiaro che i sessanta milioni per
il casinò e le grandi opere fanno passare in secondo piano altre
scelte. Oggi la Regione rinuncia definitivamente a un settore:
senza tutela, il tipo di contratto non si sa quale sarà, le
giornate lavorative... tutto sarà in base ai soldi. Noi crediamo
che si siano prese in giro queste persone: in periodo preelettorale
si sono fatte tante promesse che vengono disilluse.
L'ultima considerazione che ci teniamo a fare è questa: si è
parlato tanto di passato e anche l'Assessore ne ha parlato. Noi
avevamo citato questa grande operazione dei cantieri forestali nel
tempo - al di là dei distinguo e che qualcuno sapeva già o ha
sempre detto che non si poteva fare - e diciamo solo una cosa,
Presidente: quel passato è lei! Questo sistema è stato messo in
campo da chi ci ha preceduti e questo sistema è partito con una
pianificazione che aveva una sua logica. Le persone, probabilmente,
si sentono anche abbandonate da chi ha messo in piedi questo
sistema. Perché non è che oggi arriva qualcuno di noi e dice: bene,
ragazzi, il sistema è finito! E chi l'ha pensato? Questo sistema è
stato pensato, in qualche modo, con una pianificazione futura. Oggi
- e concludo, Presidente, perché vedo acceso il suo microfono - noi
ci chiediamo in beata solitudine perché questa cosa è stata fatta
in fretta e furia, senza coinvolgere maggiormente le Commissioni,
il Consiglio e magari chiedendo altri pareri legali, al di là di
quelli degli uffici o anche coinvolgendo gli uffici del Consiglio
(questo non è stato fatto, malgrado le nostre sollecitazioni).
Quando faceva comodo, queste persone sono servite negli anni. Sono
servite non solo lavorativamente, ma anche elettoralmente, e oggi
noi le scarichiamo: noi inteso come voi; inteso come il sistema. Un
sistema che oggi sta sempre di più abbandonando i valdostani, dopo
aver creato delle false illusioni.
Presidente
- Grazie collega. La parola al collega
Cognetta.
Cognetta (M5S)
- Grazie Presidente.
Prendo spunto dalle parole pronunciate un attimo fa dal
Presidente Rollandin, rispetto al fatto che questa soluzione che ci
viene prospettata è relativa a un problema noto e lo è dal 2010, da
quando è cominciata la questione dei forestali. Lei dice,
Presidente, che questa è una soluzione, ma forse dal 2010 ad oggi
poteva essere pensata un po' prima, perché sarebbe arrivata. Credo
che su questo lei può essere d'accordo, no? Una cosa sulla quale
non siamo d'accordo è che forse ci sono altre soluzioni, ma non si
è dato il tempo alla Commissione e ai commissari, né in II né in
III, di vedere ciò che veniva fatto. In effetti, è vero che diversi
altri commissari, anche di maggioranza, hanno mostrato delle
perplessità a microfoni spenti, però siamo arrivati a questo punto.
Forse non saranno neanche trentasei quelli che verranno assunti
dalla "salva precari", c'è da dire anche questo. C'è altresì da
dire che non sappiamo esattamente quanto prenderà la salva precari:
è stato chiesto anche questo in Commissione, ma la salva precari
non ci ha detto quanto marginerà, cioè quanto si metterà in tasca
con questa operazione. A una mia richiesta specifica, mi è stato
dato un magnifico libretto di quaranta pagine, ma io avevo chiesto
semplicemente una percentuale, su quanto marginava: nessuna
risposta.
Questi sono tutti dettagli, i quali però fanno parte di un certo
tipo di disegno che vediamo attuarsi. Certo, ci sono soluzioni,
come dice lei, obbligate e bisogna fare assolutamente i concorsi,
ma non è una novità di adesso, non è successo ieri e in altri
settori, come è stato giustamente ricordato da altri, i concorsi si
fanno; guarda caso, poi, si assumono le persone senza problemi.
Allora, forse, ci sono altre soluzioni: per questo c'è l'invito
fermo e deciso da parte nostra di ritirare questo provvedimento e
di fare un maggior approfondimento. Noi qui mandiamo a casa delle
persone ed è brutto anche parlarne, soprattutto per voi, perché la
responsabilità ricade su di voi e sulle scelte che avete fatto. Lei
promette che l'anno prossimo ci saranno dei soldi. Eh! Cosa dire?
Di promesse ne fa tante: soprattutto in periodo elettorale ne fate
tantissime! Ricordiamo ancora le promesse fatte per i contributi
che sarebbero dovuti esserci per sempre, ma poi appena è cominciata
la legislatura avete cominciato a tagliare senza problemi. Se lo
ricorda, Presidente? Quindi questo è il motivo per il quale noi
comunque voteremo contro. Grazie.
Presidente
- Grazie. La parola al collega Roscio.
Roscio (ALPE)
- Grazie Presidente.
Prendo spunto dalle ultime parole del Presidente Rollandin. Se
lei, Presidente, le dichiarazioni e aperture che ha fatto sulla
questione dei concorsi e sul fatto della meritocrazia le avesse
fatte qualche mese fa, quando tutto sommato la maggioranza è
tornata indietro rifinanziando i cantieri forestali - già allora si
sapeva che questi lavoratori sarebbero stati necessari e che per
stabilizzare era necessario un concorso pubblico - forse non si
sarebbe arrivati oggi a questa situazione che è una strada
pressoché obbligata. La responsabilità, però, di questa cosa non
dovete farla ricadere sulle minoranze, perché il problema era noto
da anni. Ieri il collega Viérin ha ricordato la questione
dell'azienda forestale, che è un problema neanche del 2010, ma di
quindici anni fa. Forse, se allora si fossero fatte altre scelte
politiche, oggi non saremmo in questa situazione. Sul
riconoscimento...  si sente? Posso parlare?
(Breve interruzione dell'amplificazione audio in
aula)
Presidente
- Collega, provi a prenotarsi nuovamente,
perché i microfoni sono di nuovo in tilt.
Roscio (ALPE)
- Il problema è stato risolto? Grazie.
Eravamo rimasti al discorso delle professionalità che saranno
premiate. Noi ci auguriamo che le professionalità saranno veramente
premiate e che quanto è stato detto sia veramente un impegno,
perché non vorremmo che finisse come è successo per gli operai
forestali, i quali alla fine sono rimasti in molti a casa. Non
vorremmo che questi lavoratori facessero la stessa fine, anche
perché dev'essere chiara una questione: fino ad oggi, pur con
contratti a tempo determinato, erano all'interno
dell'Amministrazione regionale, ma nel momento in cui passano alla
Società dei Servizi sono collocati al di fuori e vengono messi in
una scatola che in qualunque momento può chiudere. Oggi, il
Presidente Rollandin ha detto: noi ci prendiamo l'impegno di andare
avanti almeno per un anno. Ma la legge prevede almeno trentasei
mesi e noi questo impegno non lo vorremmo per un anno, ma
richiederemmo almeno la garanzia per i trentasei mesi, e poi -
perché no? - anche più avanti. Non è sufficiente un impegno così
limitato. Un ultimo passaggio e poi chiudo, su questo problema che
va avanti dal 2010: credo che i colleghi di ALPE presenti prima di
me avessero preso già allora delle posizioni chiare. Quindi, forse,
la beata solitudine del collega Donzel era solo per il fatto che
era proiettato troppo in avanti. Però adesso ha cercato una buona
compagnia, per cui adesso non sarà più in beata solitudine.
Grazie.
Presidente
- Grazie collega. Altri per dichiarazione di
voto? La parola al collega Guichardaz.
Guichardaz (PD-SIN.VDA)
- Grazie Presidente.
Credo che la prevista approvazione di questo disegno di legge
non debba pregiudicare un percorso e una valutazione sulla
possibilità di implementare dei percorsi e degli accordi sindacali
che vadano, come si diceva ieri, nella direzione di una proroga di
questi rapporti di lavoro, che presumibilmente potrebbero anche
cominciare all'interno della società "salva-precari" e poi magari
spostarsi e riprendere il livello in cui sono stati inquadrati per
questi vent'anni. La cosa che non bisogna, secondo me, lasciar
passare o abbandonare è l'idea di ragionare sulle piante organiche
dell'assessorato oggi interessato, ma anche sulle piante organiche
in termini più generali. Ragionare sulle piante organiche vuol dire
- Presidente, lei lo ha esposto parlando del terzo punto - capire
quali sono le effettive necessità, perché credo che sia oggi
imprescindibile cercare di comprendere le mutate condizioni sia
economiche che di organizzazione: quali necessità comportano in
termini di ridefinizione eventuale della pianta organica.
Questo lo dico perché, se ci si affida a uno strumento come
quello della Società di Servizi, c'è il rischio che si abbandoni
l'impegno e l'idea che sia comunque necessario cercare delle
soluzioni alternative più concrete e più stabili. Quest'anno
abbiamo 985 mila euro impegnati in questa legge ed è possibile che
l'anno prossimo se ne trovino altrettanti, ma non è detto che
questa situazione possa nel tempo continuare ad essere prorogata,
sia per una questione di disponibilità di risorse, ma anche,
secondo me, per una questione di chiara definizione dello
strumento. Facciamo attenzione a non usare la Società di Servizi -
lo dicevo ieri - come una società di intermediazione, perché
altrimenti il rischio è che qualcuno intervenga e che poi questo
contenitore alla fine non possa più adempiere alle funzioni
emergenziali che oggi abbiamo evidenziato. Quindi l'invito è di
convocate le organizzazioni sindacali e nel frattempo - mentre
tamponiamo con questa norma sulla quale noi ci asteniamo, anche per
dare un segnale di comprensione verso una situazione che, peraltro,
non penso che non fosse nota - in quel tavolo cerchiamo di capire e
di fare un discorso più organico sulle piante organiche, sulle
esigenze e soprattutto cerchiamo di capire se questo strumento può
essere utilizzato
ad libitum
, cioè in continuo anche nel
prossimo futuro, o se è necessario trovare delle altre
soluzioni.
Presidente
- Grazie collega. Laurent Viérin sull'articolo
1. Prego, ne ha facoltà.
Viérin L. (UVP)
- Sì, Presidente.
L'articolo 1 è un po' alla base di tutta la legge, nel senso
che, come è spiegato bene nella relazione, si integrano quelle che
erano le finalità della Società di Servizi, la "salva precari". Il
nome stesso spiega bene che è una società la quale cerca di
salvaguardare certe situazioni che tecnicamente non potevano, in
prospettiva, essere risolte. Questa parte di supporto nella
progettazione e nella direzione tecnico-amministrativa relativa a
un certo settore, di fatto sottrae e fa rinunciare
all'Amministrazione una parte che storicamente era stata
incardinata su di essa. Noi crediamo che la scelta di tutela da un
punto di vista tecnico delle strutture dell'Amministrazione debba
rimanere: quest'ultima rimane nella pianificazione e
nell'amministrazione intesa come piano futuro di intervento, ma con
questo articolo carichiamo la società salva precari di qualcosa che
non era nelle finalità iniziali. Quando noi diciamo che
l'Amministrazione rinuncia di fatto a una certa parte, sappiamo che
avverrà così, perché l'Assessore ci ha enunciato i numeri delle
prospettive eventuali di assunzioni a tempo indeterminato che,
ripetiamo, secondo noi potevano essere una soluzione, anche con
procedura concorsuale, con un piano di pensionamenti futuri che nel
quinquennio potevano vedere interessate un tot di persone. Visto
che l'Amministrazione sta lavorando verso il prepensionamento o il
pensionamento di tante professionalità, a fronte di un numero x di
pensionamenti si poteva gradualmente, ogni anno, riservare un tot
di posti a queste persone con il cinquanta percento di procedura
riservata, in modo da tutelare alcuni subito e altri negli anni,
per dare loro almeno una prospettiva.
Ecco perché noi contestiamo questo fatto, da cui nasce la nostra
astensione. Si può praticare una soluzione tampone, dicendo che noi
per quest'anno facciamo così e che non sappiamo quante di queste
trentasei professionalità potranno essere assunte effettivamente
nella salva precari, ma parallelamente lavoriamo subito a una
stabilizzazione, valutando se questo può essere fatto, con gli
approfondimenti che noi abbiamo richiesto in Commissione, per
arrivare anche a procedure concorsuali, con il cinquanta percento
di posti riservati per chi ha maturato esperienza, in modo da dare
una prospettiva. Questo è l'impegno che noi chiediamo! Questo può
essere un qualcosa che poteva già essere pensato prima, ma che, a
seguito degli approfondimenti in Commissione, potrebbe vedere una
soluzione.
Diciamo questo proprio per dire che le cose fatte di fretta e da
soli non sono quasi mai le soluzioni che danno una prospettiva ai
problemi che effettivamente esistono. Con tutta la stima che
abbiamo per le idee che possono nascere nella testa di una sola
persona, noi crediamo che la condivisione con le categorie, con i
lavoratori, con la Commissione e con tutte le sensibilità
tecnico-amministrative, possano portare qualcosa di diverso.
È chiaro che questo articolo rimette un po' in discussione una
filosofia trentennale, per non dire quarantennale,
dell'Amministrazione regionale, che ha portato sul nostro
territorio tantissime opere, tantissimi lavori di mantenimento, di
tutela del territorio e di tutela del paesaggio; soprattutto la
Valle d'Aosta ha un fiore all'occhiello per tutte le
commemorazioni, i momenti e le occasioni speciali, e queste
professionalità sono sempre state riconosciute. Con questo articolo
oggi tali professionalità vengono dirottate su una società che è un
contenitore nato
ad hoc
, ma che non può rappresentare una
prospettiva che, invece, l'Amministrazione dovrebbe riservare,
soprattutto dopo anni di illusioni.
Presidente -
Grazie collega. Mettiamo in votazione
l'articolo 1. La votazione è aperta.
Votazione chiusa.
Presenti: 35
Votanti: 20
Favorevoli: 18
Contrari: 2
Astenuti: 15 (Bertin, Bertschy, Certan, Chatrian, Donzel,
Fabbri, Fontana, Gerandin, Grosjean, Guichardaz, Morelli, Nogara,
Roscio, Rosset, L. Viérin)
Il Consiglio approva.
Passiamo all'articolo 2. Ha chiesto di intervenire il collega
Gerandin, ne ha facoltà.
Gerandin (UVP)
- Grazie Presidente.
Riguardo ai contenuti di legge, non possiamo che condividerli,
come già espresso dai miei colleghi che mi hanno preceduto. Per
quello che riguarda l'articolo 2 sulle disposizioni finanziarie, ho
ascoltato con attenzione quanto il Presidente ha dichiarato, seppur
leggermente in contraddizione con quanto affermato dall'Assessore.
L'articolo 2, nell'impegno finanziario fa di fatto riferimento
esclusivamente all'annualità 2015. Ora, viste le dichiarazioni di
buone intenzioni fatte dal Presidente, che aveva dato la
disponibilità o per lo meno un impegno a trovare copertura almeno
fino all'anno 2016, io chiedo perché nella disposizione finanziaria
non ci sia un riferimento al triennio 2015-2017, vale a dire a un
impegno di spesa che, almeno per il triennio, dev'essere di 2
milioni 955 mila euro, per il semplice fatto che voi fate
riferimento al bilancio triennale. Le ricordo, Presidente, che la
Giunta regionale, con delibera di gennaio 2015, ha approvato una
convenzione tra Regione Valle d'Aosta e Casa Salesiana Don Bosco
per un periodo di tre anni, gennaio 2015-dicembre 2017, per un
importo di 8 milioni e 40 mila euro, per cui lo sappiamo benissimo
che si possono impegnare somme nel triennio. Allora, io le chiedo
qual è il motivo, tenuto conto che il Presidente dovrà poi tener
fede a quanto dichiarato. Qual è il motivo per cui l'impegno è
esclusivamente di 985 mila euro e non di 2 milioni 955, per dare
almeno la prospettiva di tre anni? C'è veramente poca coerenza con
quanto lei dichiara in aula e quello che poi in legge scriviamo. Se
c'è copertura finanziaria sul triennio, noi vogliamo capire perché
facciamo riferimento esclusivamente al bilancio annuale 2015.
Scriviamo che il riferimento è all'annualità 2015-2017 e troviamo
copertura per 2 milioni 955: se non altro saremmo coerenti con
quanto da una parte dichiariamo e dall'altra scriviamo.
Presidente
- Grazie collega. La parola al Presidente
della Regione.
Rollandin (UV)
- Ho detto che ci impegnavamo a vedere di
trovare le somme. Nel bilancio triennale i soldi previsti sono
stati messi: quest'anno 2015 per quella cifra, per gli altri due
anni la somma non c'è, sennò l'avremmo fatto. Quindi bisogna che
nelle future finanziarie ci sia la somma adeguata che lei
richiamava: questo è l'impegno, perché non ci sono i soldi previsti
per fare un impegno triennale con la stessa somma.
Presidente
- Grazie. Sempre sull'articolo 2, il collega
Laurent Viérin.
Viérin L. (UVP)
- Grazie Presidente.
Sempre sulla questione finanziaria. Ritornando all'intervento
dell'Assessore, è chiaro che l'Amministrazione fa capire alla
comunità i propri indirizzi in base ai soldi che mette nei vari
settori. Si possono dire tantissime cose nelle campagne elettorali
- spesso è questo che la gente contesta alla politica - dopodiché
si apre e si va a vedere il bilancio, soprattutto in un momento di
difficoltà, e si vede che in certi capitoli c'è zero. Allora dici:
come mai? Avete detto che farete questo? Ah sì, lo faremo,
metteremo... !
L'Amministrazione parla per atti e parla per bilanci. Voi oggi
non solo cancellate un settore e mandate a casa trentasei persone
con un semplice articolo di legge, ma in più venite qui in aula
dicendo: mah, poi vediamo; se ci sono i soldi andiamo avanti, se
non ci sono i soldi non andiamo avanti! Ma vi sembra il modo di
amministrare questo? Mettetelo nei programmi elettorali, magari
anche delle elezioni comunali! Scrivete: se ci saranno soldi faremo
qualcosa, se non ci saranno soldi non faremo niente. Almeno, se ci
sono soldi, dite che cosa fate! Perché i soldi non è che non ci
sono, ma spesso vengono utilizzati per altre cose: è questo il
pezzo in più che vi dimenticate sempre di dire. È questo il pezzo
in più!
Chissà come mai in sanità si è assunto a tempo indeterminato e
nel settore forestale no. Ma la gente secondo voi capisce,
soprattutto a fronte di silenzi imbarazzanti, che ci sono due pesi
e due misure o pensa che va tutto bene? Noi non riusciamo a capire
come mai spesso le soluzioni si trovano fuori da questo palazzo e
quando si arriva all'interno tutti sono d'accordo nel fare grandi
promesse, ma quando c'è da risolvere un problema non siamo in grado
di risolverlo. Ci sapete spiegare perché in sanità sono state
assunte con procedure riservate - o comunque con procedure non
diciamo come - certe persone, senza esperienza ventennale ma solo
di qualche mese, attraverso Obiettivo Lavoro? Perché si è inventata
qualsiasi cosa per assumere certe persone, mentre queste altre
vengono abbandonate? Ci spiegate perché non mettete l'impegno
finanziario anche per questo settore? Se non sapete spiegarlo voi -
scusate: se non volete! - ve lo spieghiamo noi. Non metterete i
soldi, perché non ve ne frega niente di questo settore! Queste
persone ormai le avete abbandonate, come avete fatto con il primo
pezzo, e ormai siete ancora qui ad arrampicarvi, perché stranamente
siamo poi di nuovo in un periodo elettorale - ogni tanto le
elezioni ritornano - e quindi bisogna di nuovo dire qualcosa per
prendere tempo, per la scarpa prima e la scarpa dopo!
I soldi qui non ci sono e quelli previsti sono sufficienti solo
per sei mesi, per quest'anno, per chi avrà la fortuna di passare la
selezione, ma per l'anno prossimo non si sa, perché da qui all'anno
prossimo non si sa quello che succederà né politicamente, né dal
punto di vista contabile e non abbiamo notizie del patto di
stabilità (adesso forse con qualche accordo politico magari lo
risolvete pure). Però oggi bisogna che l'Amministrazione dica:
benissimo, ci impegniamo a mettere i fondi, come in parte è stato
detto. Non si può dire: beh, adesso partiamo così, poi se ci sono i
fondi bene, sennò chiudiamo. Tra tutti parlatevi: magari decidete o
decidiamo di metterli sui settori principali, quelli che secondo
noi possono creare sviluppo e prospettiva. Il cartongesso del
casinò sicuramente no, tanto per dircelo! Magari ci troviamo o vi
trovate, vi parlate, decidete quali sono le priorità per il futuro
anche in questo momento di crisi: sarà la scuola, saranno queste
persone. Quali sono le priorità? Perché altrimenti si ha difficoltà
a capire. Abbiamo difficoltà a capire noi qui, figuriamoci la gente
fuori! È questo che noi contestiamo.
Voi siete convinti di andare nella direzione giusta? Tanto in
qualche modo state sempre a galla e non c'è problema: si prende
uno, si cambia l'altro, si infila e alla fine si è sempre a galla.
Ma questo non è il modo, secondo noi, di procedere. Questa legge
parla chiaramente: ci sono 985 mila euro che basteranno per sei
mesi, ma il futuro, per i prossimi anni, è qualcosa di cui non c'è
certezza. La certezza magari è legata anche a un timore
reverenziale: probabilmente, se queste persone staranno brave, se
queste persone non faranno ricorsi, se queste persone si
comporteranno bene in giro, se non avranno troppe remore contro il
sistema, allora magari metteremo i soldi, se no questi soldi non ci
saranno. È questo il sistema che noi contestiamo.
Presidente
- La parola al collega Ferrero.
Ferrero (M5S)
- Grazie Presidente.
Io mi rivolgo ai lavoratori che ci ascoltano. Non cadete nel
tranello! Questo è un provvedimento vuoto, qui vi vendono una
scatola vuota. Questo è un provvedimento chiaramente elettorale,
per vedere di ramazzare su qualche voto in più, con il solito
sistema. Qui non si va a cambiare il vecchio sistema, anzi: il
vecchio sistema lo si vuole perpetuare.
Io dico ovviamente la mia indignazione per questo provvedimento
che è senza copertura e che secondo me offende l'intelligenza dei
lavoratori, i quali però invito formalmente a prendersi anche una
responsabilità: non cadete nei tranelli degli anni scorsi, ci vuole
anche da parte dei cittadini una presa di coscienza e di
consapevolezza! Non facciamo andare avanti questa questione del
voto di scambio! C'è una presa di coscienza che dev'essere anche
della cittadinanza, dei lavoratori. Noi vorremmo risolvere in
maniera definitiva il problema, non mettere l'ennesimo guinzaglio
ricattatorio della precarietà intorno al collo dei lavoratori, che
poi magari vengono tirati con quei bigliettini con le tre
preferenze.
Presidente
- La parola al collega Chatrian.
Chatrian (ALPE)
- Sì, grazie.
Una considerazione sull'articolo 2. Colleghi, in Commissione
abbiamo discusso sull'articolo 2 partendo dal presupposto che non
si condivideva l'impianto che ci avete proposto nella Commissione
stessa. Quantomeno sull'articolo 2 vi avevamo consigliato, ma per
rendere minimamente credibile questo disegno di legge che fa male,
che è irresponsabile e che caccia per sempre dal comparto pubblico
e dal sistema pubblico questi lavoratori. Vi avevamo quantomeno
spiegato e cercato di rendervi edotti che forse, almeno per quanto
riguarda la certezza del triennio, dovevate reperire gli altri 2
milioni. Almeno questa è una cosa che si doveva fare e che si
poteva fare in queste ultime settimane!
Rimaniamo basiti dai vostri non interventi, colleghi
Consiglieri, dato che abbiamo affrontato questo disegno di legge
cercando di dare tutto il nostro contributo in queste settimane.
Quindi, a maggior ragione questa è una scelta irresponsabile e
l'articolo 2 offende: offende! L'articolo 2, dal punto di vista
finanziario, è pericoloso! Se probabilmente non ci sarà una
soluzione alternativa - e così è, perché non avete voluto reperire
ulteriori risorse, per dare quel minimo di garanzia nel triennio -
c'è il pericolo che il 31 dicembre 2015 si chiuda tutto,
completamente! Questo potevate e dovevate metterlo in campo, in
queste tre settimane in Commissione consiliare!
Presidente
- Grazie. Poniamo allora in votazione
l'articolo 2. Possiamo dare lo stesso risultato dell'articolo 1?
Stesso risultato.
Sull'articolo 3, che prevede la dichiarazione di urgenza, la
parola al collega Laurent Viérin.
Viérin L. (UVP)
- L'urgenza, cioè la tempistica, si
inserisce nelle contraddizioni dei due interventi che noi oggi
abbiamo ascoltato, perché l'Assessore dice: eh, bisognava
intervenire subito, perché c'era fretta, ma il Presidente dice che
questa vicenda la conosciamo da tempo! Ora la nostra domanda è: ma
se questa vicenda la conosciamo da tempo, perché non siamo partiti
prima?
Noi crediamo che questa sia una operazione costruita, assieme
alla questione della parte finanziaria che abbiamo appena
enunciato, su una tempistica, per mettere le persone, consiglieri
compresi, davanti a una scelta obbligata: o questa legge va avanti
e alcune di queste persone, indipendentemente da chi saranno,
avranno la possibilità di lavorare oppure, se questa legge si
ferma, la colpa ricade su chi ferma la legge. È un po' la tecnica
usata spesso in politica: si prende la gente per fame e la si mette
davanti a una scelta obbligata.
L'urgenza è chiaro che oggi c'è, ma se nelle lunghe giornate
d'inverno, in cui vi siete spesi per questo PSR i cui risultati
disastrosi verranno fuori nei prossimi mesi nel mondo agricolo, in
cui vi siete impegnati a tagliare e a non risolvere i ritardi
nell'erogazione di contributi agricoli, piuttosto che in tutta una
serie di lente pratiche burocratiche che non vedono fine, aveste
pensato magari anche a questa cosa, senza arrivare oggi in fretta e
furia con una dichiarazione d'urgenza che effettivamente è
necessaria, forse qualcosa poteva essere fatto in modo diverso.
Anche noi crediamo che questa operazione sia costruita
ad
hoc
, come è stato fatto per altri settori, cercando di
obbligare con alibi tecnici a fare le scelte che, invece, sono
puramente politiche.
Questo è l'ultimo articolo di una legge che ha una valenza
incredibile, seppure abbia solo tre articoli. Torneremo
sicuramente, come ha detto il Presidente, a parlare di questo
argomento, ma non nei termini che voi pensate. Sicuramente sarà,
come è stato per l'altro pezzo, in termini negativi, perché oggi
l'Amministrazione non dà una certezza, perché non può dare una
certezza, a queste persone, perché ci sono le norme, perché quando
si entra in certi meccanismi di procedure concorsuali non c'è
quella tutela che invece l'Amministrazione stessa aveva paventato e
soprattutto che è nei crismi e nella logica di una Amministrazione
seria.
Presidente
- Grazie collega. Ha chiesto la parola il
collega Ferrero.
Ferrero (M5S)
- Grazie Presidente.
Concordo ovviamente con quanto ha detto il collega. Questa più
che una dichiarazione di urgenza è una dichiarazione di
incompetenza e di inadempienza da parte dell'Amministrazione
regionale che non è stata in grado di risolvere come doveva i
problemi e di investire i soldi che ci sono - sfatiamo questo mito
- e che sono stati destinati ad altre cose, sicuramente meno
importanti e sulle quali si poteva risparmiare; qui potremmo fare
un elenco che non finisce più. La dichiarazione di incompetenza qui
ci sta tutta.
Presidente
- Passiamo alla votazione dell'articolo 3.
Possiamo dare lo stesso risultato sull'articolo 3? Stesso
risultato.
Si apre la votazione del disegno di legge nel suo complesso: i
colleghi sono pregati di votare.
Votazione chiusa.
Presenti: 35
Votanti: 20
Favorevoli: 18
Contrari: 2
Astenuti: 15 (Bertin, Bertschy, Certan, Chatrian, Donzel,
Fabbri, Fontana, Gerandin, Grosjean, Guichardaz, Morelli, Nogara,
Roscio, Rosset, L. Viérin)
Il Consiglio approva.
