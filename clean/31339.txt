Classificazione
COMMERCIO
INFORMAZIONE
TRASPORTI E VIABILITÀ
Viabilità



Oggetto del Consiglio n. 426 del 11 marzo 2009 - Resoconto
OGGETTO N. 426/XIII - Inizio illustrazione interpellanza:
"Problematiche inerenti l'installazione di cartelli pubblicitari
stradali a fini commerciali".
Interpellanza
Premesso che la pubblicità stradale è disciplinata dal d.lgs.
285/1992 e dal d.p.r. 495/1992 per le strade classificate
statali;
Considerato che la citata normativa richiede il rispetto di
procedimenti amministrativi lenti, adempimenti onerosi ed il
pagamento di canoni elevati a carico degli utenti;
Vista l'importanza che riveste la pubblicità stradale per le
aziende e le imprese valdostane che vogliono fare conoscere con
precisione l'ubicazione della loro sede e della loro
attività;
Rilevato che l'ANAS, per quanto di sua competenza,
ultimamente sta applicando sempre più rigorosamente e pedestremente
le norme che regolamentano la materia, imponendo altresì notevoli
limitazioni a tutti coloro che vogliono installare un cartello
pubblicitario lungo le strade statali;
Constatato che, a maggior ragione in questo periodo di crisi
economica, le restrizioni imposte e il rigore pedestre adottati
dall'ANAS rischiano di danneggiare, in particolare modo, le imprese
turistiche valdostane che utilizzano i cartelli stradali per
fornire indicazioni e comunicazioni precise alla loro
clientela;
ciò premesso, il sottoscritto Consigliere regionale
Interpella
il Presidente della Regione e/o l'Assessore delegato per
sapere:
1) quali motivazioni hanno indotto l'ANAS a rendere
ultimamente più restrittive le procedure amministrative per il
rilascio delle autorizzazioni per la pubblicità stradale sulle
strade statali, nonché se tale condotta è (o sarà) adottata anche
dalla Regione per i tracciati stradali di sua competenza;
2) se è vera la notizia che l'ANAS intenda sopprimere ogni
forma di pubblicità stradale di tipo commerciale in prossimità
degli accessi ai caselli autostradali valdostani;
3) se intendano cercare una soluzione condivisa con l'ANAS
per i problemi esposti in Premessa, proponendo una semplificazione
delle procedure e possibilmente anche una riduzione degli oneri e
dei canoni a carico degli utenti che desiderano installare cartelli
pubblicitari stradali a fini commerciali.
F.to: Tibaldi
Presidente
- La parola al consigliere segretario
Tibaldi.
Tibaldi (PdL)
- Grazie, Presidente. La materia come
abbiamo preliminarmente indicato in premessa è disciplinata da una
normativa nazionale, in particolare da un decreto legislativo del
1992 e da un decreto del Presidente della Repubblica, un
regolamento attuativo sempre dello stesso anno. Riguarda le strade
che sono classificate statali, sotto l'egida dell'ANAS, lungo i cui
percorsi può essere innestata della pubblicità a fini
commerciali.
Da più parti, e recentemente è stato anche trattato in un
articolo giornalistico, si levano lamentele da parte di operatori
economici in merito alle difficoltà in cui essi incorrono, o per
aggiornare le autorizzazioni di cartelli che sono già stati
impiantati da tempo e devono essere riautorizzati, o per avviare le
procedure per nuove cartellonistiche stradali. Fra l'altro ci è
giunta notizia che sarebbe intenzione dell'ANAS di togliere tutta
la cartellonistica pubblicitaria all'uscita dei caselli
autostradali valdostani e forse non solo quelli valdostani, e di
conseguenza tali iniziative, da un lato l'onerosità degli
adempimenti sia sotto il profilo economico che procedurale,
dall'altro anche l'onerosità delle procedure amministrative, stanno
creando dei problemi, dicevo, delle motivazioni anche plausibili in
capo a costoro.
Chiediamo quindi all'Assessore competente se ha effettuato...
scusate, non mi sento bene... un attimo solo bevo solo un po'
d'acqua...
Presidente
- ...sospendiamo un attimo il Consiglio.
Si dà atto che la seduta è sospesa dalle ore 12,32 alle ore
12,39.
Presidente
- I lavori del Consiglio vengono sospesi e
riprenderanno nel pomeriggio alle ore 15,30.
La seduta è tolta.
---
La seduta termina alle ore 12,39.
