Classificazione
ENERGIA
Energia idroelettrica


Resoconto integrale del dibattito dell'aula
Oggetto del Consiglio n. 338 del 13 gennaio 1999 - Resoconto
SÉANCE DU 13 JANVIER 1999 (MATIN)
OGGETTO N. 338/XI Intendimenti in merito alla costruzione di un
elettrodotto, da parte dell'ENEL, in Comune di Hône.
(Interpellanza)
Interpellanza Preso atto delle continue proteste degli abitanti
della frazione Priod di Hône, i quali si sono rivolti recentemente
alla Magistratura nel tentativo di interrompere i lavori, eseguiti
dall'Enel, di costruzione di un elettrodotto, per il quale, come
dimostra ampia documentazione fotografica e cartacea, è stata
stabilita l'allocazione nei pressi di alcune abitazioni della
suddetta frazione, nonché tra le mura di importanti reperti
storici;
Considerato quantomeno "superficiale" l'atteggiamento dell'Ente
Enel, il quale, non tenendo conto del potenziale pericolo, per la
salute pubblica, derivante dalla presenza in zona di campi di
elettromagnetici, né delle leggi sulla violazione dei beni
ambientali, ha ripreso come se niente fosse i lavori di ripristino
dell'elettrodotto in questione, nonostante una recente ordinanza
del Sovrintendente ai beni culturali ne avesse disposto
l'interruzione;
Atteso che il Comune di Hône ha elaborato un nuovo progetto di
possibile allocamento dei pali dell'elettrodotto, ma che a
tutt'oggi sembrerebbe che i tecnici Enel si siano rifiutati di
prendere anche solo visione di tale nuovo progetto;
i sottoscritti Consiglieri regionali
Interpellano
La Giunta regionale per conoscere:
1) la presa di posizione dell'Amministrazione regionale in
merito ai fatti suesposti, ovvero se non intende intervenire nella
questione facendo rispettare all'Enel le disposizioni previste
dalla Sovrintendenza;
2) se intende accogliere la richiesta del Sindaco di Hône, il
quale chiede che il progetto comunale venga preso in considerazione
o quantomeno vengano effettuate ulteriori verifiche all'impianto
suddetto, condizionanti l'eventuale riallacciamento
dell'elettrodotto
F.to: Lanièce - Comé - Viérin M. - Collé
Presidente La parola al Consigliere Lanièce.
Lanièce (Aut) La vicenda dell'elettrodotto di Hône rappresenta
l'argomento forse di maggiore attualità nella nostra Regione in
questi ultimi tempi grazie soprattutto alla combattività degli
abitanti della Frazione Priod e anche alla complessità di questa
vicenda che parte dal 1996 e che a tutt'oggi non è molto chiara, se
non in termini non molto positivi per gli abitanti della Frazione
di Priod; quindi in quest'illustrazione eviterei di ripetere quanto
è stato già detto nell'ultima interrogazione che il sottoscritto
assieme al gruppo ha presentato, nel mese di ottobre, nella quale
si chiedeva all'Amministrazione regionale, che in questa vicenda ha
anche delle sue colpe non da ascrivere ovviamente all'Assessore
Vallet, ma al precedente Assessore, qual era la reale
situazione.
Mi sembra giusto, visto che la situazione è ancora critica e
complessa, ripartire da quel momento per evidenziare i nuovi fatti
che si sono verificati in questi ultimi mesi, per poi sapere per
bocca dell'Assessore Vallet qual è la nuova situazione e per vedere
se dalla sua risposta può emergere una soluzione migliore o
comunque delle prospettive migliori soprattutto per gli abitanti
della Frazione Priod.
Come dicevo, all'interrogazione presentata dal nostro gruppo ad
ottobre, insieme al gruppo di Forza Italia, era stata data una
risposta da parte dell'Assessore con la quale si precisava che la
costruzione dell'elettrodotto in una zona vincolata, in una zona
dove vi erano dei reperti storici quali le barriere napoleoniche,
era stata autorizzata dalla Soprintendenza in quanto allora non
esisteva nessun vincolo, quindi queste barriere napoleoniche erano
delle barriere presunte, non erano considerate dei reperti
storici.
A questa prima situazione dell'ottobre 1998 adesso corrisponde
una nuova situazione perché sappiamo che c'è stato un provvedimento
di vincolo da parte della Soprintendenza al quale ha fatto seguito
una delibera di Giunta del 14 dicembre con la quale si approva un
vincolo di tutela. Quindi il primo passaggio è che, grazie
probabilmente alle sollecitazioni fatte dagli abitanti della
Frazione e riprese dalla nostra interrogazione, si è fatta
chiarezza su questo fatto, cioè esiste un vincolo sulle barriere
napoleoniche e questa zona è una zona vincolata. In seguito
all'apposizione di questo vincolo di tutela, c'è stata da parte
della Soprintendenza una richiesta di blocco dei lavori nei
confronti dell'ENEL.
Nel frattempo c'è stato un incontro, il 15 ottobre, fra
l'Assessorato dei lavori pubblici, l'ENEL e il Comune di Hône sul
quale l'Assessore aveva detto che ci avrebbe riferito in futuro
anche perché si trattava di un primo incontro al quale dovevano
seguirne altri, quindi c'era un susseguirsi di ulteriori
incontri.
Un'altra cosa molto importante che è avvenuta nel frattempo è
stata la redazione da parte dell'ARPA di una documentazione scritta
sulla questione in oggetto. Un responsabile dell'ARPA è andato in
questa zona, oggetto di discussioni e ha fatto un'analisi
dell'inquinamento elettromagnetico esistente nella zona. Da questa
relazione, che è pervenuta alla commissione competente e ovviamente
anche all'Assessore, emergono due dati importanti. Da una parte il
Responsabile, Dott. Agnesod, mette in evidenza come i limiti
nazionali per quanto riguarda l'inquinamento elettromagnetico siano
alti per cui in questo caso i limiti verificati in zona non sono
superiori a questi limiti nazionali.
Subito dopo però aggiunge che, sì, i limiti previsti sono basati
su effetti immediati e riguardano soprattutto gli effetti acuti che
si verificano ad intensità di esposizione relativamente elevate,
che difficilmente si possono riscontrare negli ambienti di vita
quotidiana, tuttavia, sussiste un problema per quanto riguarda gli
effetti a lungo termine anche dei campi magnetici con valori a
livelli più bassi.
Adesso la normativa italiana, precisa il Responsabile, non può
dirci quali siano le cause a lungo andare di questi campi
elettromagnetici a bassa intensità, ma sono allo studio varie
analisi e ricerche epidemiologiche dalle quali si evince che ci
potrebbero essere delle cause sulla salute pubblica a seguito della
ripercussione a lungo tempo anche di brevi e limitate presenze di
inquinamento da campi elettromagnetici.
Nel frattempo lo stesso Agnesod fa riferimento all'esistenza in
campo nazionale di una proposta di legge, presentata dai Deputati
Malavenda e Cento, che riguarda "norme per la tutela della salute
dagli effetti derivanti da radiazioni elettromagnetiche", che è
stata presentata nel marzo 1998 e che sta facendo il suo iter.
Sempre il Dott. Agnesod ha detto che in un prossimo futuro ci
dovrebbe essere da parte dell'Amministrazione regionale la volontà
di presentare un disegno di legge sul problema dell'inquinamento
elettromagnetico.
Questo è un dato che deve far riflettere; si tratta comunque di
qualcosa di importante perché non si sa bene ancora quali siano gli
effetti della presenza, anche ai minimi termini, di questi campi
elettromagnetici. Visto che questi campi esistono e che sono stati
misurati in questa frazione, tenuto conto che quando sono stati
misurati non era ancora stato attivato il nuovo elettrodotto,
giustamente con l'attivazione del nuovo elettrodotto, con la messa
in corrente dell'elettrodotto come è avvenuta in questi giorni, ci
sarà sicuramente un aumento di questi campi magnetici con il
rischio di un presumibile danno per la salute pubblica degli
abitanti.
Un altro fatto ulteriore è che questo venerdì il Comune di Hône
presenterà altri quattro progetti in merito al tracciato di
quest'elettrodotto; questo vuol dire comunque che lo stesso Comune
di Hône si è attivato per cercare di trovare delle soluzioni
alternative a questa situazione molto delicata.
Proprio per questo, per il fatto che, nonostante il blocco della
Sovrintendenza, la linea sia stata attivata lo stesso, nonostante
il fatto che ad esempio nella zona di Verrès c'erano stati dei
problemi e che comunque il Comune di Verrès era riuscito a bloccare
la costruzione del nuovo elettrodotto per cui nella zona di Verrès
l'energia passa nel vecchio tracciato mentre a Hône si è fatto il
nuovo e l'energia è stata inserita nelle linea, a fronte quindi di
questi fatti ci siamo posti il problema di chiedere
all'Amministrazione regionale quali sono i margini operativi in
questa vicenda.
L'Assessore Vallet, ripeto, non è responsabile della situazione,
ma comunque in passato l'Amministrazione ha fatto degli sbagli e
quindi penso sia compito dell'Amministrazione regionale, oggi,
cercare di fare il possibile per salvaguardare e risolvere questa
vicenda.
Penso che una prima cosa da fare immediatamente alla luce di
quanto ho detto, cioè vista l'esistenza di una proposta di legge a
livello nazionale, vista la volontà di proporre un disegno di legge
regionale sulle ripercussioni dell'inquinamento elettromagnetico,
tenuto conto dei nuovi progetti che il Comune di Hône presenterà in
settimana, sia quella di organizzare una riunione, un gruppo di
lavoro, un "summit" con l'ENEL, con il Comune ed eventualmente con
gli abitanti di questa zona per cercare, una volta per tutte, di
trovare una soluzione migliore di quella che c'è adesso o almeno
per cercare di dare una risposta.
Forse quello che manca oggi è una risposta e se fino adesso non
siamo riusciti ad avere una risposta forse è perché è difficile
darla. Penso che sia un obbligo da parte della nostra
Amministrazione di dare almeno una risposta, qualunque essa sia,
ovviamente dopo aver valutato tutti questi dati nuovi, questi nuovi
progetti, questa nuova disponibilità, quest'eventuale proposta di
un disegno di legge sulle influenze elettromagnetiche e quindi
chiedere e verificare con l'ENEL se c'è la possibilità di fare
qualcosa in modo da dare una risposta positiva a chi da mesi sta
cercando di combattere per questa giusta causa.
Presidente La parola all'Assessore all'istruzione e cultura,
Pastoret.
Pastoret (UV) Rispondo io e non l'Assessore Vallet al quale
comunque ho chiesto tutta una serie di informazioni.
L'interpellanza pone due questioni sostanzialmente, più una
terza che è stata adesso evidenziata dal Consigliere Lanièce.
La prima questione riguarda il posizionamento di alcuni tralicci
che sono contrassegnati con i numeri 79-80-81 e riguarda in
particolare il traliccio n. 80 che si trova posizionato su reperti
di fortificazioni storiche perché bisogna avere ben presente questa
differenza.
La seconda domanda riguarda invece l'accoglimento della
richiesta del Comune di Hône riguardo ad una nuova proposta
progettuale del Comune stesso che invece riguarda i tralicci che
vanno dal 74 al 78 e che interessano la Frazione Priod.
Per quanto riguarda quindi il primo punto concernente la
richiesta dell'interpellanza e che riguarda i compiti specifici
della Soprintendenza per i beni culturali, la situazione è la
seguente anche se è già stata in parte riassunta.
L'elettrodotto in questione era stato autorizzato dalla
Soprintendenza per i beni culturali il 18 aprile 1995 a condizione
che in sede di progettazione esecutiva venisse verificata la
posizione dei tralicci sopra Hône. Va precisato però che questo è
compito specifico della Soprintendenza in base alle leggi che le
sono proprie, in particolare si fa riferimento alla n. 431. Detta
condizione fu recepita dalla delibera di Giunta n. 5752 del 13
dicembre 1996, "valutazione positiva condizionata sulla
compatibilità ambientale del progetto dove si facevano tutta una
serie di richieste".
Arrivando ai giorni nostri, a seguito di una segnalazione da
parte di alcuni abitanti di Hône, si venne a conoscenza che in
particolare il traliccio n. 80 era stato posizionato in maniera
tale da incidere su un muro di fortificazione risalente all'epoca
prenapoleonica. Sono stati effettuati dalla Soprintendenza i
rilievi e i sopralluoghi del caso e, tenuto conto che l'ENEL non
aveva provveduto in sede di progettazione esecutiva a concordare il
posizionamento dei tralicci in questa zona, si procedeva - come è
stato ricordato - con ordinanza alla sospensione dei lavori ai
sensi dell'articolo 8, punto 2, della legge n. 1039 e della legge
n. 1497 del 1939.
A seguito di quest'ordinanza si è provveduto, come già
ricordato, ad attivare l'iter amministrativo per la notifica, cioè
per la dichiarazione di interesse storico del bene e dello
specifico vincolo. Questo per quanto riguarda sempre la parte delle
fortificazioni.
Come previsto dalla legge, in data 11 dicembre si è acquisito il
parere della Commissione regionale per i beni culturali, parere
obbligatorio, e di seguito la Giunta regionale con propria
deliberazione 14 dicembre 1998 ha approvato la proposta di vincolo.
A seguito dell'approvazione di questa proposta di vincolo, il
Presidente della Giunta con proprio decreto n. 687 in data 22
dicembre ha provveduto a formalizzare detto vincolo.
Rimangono ancora due passaggi. Il primo è attualmente in corso
ed è quello della notificazione del vincolo stesso ai proprietari
interessati perché questi devono essere informati del fatto che si
è andati ad insistere con un vincolo sulle proprietà loro
afferenti. Nel frattempo è già stata effettuata la trascrizione al
Registro delle ipoteche. Appena concluso l'iter della
notificazione, cioè non appena tutti gli interessati avranno avuto
la notifica nei tempi previsti, la Soprintendenza non avrà altro da
fare che emettere i provvedimenti previsti dalle leggi, sanzioni
e/o rimessa in pristino e questo non lo posso assolvere io perché è
un compito istituzionale specifico della Soprintendenza.
Dette sanzioni e detti intendimenti riguarderanno gli aspetti
paesaggistici e monumentali di competenza della Soprintendenza
stessa e riguarderanno le tre leggi che ho citato prima: le leggi
n. 1497 e n. 1089 del 1039 e la legge n. 431/85.
Per quanto riguarda invece il secondo punto dell'interpellanza,
il 15 ottobre 1998 si era tenuta una riunione coordinata
dall'Assessore Vallet per esaminare la situazione tenuto conto che
vi erano già delle proposte di variante. I soggetti che hanno
partecipato a quest'incontro sono stati l'Amministrazione comunale
di Hône, i responsabili dell'ENEL, ivi compreso il Direttore della
divisione di Torino e vari responsabili dei servizi
dell'Amministrazione: l'Assessore Vallet che ho già citato prima,
il Soprintendente Perinetti con un rappresentante dell'Ufficio
titolare del paesaggio, i Dottori Tartaglione e Bagnod in
rappresentanza della Direzione ambiente. In quella sede
l'Amministrazione di Hône ha chiesto di poter proporre una quinta
variante.
I responsabili dell'ENEL si sono detti disponibili ad esaminare
questa variante sotto il profilo della fattibilità e dell'onere
finanziario e l'Assessore Vallet si è impegnato in quella sede a
riconvocare una riunione non appena fosse giunto in possesso della
nuova proposta. Ieri l'Assessore Vallet mi confermava di non avere
ancora questa nuova proposta, ma se è vero che questa è stata
predisposta, credo di poter dire al posto suo che non appena
arriverà ai suoi uffici sarà sua cura convocare di nuovo le parti
interessate per verificare la proposta e la sua possibilità di
realizzazione. Oggetto della riunione sarà quindi ancora l'esame
delle opportunità e la possibilità di variare il tracciato tenuto
conto anche degli oneri perché lì bisognerà vedere a chi competerà
tutta una serie di oneri.
Ribadisco di nuovo che qui bisogna fare una distinzione perché
questa parte che ho illustrato adesso è quella che è stata seguita
dall'Assessore Vallet e riguarda i tralicci in prossimità
dell'abitato che è stato citato prima, Frazione Priod, se non
sbaglio, e riguarda i tralicci 74, 75, 76, 77 e 78. Invece per la
parte di competenza della Soprintendenza, l'iter è praticamente
quasi concluso e poi verranno assunte le determinazioni per quanto
riguarda i tralicci che sono in tutt'altra zona e che riguardano il
vincolo che è stato definito rispetto ai tralicci stessi.
Per l'ultima parte, che non è oggetto delle due domande che
vengono rivolte per la risposta e che riguarda invece i campi
elettromagnetici, sappiamo che è all'oggetto di discussione questo
provvedimento e non crediamo sia cosa immediata e certa.
Da questo punto di vista, ricordando comunque che la competenza
di vigilanza su queste cose fa capo all'ARPA, dalla citazione che è
stata fatta precedentemente dal Consigliere Lanièce l'ARPA si
dichiara in questo momento senza strumenti reali e possibili per
l'intervento in relazione ai campi elettromagnetici. La speranza è
che si possa, con la riunione che verrà fatta sulla base di una
nuova proposta progettuale, iniziare a ragionare in termini più
concreti su cose che possano avere una definizione di fattibilità
migliore e più certa.
Presidente La parola al Consigliere Lanièce.
Lanièce (Aut) Prendiamo atto della risposta che ci ha fornito
l'Assessore Pastoret. L'importante è cercare di dare una risposta
al più presto perché questo penso che i cittadini se lo aspettino e
anche noi che stiamo seguendo da un po' di tempo la vicenda lo
vorremmo sapere perché mi sembra più che mai opportuno, alla luce
di questi nuovi progetti e di questa possibilità che venga redatto
un progetto di legge in merito che segua il problema
dell'inquinamento elettromagnetico, cercare di dare una risposta
finale a questo problema.
Speriamo che questa risposta vada incontro alle esigenze
sollevate dagli abitanti anche perché il rischio era quello di
qualcosa che possa portare dei danni alla salute pubblica della
zona. Penso che questo sia l'intervento prioritario anche da parte
dell'Amministrazione regionale, quello di salvaguardare
l'incolumità delle persone che abitano quel territorio. Mi sembra
che le parole dell'Assessore Pastoret confermino che
l'Amministrazione regionale ha questa intenzione, mi auguro che ben
presto si possa conoscere, anche sotto forma di comunicazione alla
commissione competente, l'esito di questa riunione che
costituirebbe quanto meno un piccolo passo a dimostrazione che
l'Amministrazione regionale sta seguendo con attenzione questo
problema e che c'è la volontà con tutte le carte in mano di poter
ridiscutere la situazione con l'ENEL evitando che l'ENEL possa aver
fatto la voce grossa come si è verificato fino adesso. Noi vogliamo
invece che l'Amministrazione possa con dei progetti fattibili
cambiare o migliorare la situazione. Speriamo che quest'obiettivo
venga accolto e mi sembra che le dichiarazioni dell'Assessore
vadano in questa direzione.
Chiediamo solo che non appena verrà fatta questa riunione, venga
informata la commissione competente in modo che la stessa
commissione - che comunque si è recata sul posto e per questo
rivolgo un ringraziamento al Presidente e ai commissari - sia al
corrente dell'evolversi della situazione che è molto complessa e
che merita una forte attenzione al di là degli aspetti politici
maggioranza e minoranza perché qui si tratta di aiutare, ripeto, e
di cercare la soluzione migliore per una Comunità.
