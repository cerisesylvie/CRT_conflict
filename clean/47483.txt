Classificazione
ATTIVITÀ CULTURALI



Oggetto del Consiglio n. 3752 del 20 giugno 2024 - Resoconto
OGGETTO N. 3752/XVI - Interpellanza: "Informazioni in merito
a interlocuzioni tra l'Assessorato regionale competente in materia
di beni e attività culturali e il Comune di Aosta per
l'organizzazione di iniziative culturali".
Bertin (Presidente) -
27 Consiglieri presenti.
Riprendiamo con l'analisi dell'ordine del giorno. Siamo
all'interpellanza iscritta al punto n. 27 dell'ordine del giorno.
Si è prenotato il consigliere Baccega, ne ha facoltà.
Baccega (FI) -
Quest'interpellanza ritorna per cercare di
capire per quale motivo non si è riusciti a riproporre un evento
come Les Mots, se non proprio Les Mots, qualcosa che gli andasse in
sintonia.
Il festival della parola in Valle d'Aosta, appunto Les Mots,
ogni anno, sulla base di un tema che annualmente faceva da filo
conduttore della manifestazione, richiamava donne e uomini di
cultura, di scienza, artisti, giornalisti, fotografi, scrittori di
fama internazionale, con decine di migliaia di visitatori.
Abbiamo sollecitato più volte per comprendere perché non si
andasse in quella direzione, però vedo che ci sono dei movimenti e
voglio richiamarli.
Abbiamo apprezzato l'organizzazione nell'ambito della Saison
Culturelle e della sezione Littérature, in sinergia con
l'Associazione Librai Valdostani, abbiamo cercato di richiamare la
delibera di Giunta regionale n. 430 che approva un accordo di
collaborazione tra la Regione e la prestigiosa Fondazione Bellonci,
finalizzata a organizzare iniziative culturali per la promozione
del libro e della lettura.
A proposito della delibera 430, ho dovuto richiederla con un 116
perché non era pubblicata secondo i normali criteri, ma è stata
pubblicata ben un mese dopo, ma su questo tornerò.
Evidenziamo anche quanto indicato nell'accordo con la Fondazione
che titola: "Impegni di Fondazione Bellonci" che garantisce il
proprio supporto alle iniziative. All'articolo 2, si dice: "Intende
sollecitare l'attuazione di una strategia sistemica, consolidando e
rafforzando le esperienze in atto, condividendo programmazioni e
progettualità ed aprendosi ad ampie relazioni".
Anche all'articolo 4 ci si impegna alla realizzazione di un
evento con il prestigioso Premio Strega nella sezione "Littérature"
delle prossime edizioni della Saison Culturelle" e, soprattutto,
per dare il supporto agli uffici della Regione per l'organizzazione
di una nuova manifestazione letteraria.
Noi auspichiamo, considerando positivo tutto questo, Assessore,
che per questo ensemble di accordi - ne citeremo un altro tra poco
che riguarda il Comune di Aosta - si possa tornare a un format come
quello di Les Mots, e anche un po' più attuale, se vogliamo, perché
anche la Fiera del Libro di Torino ha motivato nuove
esperienze.
Proprio nel citare un altro accordo tra il Comune di Aosta e il
Comune di Ivrea per la realizzazione della tre giorni della "Grande
invasione" ad Aosta, anche quest'ultima è sicuramente positiva ma
forse penalizzata dalla mancanza di spazi esterni - soprattutto
all'evento di Alessandro Cattelan la coda era tremenda - ma non
solo, anche la mancanza di un'offerta per i giovani lettori, cosa
che Les Mots individuava in modo specifico e significativo, quindi
un mix di iniziative certamente di livello ma che forse richiedono
un maggior coordinamento tra gli enti che organizzano.
Noi quindi in quest'interpellanza chiediamo intanto "Se ci sono
state delle interlocuzioni tra l'Assessorato regionale alla cultura
e il Comune di Aosta al fine di creare delle sinergie, per evitare
delle sovrapposizioni o comunque anche avere una comunicazione di
questo tipo, univoca".
Invece per quanto riguarda il secondo quesito
dell'interpellanza, ho ricevuto una gentile lettera da parte del
dirigente della Presidenza della Regione, il dottor Balestra, che
ringrazio, che mi chiarisce i motivi del ritardo e per questo dico
solo, Assessore, che quelle motivazioni lei le conosceva, o le
avrebbe dovute conoscere, e forse non avrebbe dovuto condividere
con la sua dirigente quella scelta di non pubblicare nei tempi
dovuti la delibera di Giunta fino alla presentazione alla Fiera del
Libro.
Aspetto la sua risposta.
Presidente -
Assessore Jean-Pierre Guichardaz per la
risposta.
Guichardaz J. (FP-PD) -
. Per quanto riguarda Les Mots,
credo che sia già affrontato il tema, anche con l'interrogazione da
lei richiamata, ripercorrendo in quelle occasioni anche la storia e
spiegando come quell'esperienza sia finita ben prima che
s'insediasse questo Governo e ben prima di questa legislatura; per
motivi che non posso spiegare io - ma che lei dovrebbe sapere
probabilmente meglio di me, essendo nella scorsa legislatura
presente, e se ben ricordo anche in Giunta - probabilmente questa
scelta d'interrompere quell'esperienza fu presa immagino dalla
precedente legislatura con delle motivazioni, che francamente non
mi sono note, ma non voglio entrare in merito a questioni che non
riguardano il sottoscritto.
Nella sua esposizione lei forse fa un po' di confusione, pur
conoscendole bene, tra le diverse attività culturali che si
svolgono all'interno del territorio regionale.
In particolare, per quanto attiene alla manifestazione "La
grande invasione", il cui giudizio qualitativo è assolutamente
positivo, preciso - e questo è bene che si sappia - che l'evento è
organizzato da un soggetto terzo, che ha coinvolto in diversi
momenti sia la Regione sia il Comune di Aosta per l'ottenimento di
contributi, perché noi non organizziamo direttamente questo tipo di
eventi.
Da parte della Regione, l'unico strumento disponibile era ed è
la richiesta di contributo ai sensi della legge 69/93; questa
richiesta è stata effettivamente avanzata dagli organizzatori - che
non sono Valdostani, peraltro - ma, sebbene il progetto sia
meritevole di grande interesse, esso non ha ottenuto il
finanziamento da parte dell'Amministrazione regionale, non
riuscendo a soddisfare quanto previsto dal bando, perché qui loro
si sono messi in competizione con altri soggetti che chiedevano i
contributi ai sensi della legge 69.
Il soggetto proponente, come le ho detto prima, non ha sede
legale operativa in Valle d'Aosta e ai fini dell'ottenimento del
contributo, proprio in virtù di tale condizione, avrebbe dovuto
collocarsi in prima fascia di merito, perché lei sa che le regole
prevedono che chi non ha sede legale in Valle d'Aosta, per poter
ottenere il contributo debba essere al top, cioè debba essere
adesso non ricordo se nella fascia da 90 a 100 e loro non hanno
raggiunto tale requisito per varie ragioni, poi se vuole può fare
anche accesso agli atti, non c'è nessun problema.
La Commissione, che è una Commissione indipendente, ha valutato
che quella richiesta non potesse essere accolta, e quindi non si è
potuto procedere alla richiesta di finanziamento.
Cosa diversa poi è la Saison Culturelle - e io la ringrazio
anche per aver speso delle parole di apprezzamento rispetto a
questa manifestazione - e questo sì, è un evento a diretta
organizzazione della Regione per il tramite dell'Assessorato beni e
attività culturali attraverso la struttura attività culturale
all'interno della quale si trova la sezione Littérature, che è
stata proprio costruita e messa in piedi anche - e questo lei lo ha
rilevato - in virtù del fatto che, quando ci siamo insediati, Les
Mots oramai non c'era più, non esisteva forse più nemmeno il
capitolo.
Abbiamo dovuto quindi ricostruire questo tipo di sensibilità e
manifestazione e - in virtù del positivo riscontro ottenuto dalla
sezione letteraria, che ha avuto una partecipazione di pubblico tra
l'altro attento ed interessato anche nel corso dell'ultima
edizione, ed in previsione dell'organizzazione della prossima
stazione culturale - si è deciso di sancire un accordo con la
Fondazione Bellonci, grazie alla cui collaborazione erano stati
accolti in Valle d'Aosta, negli ultimi anni, proprio al Teatro
Splendor, i vincitori delle edizioni 2022 e 2023 del Premio Strega,
quindi noi ci eravamo concentrati sulla letteratura di altissimo
livello, proprio per cercare di valorizzare e di costruire una
reputazione intorno a questa Saison.
L'accordo con la Fondazione, di carattere biennale, garantisce
una continuità a tale iniziativa, ma al tempo stesso implementa una
positiva collaborazione da parte della nostra Regione con - come
lei ha ben evidenziato - un'istituzione culturale di altissimo
livello: ricordo che la Fondazione Bellonci si occupa del premio
Strega, lo organizza, lo conduce e lo gestisce e che questa
fondazione è impegnata a livello nazionale ed internazionale nella
diffusione della cultura e, appunto, della letteratura.
All'interno di quest'accordo, è bene precisare, sono previste
anche altre iniziative destinate alla promozione del libro e della
lettura, alcune delle quali prestano particolare attenzione al
pubblico in età scolare, perché abbiamo voluto intercettare sia il
pubblico adulto sia cercare di distribuire e in qualche modo di
coinvolgere anche le scuole, perché riteniamo che quest'operazione
non possa essere un'operazione fine a se stessa e magari
catalizzata solo in tre giorni, cinque giorni o sette giorni, come
era Les Mots, ma un'operazione che si distribuisca più
capillarmente e che quindi poi abbia ovviamente dei momenti topici
e dei momenti di rappresentazione massima ma che abbia come
obiettivo, durante tutto il periodo della Littérature, coinvolgere
il pubblico e anche altri soggetti, quindi associazioni culturali,
ma quello che premeva più a me era soprattutto coinvolgere le
scuole attraverso matinée e altre modalità di coinvolgimento.
Per quanto riguarda la delibera 430 di approvazione di tale
accordo di collaborazione, è stata pubblicata, come lei ha
rilevato, solo il 10 maggio del 2024, come concordato con la
struttura provvedimenti amministrativi - di cui lei ha sentito il
dirigente - per garantire la riservatezza della notizia prima della
presentazione ufficiale che si è tenuta nella mattina di sabato 11
maggio al Salone del Libro di Torino, dove erano presenti la Valle
d'Aosta con proprio stend e la Fondazione Bellonci, con la quale,
come le ho ricordato, abbiamo già in essere delle collaborazioni
nell'ambito della Saison Littérature ma che in questo modo
diventano più strutturati anche in vista di eventi che noi
riteniamo possano essere degli eventi importanti e d'interesse
della comunità.
Presidente -
Consigliere Baccega per la replica.
Baccega (FI) -
Assessore, io la ringrazio per la
risposta, credo che, siccome sono state dette tante cose, bisogni
fare un po' di chiarezza.
Partiamo dalla delibera di Giunta 430 che si è voluta tenere nel
cassetto per oltre un mese, lei sa benissimo che un Consigliere
regionale, quando chiede degli atti, è tenuto alla segretezza,
quindi la questione del volerla tenere al segreto francamente ci
lascia un po' perplessi.
Per quanto riguarda Les Mots - io dico Les Mots ma poteva essere
anche un'altra iniziativa che richiamava quel percorso - Les Mots
erano quindici giorni di eventi culturali in Piazza Chanoux che
richiamavano pubblico, turisti e quant'altro...
(intervento di un Consigliere fuori microfono)
Baccega (FI) -
...Sa benissimo perché è stata sospesa,
per questioni finanziarie, questioni di risorse. Ora con gli avanzi
che ci sono io pensavo che si poteva anche...
(intervento di un Consigliere fuori microfono)
Baccega (FI) -
...Sì, ma io non ne sto facendo una
questione di quale Giunta, di quale maggioranza... all'epoca non
c'erano quelle risorse. Adesso avete degli avanzi di
amministrazione che sono spaventosi, si potrebbe fare uno sforzo
maggiore per andare in quella direzione.
Per quanto riguarda poi la confusione che lei mi attribuisce,
certo, potrebbe essere un po' di confusione, ma è una confusione
dettata dal fatto che non si capisce bene dove si va a parare, cosa
fa il Comune, cosa fa la Regione, c'è la Saison, quindi riuscire a
costruire un perimetro all'interno del quale tutto questo viene
chiaro, ed è chiaro anche per gli utenti, perché voi lo capite bene
perché fate gli atti e li firmate, ma gli utenti all'esterno a
volte sono un po' preoccupati, quindi si crea quella confusione che
giustamente lei ha detto.
Questo non vuol dire che noi qui, dai banchi della minoranza,
per forza dobbiamo criticare, siamo in una logica collaborativa a
dire: "Mettiamo insieme un perimetro che ci permetta di avere delle
iniziative e delle manifestazioni".
Les Mots era Les Mots di allora, ma può essere una cosa nuova,
migliorata, di prospettiva e molto chiara al pubblico, e
soprattutto un'attrattiva turistica per la città.
