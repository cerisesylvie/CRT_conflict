Classificazione
ALPINISMO
TURISMO E INDUSTRIA ALBERGHIERA
Ricettività turistica


Resoconto integrale del dibattito dell'aula
Oggetto del Consiglio n. 829 del 23 settembre 1999 - Resoconto
OGGETTO N. 829/XI Intendimenti circa la realizzazione di
strutture alternative per il pernottamento degli escursionisti che
percorrono le "alte vie". (Interpellanza)
Interpellanza Osservato che nel periodo estivo, centinaia di
escursionisti percorrono le "alte vie" della nostra Regione, per
apprezzarne le bellezze naturali e trascorrere una vacanza
all’insegna di un sano esercizio sportivo;
Appreso che nella cosiddetta alta stagione, tali escursionisti
trovano spesso enormi difficoltà a reperire un qualunque
pernottamento a valle, specie in quelle località che, riempiti gli
alberghi, non dispongono di strutture alternative;
Ritenuto che, dato il crescente interesse suscitato dal
movimento turistico occasionato dalla percorrenza delle "alte vie",
ci si debba attivare per fornire i servizi minimi ed indispensabili
di supporto agli escursionisti;
il sottoscritto Consigliere
Interpella
l’Assessore competente per sapere:
1) se è a conoscenza del grave disagio subito dagli
escursionisti che non riescono a pernottare in alcune località sede
di tappa;
2) se non ritenga di operare per realizzare, là dove necessario,
delle strutture di riparo che forniscano i servizi minimi ed
indispensabili a coloro che percorrono le "alte vie".
F.to: Curtaz
Président La parole au Conseiller Curtaz.
Curtaz (PVA-cU)
Una breve presentazione di questa
interpellanza, che intende sollecitare l'Amministrazione su un
problema molto concreto.
Il problema è il seguente: una parte difficilmente
quantificabile ma sicuramente di una certa consistenza di turisti
escursionisti percorre durante l'estate le alte vie della Valle
d'Aosta, che sono anche reclamizzate e che costituiscono
effettivamente un percorso affascinante, lo posso dire
personalmente perché alcuni anni fa le ho percorse entrambe.
Ebbene, un problema molto concreto è quello che nelle stazioni
di tappa delle alte vie molto spesso gli escursionisti non trovano
in alcun modo ricovero. Questo succede in particolare nei periodi
dell'alta stagione, nel mese di agosto o fine luglio, quando nelle
località turistiche di fondovalle gli alberghi sono tutti occupati
e quando in alcune località specifiche non ci sono delle strutture
alternative; ci sono delle sedi di tappa, per esempio, in cui non
ci sono neanche campeggi.
Questa la situazione del turista, straniero o italiano che sia,
che arriva alla sera, ultimata la tappa, con lo zaino, eccetera,
non sa dove sbattere la testa: si rivolge a tutti gli alberghi, non
trova ospitalità, scopre che in quella zona non ci sono campeggi,
quindi gli mancano quei servizi minimi che sono dell'acqua, dei
servizi, un ricovero per poter mettere un sacco a pelo e
dormire.
A questo si aggiunge, ma lo dico come parentesi solo perché è
successo a me, a volte una mancanza di collaborazione da parte
delle strutture alberghiere. Volevo essere previdente, immaginando
questi tipi di problemi, ho preso il telefono quindici giorni prima
di fare l'alta via e ho cercato di prenotare negli alberghi. Mi
sono sentito rispondere più di una volta che non prenotavano solo
per un giorno, pur avendo posti liberi. Questa è la mentalità
dell'albergatore valdostano, che poi si lamenta se i turisti vanno
da un'altra parte. Non me lo prenotava per un solo giorno, perché
aspettava le prenotazioni di una settimana. E quindi alcune
centinaia di turisti che percorrono le alte vie, si trovano poi con
questi problemi molto concreti di fronte, tant'è che so quest'anno
che in situazioni di emergenza dei privati, diciamo così
particolarmente buoni, hanno dovuto accogliere delle piccole
comitive di stranieri perché sotto la pioggia giravano nei paesi
cercando una qualche ospitalità di emergenza.
Quindi chiedo all'Assessore competente se è a conoscenza di
questo problema e se non ritiene di doversi attivare per trovare
delle soluzioni di emergenza in questo caso, che potrebbero essere,
per esempio, delle strutture precarie da installare in quelle 3-4
località che non hanno alternative, in cui ci sia una tenda come
c'era ad Arbole, dei servizi igienici minimi, in modo da poter
rispondere per un paio di mesi d'estate a questa esigenza e quindi
dare anche una immagine al turista che viene in Valle d'Aosta di
maggiore efficienza e attenzione rispetto ai servizi minimi
indispensabili.
Président
La parole à l'Assesseur au tourisme, aux sports,
au commerce et aux transports, Lavoyer.
Lavoyer (FA)
Inizio con una considerazione sulle scelte
degli albergatori di rifiutare la prenotazione per una notte
soltanto. Diciamo che il problema non riguarda solo coloro che
frequentano le alte vie, ma è un fenomeno piuttosto diffuso.
D'altro canto qui è difficile l'intervento da parte dell'ente
pubblico su scelte che sono privatistiche. Il fenomeno comunque lo
stiamo analizzando con molta attenzione, perché dobbiamo anche
rispondere alle lamentele che il più delle volte sono strumentali.
Ma questo è un argomento più di carattere generale.
Per venire all'interpellanza, il primo quesito chiede se
l'Amministrazione è a conoscenza del disagio che è stato illustrato
adesso dall'interpellante. Sono sicuramente note le difficoltà che
gli escursionisti percorrenti le alte vie incontrano nel pernottare
lungo il tragitto o presso le strutture ricettive poste a valle del
medesimo. Occorre peraltro evidenziare che tali difficoltà
risultano sussistere limitatamente ai periodi di alta stagione,
corrispondenti alle settimane di massima affluenza turistica della
nostra regione. Questo non significa che il problema non è
concreto.
Come intendiamo operare? La possibilità di realizzare lungo
itinerari escursionistici strutture ricettive extralberghiere,
alternative a rifugi e bivacchi di alta montagna, idonei ad
ospitare ed offrire servizi minimi agli escursionisti, è prevista
dalla legge n. 11/96, che disciplina le strutture ricettive
extralberghiere, e nel relativo regolamento applicativo n. 2/97.
Tali strumenti normativi hanno infatti provveduto a disciplinare,
indicandone le caratteristiche ed i requisiti strutturali e
funzionali, la realizzazione ed apertura al pubblico di strutture
denominate "posti tappa escursionistici", la cui natura risponde in
effetti alle tipiche esigenze degli escursionisti pedestri, prima
illustrate anche dal Consigliere.
Va tuttavia evidenziato che tale normativa non è stata seguita
dalla realizzazione di significativi interventi corrispondenti a
tale tipologia di struttura. Non si vede peraltro a quale titolo
l'ente pubblico, in particolare la Regione, possa surrogarsi ai
privati nella realizzazione di questa come di altre strutture
ricettive.
Non indifferenti incentivi economici sono viceversa da decenni
riconosciuti dalla Regione tanto ad enti locali che a soggetti
privati, in applicazione della normativa regionale destinata alla
promozione e allo sviluppo del patrimonio alpinistico ed
escursionistico. Attualmente la legge vigente è la n. 21/93.
Tale normativa negli anni ha reso possibile non solo la
conservazione e la piena funzionalità dei rifugi e bivacchi
esistenti, ma ha altresì consentito l'ampliamento del patrimonio
alpinistico esistente. Nella sua entrata in vigore nel 1993 sono
stati infatti concessi contributi finanziari per circa 10 miliardi,
corrispondenti a 78 richieste di intervento, di cui 13 per nuove
costruzioni e 8 per ristrutturazione.
Per quanto riguarda gli interventi operanti lungo il percorso
delle alte vie, le nuove realizzazioni sono state 5: Alpe Nana ad
Ayas, Alpenzu a Gressoney-La-Trinité, Malatrà a Courmayeur, Péradzà
a Cogne e Reboulaz a Nus, alle quali si sono aggiunte le
ristrutturazioni del rifugio Vittorio Sella a Cogne ed altri
interventi ai rifugi Cuney di Nus e Deffeyes di La Thuile,
Elisabetta di Courmayeur e Monte Bianco di Courmayeur. Il totale
dei contributi concessi per interventi sulle alte vie è stato di
oltre 4 miliardi di lire.
In conclusione, condivido le preoccupazioni dell'interpellante,
ma pur riconoscendo l'importanza di sviluppare questo segmento
turistico, come Regione ritengo che il compito sia quello di creare
strumenti legislativi di sostegno e d'incentivo, ed in questo senso
faremo eventualmente un'analisi se questi strumenti non sono
sufficientemente incentivanti. Non possiamo però condividere la
soluzione di sostituirci ai privati nella realizzazione e gestione
di strutture ricettive, anche se di questo tipo.
Président La parole au Conseiller Curtaz.
Curtaz (PVA-cU) Non sono particolarmente soddisfatto della
risposta dell'Assessore, che condivide il problema, riconosce che
il problema è difficilmente solubile e mi dice che devono essere i
privati ad occuparsi di questa materia.
Non sono d'accordo perché forse stiamo parlando di due livelli
diversi d'interventi; il riferimento che ha fatto l'Assessore alla
normativa incentivante di posti di rifugio veri e propri è una cosa
che va oltre il significato della mia interpellanza. Difatti gli
esempi che mi ha fatto di Péradzà o del rifugio Bonatti, eccetera,
non centrano. Stiamo parlando infatti quasi di strutture
alberghiere e allora è chiaro che lì devono essere i privati ad
intervenire. Però a mio giudizio, là dove queste strutture non ci
sono, ma ci sono i problemi e sono più ampi, credo che debba essere
l'ente pubblico ad intervenire con un'attività di promozione,
dev'essere l'ente pubblico perché si tratterebbe di un servizio
senza scopi di lucro. Penso a delle strutture molto agili e
semplici.
Ripeto, non so se l'Assessore è a conoscenza, facevo l'esempio
della tenda di Arbole, che era una grossa tenda che per anni ha
funzionato ad Arbole in sostituzione del rifugio che poi è stato
creato. Senza grossi costi, era una cosa che si metteva all'inizio
dell'estate e si toglieva alla fine dell'estate, in modo che
qualsiasi escursionista potesse trovare ricovero in situazione di
normalità o di emergenza. Questo io credo: che nei punti critici,
con 3-4 di queste tende, con dei servizi che ormai ci sono
tecnologicamente, diciamo volanti, che anche questi si possono
mettere e togliere, il problema si può risolvere.
Ovviamente non ci sarà mai nessun privato che fa una cosa del
genere, dev'essere un servizio gratuito che si dà
all'escursionista, è una questione d'immagine, è una questione di
offerta turistica per valorizzare questo segmento di turismo che
fra l'altro è anche un turismo abbastanza intelligente perché non
ci porta danni e ci porta dei benefici, perché poi l'escursionista
si fermerà nella tenda dove non trova l'albergo, ma ha piacere
magari il secondo o il terzo giorno di trovare l'albergo, di
trovare una doccia calda, di avere il pasto caldo, quindi è anche
un turista che consuma.
Invito l'Assessore a riflettere, perché sicuramente gli attuali
strumenti sono inadeguati. Mi viene anche il sospetto, lo dico come
una battuta, che questi minimi interventi non si fanno perché
costano troppo poco. Se invece si dovessero fare le grosse
strutture, allora lì abbiamo soldi per aiutare i privati e spendere
miliardi, lì si fanno! Le soluzioni più semplici in cui basterebbe
trovare un terreno in affitto e spendere poche decine di milioni,
non si fanno.
