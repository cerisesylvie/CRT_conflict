Classificazione
DEMANIO E PATRIMONIO REGIONALE



Oggetto del Consiglio n. 1315 del 12 maggio 2005 - Resoconto
OGGETTO N. 1315/XII - Approvazione del piano di dismissioni per
l'anno 2005 di beni immobili regionali inservibili per uso pubblico
(Articolo 13, legge regionale 10.04.1997, n. 12 e successive
modificazioni)".
Il Consiglio
Richiamato il 1° comma dell'articolo 13 della legge regionale
10 aprile 1997, n. 12, e successive modificazioni, recante Regime
dei beni della Regione autonoma Valle d'Aosta, che impegna la
Giunta a sottoporre annualmente all'approvazione del Consiglio
regionale un elenco di beni immobili del patrimonio disponibile
della Regione, inservibili per uso pubblico, da alienare ai sensi e
secondo le modalità previste dalla legge stessa;
Ravvisata quindi la necessità di approvare il Piano di
dismissioni per l'anno 2005;
Vista la Relazione dello stato di attuazione del Piano di
dismissioni del patrimonio immobiliare per l'anno 2004 e sulla
previsione del Piano di dismissioni 2005, facente parte della
proposta di Piano allegata al presente atto;
Dato atto che gli immobili del patrimonio della Regione di
cui all'allegato alla proposta sopra richiamata, possono essere
dichiarati inservibili per uso pubblico e per pubblica
funzione;
Atteso che per tali beni non sono state avanzate richieste di
cessione ai sensi della legge regionale 23 novembre 1994, n. 68,
recante "Alienazione di beni immobili di proprietà regionale a
favore dei comuni", per le quali ad oggi vi sia la certezza
dell'accoglimento dell'istanza;
Preso atto che per gli immobili in questione l'Azienda
regionale per l'edilizia residenziale (A.R.E.R.), non ha sinora
inoltrato richieste di cessione ai sensi del Capo III, articolo 8,
della legge regionale 21 agosto 2000, n. 27, recante "Modifiche ed
integrazioni a disposizioni legislative aventi riflessi sul
bilancio, rideterminazione di autorizzazioni di spesa per gli anni
2000, 2001 e 2002 e prima variazione al bilancio di previsione 2000
e del triennio 2000/2002";
Rilevato che i beni immobili di cui all'allegato elenco
devono essere alienati mediante le procedure stabilite
dall'articolo 13 della legge regionale n. 12/1997 e successive
modificazioni;
Richiamata la deliberazione della Giunta regionale n. 4879 in
data 30 dicembre 2004 concernente l'approvazione del bilancio di
gestione per il triennio 2005/2007 con attribuzione alle strutture
dirigenziali di quote di bilancio e degli obiettivi gestionali
correlati e di disposizioni applicative;
Visto il parere favorevole di legittimità rilasciato dal Capo
del Servizio Patrimonio Immobiliare, ai sensi del combinato
disposto degli articoli 13, comma 1, lettera e) e 59, comma 2 della
legge regionale 23 ottobre 1995, n. 45, sulla presente proposta di
deliberazione;
Visto il parere della II Commissione consiliare
permanente;
Con l'emendamento dell'Assessore Marguerettaz;
Delibera
1) di approvare il "Piano di dismissioni per l'anno 2005 di
beni immobili di proprietà regionale inservibili per uso pubblico",
che si compone della "Relazione dello stato di attuazione del Piano
dismissioni anno 2004 e della previsione del Piano dismissioni
2005", nonché dell'allegato elenco degli immobili da alienare, che
sostituisce il precedente piano di dismissioni approvato nell'anno
2004 (delibera di Consiglio 564/XII del 22 aprile 2004);
2) di approvare l'alienazione di beni immobili di cui
all'allegato elenco, da effettuarsi secondo le procedure previste
dall'articolo 13, della legge regionale 10 aprile 1997, n. 12 e
successive modificazioni;
3) di stabilire che, qualora per i beni di cui all'allegato
elenco, siano avanzate delle richieste di cessione ai sensi della
legge regionale 23 novembre 1994, n. 68, con esito istruttorio
favorevole, la Giunta possa darvi corso nelle more
dell'approvazione dei provvedimenti di indizione dell'asta ovvero
della trattativa privata con evidenza pubblica;
4) di stabilire, altresì, che, qualora per gli immobili di
cui all'allegato elenco, siano avanzate, in accordo con le
competenti strutture regionali, delle richieste di cessione da
parte dell'Azienda regionale per l'edilizia residenziale
(A.R.E.R.), ai sensi del Capo III, articolo 8, della legge
regionale 21 agosto 2000, n. 27, la Giunta possa darvi corso nelle
more dell'approvazione dei provvedimenti di indizione dell'asta
ovvero della trattativa privata con evidenza pubblica;
5) di disporre che la Giunta regionale, anche specificamente
delegando propri servizi, predisponga i lotti raggruppando o
suddividendo i beni compresi negli elenchi secondo quanto sarà
ritenuto conveniente per il buon esito della gara e rettifichi e/o
precisi le indicazioni catastali riportate, nel caso in cui
risultassero incomplete o inesatte;
6) di stabilire che il presente Piano di dismissioni resterà
in vigore fino all'approvazione del successivo.
Allegati
(omissis)
Président - La parole à l'Assesseur au budget, aux finances, à
la programmation et aux participations régionales,
Marguerettaz.
Marguerettaz (UV) - Il piano di dismissioni, approvato dalla
Giunta e sottoposto alle commissioni con un emendamento, viene
riproposto con un emendamento che prego di distribuire, cofirmato
dal sottoscritto e dall'Assessore Ferraris, per stabilire una
coerenza fra la relazione e gli emendamenti approvati in
commissione. Questo perché, successivamente all'approvazione da
parte della Giunta regionale, in commissione è stata sottoposta una
proposta di emendamento, che ha aggiunto al piano dismissioni tutta
una serie di immobili di tipo industriale, che sono di interesse
per le aziende, le quali, in questo momento, li stanno
utilizzando.
Vi ricorderete tutti la discussione avuta quando abbiamo
ragionato sulla realtà industriale della Valle d'Aosta e una delle
richieste specifiche della Confindustria è stata quella di
permettere ai siti industriali che fossero nelle condizioni di
poter fare l'acquisizione dei beni industriali. All'interno della
discussione avvenuta in commissione, dove, da un lato, è stata
rappresentata la disponibilità da parte del Governo regionale a
dare corso a questo tipo di proposta e, dall'altra, un confronto
fattivo di cui ringrazio la commissione che ha visto l'emergere di
una necessità da parte dell'Amministrazione regionale di tutelarsi
qualora, dopo questo tipo di cessione, ci fossero delle operazioni
di ulteriore trasferimento. Dalla commissione, cosa che ritengo sia
assolutamente coerente e sostenibile, è emersa la volontà di
introdurre - qualora il piano venga approvato e qualora gli
eventuali aventi diritto dovessero esercitare i loro diritti -
nell'ambito di questi contratti di vendita un diritto di
prelazione, nel caso che successivamente all'acquisizione
l'imprenditore dovesse decidere di ritrasferire il bene, in modo
tale che l'Amministrazione regionale sia sempre nella condizione di
valutare, caso per caso, se quegli immobili ceduti a dei conduttori
e a delle aziende di tipo industriale fossero nella condizione di
essere ritrasferiti.
Ripercorrerei quindi il piano; sono partito dalla modifica più
sostanziosa che è stata portata a conoscenza della commissione e
che oggi viene presentata a voi con un ulteriore bene che non è
stato valutato dalla commissione: il bene relativo all'immobile
della "Honestamp". Il numero che non è stato valutato in
commissione è il numero 14, mentre tutti gli altri lotti hanno già
avuto l'approvazione della commissione, il punto 14 è un punto
nuovo contenuto nell'emendamento che oggi vi presentiamo, e mette
ordine rispetto alla relazione e all'elenco. Gli altri beni che
sono inseriti nel piano di dismissioni sono o beni già contenuti
nell'elenco a voi sottoposto nello scorso anno, o nuovi beni che
non vengono utilizzati e non risultano idonei allo svolgimento di
una pubblica utilità o di un servizio pubblico da parte
dell'Amministrazione regionale.
Una particolarità che vorrei evidenziare al Consiglio è il lotto
n. 2, che parla di un depuratore. È ovvio che non è intenzione del
Governo proporre un piano che veda un depuratore messo all'asta per
essere acquistato da privati, ma è dovuto al fatto che questo
depuratore, attualmente gestito dalla Comunità montana
dell'Evançon, non può essere trasferito gratuitamente come facciamo
normalmente con i trasferimenti per i Comuni, perché la legge
regionale non prevede il trasferimento alle Comunità montane;
quindi, nelle more di aggiornare il testo legislativo per quanto
concerne il trasferimento dei beni regionali ad altri enti
pubblici, è stato inserito nel piano delle dismissioni.
Ho dato in commissione una serie di elementi specifici, tutti
questi beni che sono stati presentati sono beni o riconducibili a
lotti di beni che attualmente hanno una destinazione industriale,
quindi sono gestiti con un diritto di superficie o con delle
locazioni, e che sono di interesse per gli attuali conduttori,
oppure sono beni di altro genere che all'atto della loro
acquisizione si pensava di poter utilizzare, ma che nel corso degli
anni non si è più previsto di utilizzare.
In coerenza con la legge viene sottoposto al Consiglio regionale
un piano di dismissioni che avrà una serie di passaggi, quali le
valutazioni, le aste e tutti i percorsi che possono portare al
realizzo e alla messa in circolo di alcuni beni che possono essere
un impulso per la nostra economia; sto parlando di fabbricati
inagibili nel centro storico di Aosta, di terreni incolti o non
utilizzati, ovvero risorse che attualmente non producono
reddito.
Sono a disposizione per eventuali chiarimenti.
Président - Je déclare ouvert le débat.
La parole au Conseiller Tibaldi.
Tibaldi (CdL) - Prendo spunto da alcune affermazioni fatte
dall'Assessore e dalla lettura di questo piano di dismissioni 2005,
per fare anch'io alcune considerazioni.
Il punto 15, i terreni "Thermoplay", di una superficie superiore
a 10 mila metri quadrati, presumo siano quelli che interessano
l'imprenditore per l'estensione del suo stabilimento industriale e
che, finalmente, compaiono in questo piano di dismissioni. Nel
constatare questo fatto, posso accertare come sia estremamente
lenta la procedura di dismissione di un lotto di questo tipo a
favore di un imprenditore che, da tempo, ha manifestato la volontà
di espandere la sua attività produttiva per creare sviluppo e
occupazione. La risposta della pubblica amministrazione è stata
estremamente lenta, perché ricordo che circa un anno e mezzo fa
segnalammo con un'interrogazione specifica la necessità di
procedere celermente a una cessione di questi terreni, perché di
fronte a un contesto economico come quello valdostano - e la
Confindustria valdostana lo ha evidenziato ancora recentemente in
una conferenza pubblica - vedere un imprenditore che ha voglia di
innovare e di crescere e che si trova paradossalmente bloccato da
una pubblica amministrazione non in grado di dare risposte celeri,
è deprimente, e per gli amministratori pubblici, e soprattutto per
chi ha questa volontà. Finalmente i terreni "Thermoplay" vengono
messi in vendita, e il caso è emblematico perché la risposta arriva
2 anni dopo, ed è ancor più grave che si proceda tramite la legge
n. 12/1997.
Ricorderò l'Assessore Ferraris che proprio in risposta alla
nostra interpellanza, obiettò che la legge n. 12/1997 non poteva
essere utilizzata con celerità, perché rischiava di non vedere
utilizzate delle prelazioni da parte dell'imprenditore proprio
sull'acquisizione di questo lotto. Allora mi chiedo: come mai la
risposta arriva solo adesso e ai sensi di questa legge n.
12/1997?
La considerazione più generale che aggiungo a queste due domande
è cosa si sta facendo della nuova legge sulla "S.p.a. immobiliare",
che è stata costituita in fretta e furia, abrogando la legge n.
1/1998, per creare quel "carrozzone" che dovrebbe essere il nuovo
centro di smistamento e di gestione degli immobili regionali:
questa s.p.a. non ha preso ancora né forma, né sostanza! Vorremmo
capire, anche qui, in quale direzione volete andare: se
l'applicazione di questa legge sarà in grado di dare risposte più
celeri ad esigenze di privati cittadini o di imprese che hanno la
disponibilità o la possibilità o l'interesse di acquistare immobili
regionali eventualmente dismessi. Sono queste le due osservazioni
che intendevo porre alla vostra attenzione.
Président - La parole à la Conseillère Squarzino Secondina.
Squarzino (Arc-VA) - Credo che qui continuiamo una discussione
che è stata abbastanza lunga e dettagliata in sede di commissione e
che è utile anche riprendere per alcuni aspetti.
Innanzitutto un'osservazione: un piano dismissioni, quindi
quello che dovrebbe essere il risultato di un'azione di
programmazione, viene modificato "a pezzi e bocconi" non solo in
commissione, ma anche in aula, come se non ci fosse da parte della
Regione una capacità di programmare le proprie azioni, di vedere
come agire rispetto a un tema particolare come è in questo caso.
Non so se questo dipende dal fatto che ogni Assessore va per i
fatti propri, poi all'ultimo momento ci si rende conto che questo
poteva essere un piano che poteva servire anche all'industria, per
cui all'ultimo momento si inseriscono, quasi un mese dopo
l'approvazione in Giunta del piano di dismissione, gli emendamenti
per un altro settore di dismissioni e, in aula, ancora... come
metodo di lavoro non mi sembra un metodo efficace, efficiente,
puntuale!
Questo piano ha la finalità di mettere in vendita una serie di
beni della Regione con due paletti fondamentali: uno è quello che
deve essere un patrimonio della Regione inservibile per uso
pubblico, poi in subordine - proprio perché possa essere usato per
uso pubblico anche dagli enti locali - si dà la possibilità agli
enti locali di accedere alla cessione in via prioritaria, perché in
questo modo continua ad essere servibile per uso pubblico. Questo è
il criterio con cui analizziamo le proposte inserite nel piano di
dismissione.
Intanto un plauso all'Assessore alla cultura per aver chiesto ed
ottenuto lo stralcio della "Casa Lagnafietta"; devo proprio
complimentarmi con l'Assessore alla cultura che ha fatto questa
operazione. Mi sembrano chiare, all'interno del piano, la proposta
n. 2, quella che lei ha indicato chiaramente e che consente a
Comuni e Comunità montane di esprimere una richiesta di cessione
del depuratore, e la n. 7, perché è circoscritta per una finalità
precisa a Châtillon; le altre paiono piuttosto il risultato di una
specie di pulitura di un lungo elenco di proposte, di cui non si
capiscono bene le motivazioni. Saremmo per esempio contenti di
conoscere le motivazioni delle scelte di 3 lotti nel Comune di
Cogne.
C'è una domanda spontanea che a noi viene, vedendo la
provenienza di tutti questi beni inseriti nel piano di dismissione:
come mai la Regione è venuta in possesso di tutti questi beni? Nel
tempo li ha acquistati, ma con quale finalità pubblica se adesso li
mette in vendita? Ad esempio, qual è la finalità pubblica del
fabbricato inagibile in Via Malherbes o dei terreni acquistati a
Introd? Posso capire quelli acquistati a Etroubles, perché la
finalità era quella, come ci spiegava l'Assessore in commissione,
di costruire un caseificio, ma... gli altri? Vorrei proprio che ci
fosse da parte dell'Assessorato un'attenzione particolare agli
acquisti, fra l'altro ci sono ancora acquisti in programma, c'è
ancora un piano in progresso di acquisti e... in base a quali
motivazioni? Sarebbe inoltre interessante avere contezza
dell'ampiezza dei beni della Regione; ogni anno in Consiglio
arrivano nuovi beni di cui non conoscevamo l'esistenza, quindi
sarebbe interessante avere una mappa complessiva dei beni della
Regione e poi, di anno in anno, si presentano quelli che si intende
mettere in dismissione, però sarebbe utile avere questo piano.
Ultima osservazione: mi riferisco all'emendamento arrivato in
commissione per quanto riguarda la dismissione di beni industriali.
Per quanto sappia, è successo finora solo un caso di dismissione di
terreni industriali, e io credo che l'aver oggi inserito 7 lotti
fra terreni e fabbricati nel piano di dismissioni indica una scelta
politica precisa che fa la Regione. Finora la Regione aveva sempre
detto: "in Valle d'Aosta non abbiamo molta superficie per le aree
industriali, quindi cerchiamo di tenercela cara, in modo da
consentire di volta in volta di programmare uno sviluppo
industriale". È vero che alcune volte queste scelte hanno portato a
dei fallimenti, però in molti casi questo ha consentito alla
Regione di programmare lo sviluppo industriale. Mi chiedo se va
avanti questa scelta politica precisa, perché si passa da un caso a
7 casi in un anno; se ogni anno ci sono altrettanti casi così, fra
poco la Regione si priverà dei terreni ad uso industriale!
Mi chiedo allora come mai la scelta, rispetto all'ex "area
Cogne", di non mettere in vendita, ma di continuare a proporre solo
l'affitto. Non è chiara la politica industriale di questa Regione
perché va avanti questa scelta, che oggi inizia in modo così chiaro
e deciso; rischiamo, come Regione, di privarci di uno dei pochi
elementi che abbiamo per lo sviluppo industriale. In commissione si
è detto: "le industrie non fanno investimenti, se non hanno
certezze". Ma quando mai la Regione ha rappresentato una non
certezza di futuro? Se c'è una certezza è che la Regione è lì ed è
interessata a mantenere quei beni; è chiaro che è certo che la
Regione non sottrarrà un bene ad un'industria che funziona!
Veramente non si capisce la logica di questa scelta.
L'Assessore parlava di un diritto di prelazione; può darsi che
non sia riuscita a leggere di corsa in pochi minuti l'emendamento
presentato, che in realtà è un nuovo atto in cui vengono riscritti
in ordine diverso i lotti già evidenziati, aggiunto quello che lei
diceva, ma nelle motivazioni non c'è nulla che viene cambiato.
Inoltre la sua affermazione che la Regione intende esercitare un
diritto di prelazione dopo 10 anni, non trova riscontro in alcun
atto normativo, in alcun atto della Giunta, quindi è solo
un'affermazione e il Consiglio votando questo piano di dismissione,
non ha la garanzia che questo elemento sia mantenuto!
Président - Je n'ai pas d'autres collègues qui s'inscrivent à
parler. Je ferme la discussion générale.
La parole à l'Assesseur au budget, aux finances, à la
programmation et aux participations régionales, Marguerettaz.
Marguerettaz (UV) - Andando in ordine, il collega Tibaldi poneva
alcuni quesiti relativamente all'iter della nuova società.
Assicuriamo che l'iter è in corso, il problema è che la nuova
società, per vedere il conferimento di tutti i beni, ha la
necessità di avere una serie di perizie asseverate. A tal proposito
non ricordo il periodo, ma è stata adottata una deliberazione della
Giunta che ha dato mandato a "Finaosta" di individuare un "advisor"
che sta lavorando nell'espletamento di queste pratiche. Essendo
siti industriali e siti di particolare complessità, il lavoro è "in
itinere", ma non è un lavoro celere, per cui non c'è alcuna
interruzione del percorso.
Per quanto attiene la risposta del collega Ferraris, ricordo che
vi è un'incertezza normativa che era stata rappresentata a suo
tempo, per cui la legge n. 12 ha un passaggio dove riconosce un
diritto di prelazione per coloro che conducono un immobile, o a
titolo di comodato, o a titolo di locazione; in questa dizione non
è compreso il diritto di superficie. Si può arrivare allo stesso
risultato per via interpretativa o per il tramite di una modifica
legislativa; se il collega Tibaldi ha voglia, abbiamo presentato,
come Giunta, un disegno di legge che è già stato analizzato dalla
II Commissione, è una modifica alla legge n. 12 che ha un valore
interpretativo, in modo tale da "tagliare la testa al toro". Se
oggi si trova un piano che ovviamente avrà delle fasi valutative
dei beni, prima che questi vengano offerti ai conduttori, nel
prossimo Consiglio avremo una modifica alla legge n. 12 che va nel
senso che le ho appena rappresentato. Ecco l'armonizzazione dei due
provvedimenti, perché è chiaro che questo tipo di operazione non si
deve tradurre in un'operazione che mette in imbarazzo gli attuali
conduttori. Sarebbe paradossale che un'operazione fatta per
permettere alle aziende un certo tipo di piano di sviluppo, poi si
traduca in qualcosa che può loro nuocere!
Mi collego con questo tipo di ragionamento per fare un filo
logico sulle osservazioni fatte dalla collega Squarzino,
semplicemente per condividere con voi un'argomentazione che non
coincide con i ragionamenti della collega Squarzino. Oggi come
oggi, la situazione è completamente mutata rispetto ad anni fa: è
impensabile mettersi oggi a giudicare delle politiche industriali
fatte 10-20-30 anni fa con le politiche industriali odierne! Oggi
non abbiamo alcun aspetto competitivo, non abbiamo alcuna facoltà
aggiuntiva rispetto a un privato nella gestione dei nostri
immobili, perché in caso contrario ricadremmo in situazioni in
contrasto con le norme sulla concorrenza e con le norme applicate a
livello europeo. Se dovessimo far gestire a qualunque titolo delle
aree di nostra proprietà e non farlo a condizioni di mercato,
questo rappresenterebbe un aiuto di Stato. Nel passato questo tipo
di operazione era tollerato, poteva essere fatto, e quindi,
sissignore, nel passato questa proprietà ha permesso l'attrazione
di realtà industriali, ma oggi non siamo più in questa condizione!
Oggi, quando abbiamo un nostro bene, dobbiamo fare delle
valutazioni che siano sostenibili dal punto di vista delle
quotazioni del mercato.
Qual è la logica? Non c'è una politica industriale nel momento
in cui c'è una polverizzazione di proprietà di siti industriali qua
e là. La situazione dell'"Espace Aosta", dell'"area Cogne", è
completamente diversa: lì c'è un sito di interesse strategico per
la Regione e per Aosta che merita una visione di insieme, merita
un'armonizzazione, lo abbiamo detto qua e anche in altri luoghi.
Probabilmente l'accordo quadro di qualche anno fa necessita di una
rivisitazione, necessita di una migliore costruzione, ma la logica
è quella di avere un sito strategico ampio, che può dare delle
risposte non già al solo imprenditore, ma a un intero settore. E
potremmo dire questo per l'"Espace Aosta", potremmo dire questo per
l'area di Chavonne nel Comune di Villeneuve, possiamo dirlo in
quelle aree dove c'è un interesse generale e dove c'è la
possibilità per più attori di intervenire.
Non si fa una politica industriale, e lo stesso discorso, e vado
ad un altro argomento a lei caro e caro all'amico Salzone, non si
fa una politica dell'edilizia popolare avendo la proprietà di un
appartamento in un condominio, ma vanno gestite con una certa
logica. Non è possibile fare degli "spezzatini", ci sarebbero delle
diseconomie enormi, dovremmo partecipare a 100 riunioni di
condominio; non è allo stato attuale un interlocutore diretto
immediato l'interlocutore pubblico: ecco perché non andiamo a
rinnegare un'attività del passato, ma andiamo solo a meglio
definire delle decisioni.
Per quanto concerne le condizioni contrattuali, collega
Squarzino, il contratto sarà definito successivamente nella Giunta.
Quando le dico "nell'ambito della valutazione", vuol dire che sarà
introdotto nell'ambito della valutazione quel tipo di vincolo. Lei
sa che i vincoli non sono irrilevanti rispetto alla valutazione,
cioè se io le vendo qualcosa, ma su quel qualcosa io le introduco
dei vincoli, quei vincoli diventano una componente economica che
incide sulla valutazione. Dicendo questo e con l'impegno assunto di
fronte al Consiglio, noi chiederemo le valutazioni e quindi
verranno posti in vendita gli immobili con quel tipo di vincolo. Se
lei va a vedere quel caso che lei ha citato, non troverà
assolutamente nell'ambito del Consiglio una discussione in cui
emerga quel vincolo di non trasferibilità per 10 anni, ma lo trova
nel contratto che viene approvato dalla Giunta. Però non è
assolutamente "il gioco delle 3 carte", è un impegno formale che
verrà poi tradotto a livello contrattuale.
Per quanto attiene alcune considerazioni e la domanda puntuale
su "Cogne", credo che sia possibile fare centomila considerazioni:
sul perché sono state comprate, e via dicendo, ma non spostiamo la
classifica. Noi dobbiamo pensare a quello che è e a quello che
sarà; se la dietrologia regna nell'ambito di questo Consiglio,
rischiamo di fare una discussione sterile. Non so perché sono state
comprate quelle unità immobiliari in Via Malherbes, so però che
oggi c'è un paletto, quegli immobili non possono essere utilizzati
per una destinazione pubblica, quindi nel tenerli fermi, blocchiamo
delle risorse e blocchiamo anche una parte interessante della città
che vogliamo veder vivere. Poi lei fa una valutazione politica che
è relativa, lei ha indicato una serie, qua abbiamo degli atti che
sono del 1984, del 1988, quella di Via Malherbes l'ultimo atto
risale al 1993, e in 12 anni sono cambiate talmente tante cose che
diventa difficile fare delle valutazioni... oggi dobbiamo prendere
atto di questo!
Le do un ulteriore elemento su "Cogne", per dire che abbiamo una
situazione in cui questi immobili non servono, abbiamo dei terreni,
abbiamo delle case. C'è stato un colloquio informale con
l'amministrazione comunale, per cui questa avrà facoltà di chiedere
il trasferimento di questo immobile perché sta analizzando la
possibilità di utilizzarlo per dell'edilizia residenziale. Qualora
il Comune facesse questa richiesta anziché mettere in vendita,
saremo ben lieti di avere a disposizione per la politica delle
abitazioni residenziali quel tipo di unità, per effettuare una
serie di politiche di cui si sente il bisogno.
Président - Je soumets au vote l'acte dans son ensemble avec
l'amendement de l'Assesseur aux annexes, rapport et plan:
Conseillers présents: 28
Votants: 25
Pour: 25
Abstentions: 3 (Curtaz, Squarzino Secondina, Riccarand)
Le Conseil approuve.
