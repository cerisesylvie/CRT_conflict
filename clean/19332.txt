Classificazione
FINANZA REGIONALE E LOCALE


Resoconto integrale del dibattito dell'aula
Oggetto del Consiglio n. 2492 del 6 marzo 2002 - Resoconto
OGGETTO N. 2492/XI Iniziative promozionali di Finaosta per
canalizzare sulla dogana di Aosta i flussi di merci provenienti da
paesi extracomunitari. (Interpellanza)
Interpellanza Premesso:
- che la Giunta ha autorizzato Finaosta S.p.A. a finanziare sino
ad un massimo di 774.685 euro, tramite Aosta Factor S.p.A., "azioni
promozionali per canalizzare sulla dogana di Aosta i flussi di
merci provenienti da paesi extracomunitari";
- che il Consiglio regionale nella seduta del 5/2/02 ha
approvato una risoluzione nella quale esprime la ferma volontà di
regolamentare il transito del traffico pesante;
i sottoscritti Consiglieri regionali
Interpellano
la Giunta regionale per sapere:
1) in cosa consistono le azioni promozionali e qual è il loro
rapporto costo/benefici;
2) quale incremento unitario del traffico pesante produrranno
tali azioni;
3) se tale iniziativa non sia contraddittoria con la risoluzione
votata il 5/2/02 dal Consiglio regionale.
F.to: Frassy - Tibaldi – Lattanzi
Presidente La parola al Consigliere Frassy.
Frassy (FI) Penso che l’interpellanza sia chiara
nella sua formulazione e prende le mosse da una deliberazione della
Giunta regionale, con la quale vengono stanziate delle risorse
finanziarie per oltre 1.500 milioni, per promuovere la
canalizzazione, come recita la delibera di Giunta, di flussi di
merci alla Dogana di Aosta.
Abbiamo detto più volte, quando si parlava del Monte Bianco, che
le merci non volano; di conseguenza immaginiamo che, non essendoci
collegamenti ferroviari, non possono che arrivare attraverso il
traffico dei TIR.
Vorremmo pertanto capire, innanzitutto, se è stata fatta una
quantificazione non solo di quelli che sono i flussi finanziari,
cioè le ricadute finanziarie che si stima di introitare rispetto al
miliardo e mezzo di finanziamento stanziato per incentivare lo
sdoganamento, ma anche di quello che può essere
l’incremento del traffico pesante, tenendo presente
che questo Consiglio regionale, alcune settimane fa, aveva votato
in maniera unanime una risoluzione, con la quale criticava i
parametri adottati nel protocollo della Commissione
intergovernativa all’articolo 4, relativamente al
transito sotto il tunnel del Monte Bianco.
Vorremmo perciò capire se non sia contraddittorio che da un lato
il Consiglio voti una risoluzione per abbassare il transito pesante
e, dall’altro, la Giunta adotti una deliberazione
per incentivare il traffico pesante. Vorremmo anche capire in cosa
consistano queste iniziative di tipo promozionale, come si
concretizzi la spesa di questo importo, e quale sia il rapporto
spesa promozionale e maggiori incassi finanziari. Queste sono le
domande poste dall'interpellanza.
Presidente
La parola all’Assessore al
bilancio, finanze e programmazione, Agnesod.
Agnesod (UV) Inizierei dalla domanda che chiede in cosa
consistono in cosa consistono le azioni promozionali e qual è il
loro rapporto costo/benefici dell'operazione.
L’azione promozionale, che nel tempo è stata
svolta da "Aosta Factor", finalizzata a favorire gli sdoganamenti
in Valle d’Aosta, è di carattere prettamente
finanziario. Più precisamente, "Aosta Factor" mette a disposizione
degli importatori che sdoganano in Valle d’Aosta dei
finanziamenti ai migliori tassi di mercato finalizzati ai pagamenti
dell’IVA extra Unione Europea.
Analogamente sono previsti interventi finanziari per le ditte
che versano le accise in Valle d’Aosta. Nel rispetto
dei limiti di aiuto di Stato previsti dalla normativa comunitaria,
le ditte precitate possono beneficiare di contributi in conto
interessi; l’ammontare di tali contributi non può
superare, in un triennio, l’importo di centomila
euro, in forza del regolamento comunitario del regime dei "de
minimis". Sono quindi solo centomila euro nel triennio.
Nel triennio 1999-2001 l’ammontare
dell’IVA extra Unione europea e delle accise versate
è risultato pari a 20 miliardi per l’IVA e a 33
miliardi per le accise. A fronte di tali versamenti, quindi entrate
tributarie, le ditte finanziate hanno ottenuto contributi per 980
milioni e 833 milioni rispettivamente per l’IVA e
per le accise. È questo il rapporto costo-benefici dell'operazione
finanziaria.
Per rispondere alle domande successive poste
dall’interpellante, occorre fare un'analitica
premessa del contesto globale in cui è collocata questa azione
contenuta nella delibera. Il consuntivo 2001 infatti evidenzia che
non si è registrato alcun intervento destinato a finanziare il
pagamento IVA extra Unione europea e di accise,
tant’è vero che nella parte riguardante la copertura
finanziaria delle delibera del 4 febbraio di
quest’anno ci si è avvalsi delle risorse disponibili
ed interamente non utilizzate stanziate per i medesimi fini dalla
delibera n. 196 del 2001, e non impiegate nel corso del 2001.
È probabile che un analogo andamento ci sia per il 2002, per cui
è prevedibile che per il prossimo anno si renderà necessario
valutare se mantenere o meno tale iniziativa, e questo a
prescindere dal Monte Bianco, perché c’era il Gran
San Bernardo, c’era la possibilità, come succedeva
per la ferrovia in precedenza, di far arrivare merci attraverso la
ferrovia, ma anche su gomma: in qualche caso, infatti, si era
verificata la scelta di sdoganamento ad Aosta proprio per questo
tipo di iniziativa. Adesso questo è superato proprio per le misure
che sono contenute nel regolamento dei "de minimis".
Perché questo succede? E perché si è ancora proposta per il 2002
la possibilità dell’intervento? Iniziamo con il dire
che dal 1993 le merci circolanti nei Paesi comunitari non devono
più versare l’IVA per lo sdoganamento. Per alcuni
anni c’erano passaggi di merci provenienti da Paesi
che non facevano ancora parte della Comunità europea, quindi
producevano un interessante versamento di IVA, come per esempio la
Svezia con lo sdoganamento soprattutto delle auto SAAB.
Con l’allargamento della comunità, si sono
progressivamente ridotti i flussi di sdoganamento extra CE; se a
questo si aggiunge l’applicazione della norma sui
"de minimis", di cui dicevo prima, si può capire perché ci sia un
sempre minore interesse a questi incentivi da parte delle imprese.
Ora rimangono alcuni flussi possibili - ed è per questo motivo che
abbiamo riproposto la delibera - di merci provenienti dal nord
Europa, da Paesi come la Norvegia, anche se molte di queste merci
vengono spesso sdoganate nei porti del nord, soprattutto a
Rotterdam e ad Amsterdam, e non a destinazione di arrivo. Rimangono
le importazioni dalla Svizzera, che però vengono sdoganate quasi
completamente a Chiasso.
Si sta cercando di lavorare su questi passaggi, finora con esiti
molto scarsi. Si tratta - e questo sarebbe un aspetto conveniente -
di merce di piccolo volume e di elevato valore, perché si tratta di
orologi, di preziosi, eccetera, quindi sarebbe un flusso
praticamente nullo dal punto di vista dei passaggi, ma di valore
elevato.
Proprio per il grande valore delle merci trasportate, queste
sono assicurate da compagnie con polizze basate su controlli
specifici, che prevedono Chiasso come punto di passaggio e di
sdoganamento per motivi di sicurezza soprattutto; sicurezza che
vale poi nel tratto successivo, nel territorio italiano, visto che
i clienti, per la maggior parte, si trovano concentrati
nell’area lombarda.
Un analogo discorso vale per le accise. "Savio", che è una delle
poche aziende che opera nel settore applicando il regime dei "de
minimis", può beneficiare dell’incentivo per un
periodo molto limitato, senza poterne poi usufruire per tutto il
triennio, così come previsto dal regolamento comunitario. Quindi
questa è un'iniziativa finanziaria che sta perdendo il suo valore,
che invece prima era importante, come si evince dai dati che ho
espresso all’inizio della mia risposta.
In questa fase però il suo valore è sempre più sterile, per le
motivazioni illustrate in precedenza. Da quanto ho detto, si
capisce come non esista alcun incremento di traffico pesante dovuto
a questa iniziativa e come non ci sia contraddizione con la
risoluzione votata da questo Consiglio sulla regolamentazione della
circolazione del traffico pesante nella nostra regione: traffico
che, in base a quanto spiegato, per la quasi totalità non sdoganava
e non sdoganerà più ad Aosta.
Presidente
La parola al Consigliere Frassy.
Frassy (FI) Prendiamo atto della risposta
dell’Assessore, che ci confermerebbe che non
c’è un incremento del traffico, ma che anche non
c’è più quella utilità di tipo finanziario su queste
iniziative. Perciò, paradossalmente, non abbiamo capito, alla fin
fine, quale sia la prospettiva finanziaria, perché ci dice che è
stato prodotto uno studio ed è stato fatto un ragionamento per cui
alla fine non conviene più. Siamo un attimo perplessi sulla
conclusione finanziaria e ci riserviamo di studiare meglio quei
dati, per capire quale sia l’utilità di questa
promozione.
Presidente
La seduta è sospesa, riprenderà nel pomeriggio
alle ore 16 con le comunicazioni del Presidente del Consiglio e del
Presidente della Regione.
La seduta è tolta.
