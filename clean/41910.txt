Classificazione
FINANZA REGIONALE E LOCALE
Partecipazioni azionarie regionali
INFORMAZIONE
Sistema informativo



Oggetto del Consiglio n. 920 del 18 settembre 2019 - Resoconto
OGGETTO N. 920/XV - Interpellanza: "Notizie in merito alla
rimozione di telecamere presso la sede di INVA S.p.A.".
Rini (Presidente)
- Punto n. 28 all'ordine del giorno.
Per l'illustrazione, la parola al collega Manfrin.
Manfrin (LEGA VDA)
- Come le avevo promesso durante
l'ultima seduta, quella dell'estate, visto che mi aveva eccepito un
difetto di attribuzione, a questo punto le ripresento la domanda
nei termini corretti, mi aveva detto che non era INVA che aveva
rimosso le telecamere perché la struttura era di proprietà di
società Autoporto. Ora, mi corre ovviamente l'obbligo di
evidenziare come nulla sposti il fatto che siano state installate
svariate telecamere per un costo mi dicono indicativo di 200 mila
euro per poi rendersi conto - e questo lo ha detto lei la volta
scorsa in Aula - di punto in bianco che: 1) quelle telecamere non
hanno mai funzionato, sono telecamere interne; 2) che quelle
telecamere quindi sono state installate a vuoto; 3) che, pur non
funzionando le telecamere, si è deciso di disinstallarle per non si
sa bene quali siano le motivazioni, questione di privacy e tutto il
resto. Proprio per chiarire effettivamente questa questione in ogni
suo aspetto, questione direi di ennesimo spreco operato ai danni
dei contribuenti valdostani, le chiedo con questa interpellanza:
"quali siano le motivazioni che hanno portato l'installazione delle
telecamere nell'attuale sede di INVA; per quale motivo si è resa
necessaria la rimozione di telecamere che non erano neanche
funzionanti" e "quali sono stati i costi di acquisto, installazione
e rimozione delle telecamere oggetto della presente
iniziativa".
Presidente
- Per la risposta, la parola al presidente
Fosson.
Fosson (PNV-AC-FV)
- Ha ragione, l'altra volta la mia
risposta era stata incompleta, ho studiato tutta l'estate su
questo, non ho nessun condizionamento esterno, le leggerò
perfettamente quello che mi è stato detto.
"
Quali siano le motivazioni alla base dell'installazione
delle telecamere...
": secondo quanto ci ha comunicato Autoporto
S.p.A., l'installazione delle telecamere è avvenuta nel 2010 ed era
prevista dal progetto relativo alle opere di completamento e
adeguamento delle finiture interne della porzione del fabbricato
"Torre delle comunicazioni" destinato a INVA.
"
Per quale motivo si è resa necessaria la rimozione di
telecamere non funzionanti
": non è giusto così perché, come ho
già illustrato, le telecamere erano funzionanti, ma non erano
attivate, non sono mai state attivate. Per quanto riguarda il
motivo della rimozione, come già comunicato, i responsabili di
IN.VA. e del Dipartimento regionale innovazione e agenda digitale
hanno valutato che quelle telecamere poste negli spazi comuni
all'interno dell'edificio non rispondessero ad alcuna esigenza
effettiva di sorveglianza, non erano idonee, anzi, a prescindere
dagli adempimenti da rispettare nel caso di una loro eventuale
attivazione, si pensi, per esempio, alle problematiche in materia
di controllo dei lavoratori, costituivano un problema anche da
spente. Anche da spente infatti, a seguito dell'entrata in vigore
del regolamento UE 679 del 2016 sulla protezione dei dati, la loro
semplice presenza avrebbe comportato la predisposizione e
installazione della cartellonistica prevista per legge, la
realizzazione delle planimetrie che contemplassero la loro
ubicazione e il loro raggio di azione e tutta un'altra serie di
adempimenti derivanti dalla nuova normativa in materia di dati
personali e tutto ciò, ripeto, per un impianto interno all'immobile
che gli interessati hanno ritenuto non necessario per le esigenze
di sorveglianza degli uffici.
"
Quali siano stati i costi di acquisto, installazione e
rimozione delle telecamere oggetto della presente iniziativa
":
i costi di fornitura e installazione delle telecamere, che sono 50,
sono stati 58.885 euro. I costi di rimozione sono stati pari a zero
in quanto l'intervento rientra nelle attività comprese dal
contratto di manutenzione degli impianti in
global service
della società Autoporto che li ha rimossi. Autoporto informa
inoltre che le telecamere rimosse saranno in parte già riutilizzate
quanto prima da Autoporto Valle d'Aosta essendo compatibili con gli
altri sistemi già installati nelle aree ed edifici di proprietà
della società, quindi uno spreco sì ma uno spreco che viene
recuperato in parte.
Presidente
- Per la replica, la parola al collega
Manfrin.
Manfrin (LEGA VDA)
- Grazie Presidente, grazie per la
certificazione dello spreco avvenuta di suo pugno, quello che è
curioso è davvero tutto l'evolversi di questa vicenda, cioè nel
2010 viene detto: "inseriamo delle telecamere - 50 non 2 -
all'interno di una struttura, compriamole, acquistiamole,
installiamole". Non ci sono planimetrie delle telecamere a quanto
ci ha detto, quindi vengono installate senza alcuna planimetria,
nel 2013 ci si rende conto che le norme sulla
privacy
richiedono che vi siano dei cartelli delle planimetrie e
addirittura era impossibile mettere dei cartelli e fare delle
planimetrie delle telecamere, quelle opere assolutamente invasive e
dal costo inusitato, e quindi si arriva alla rimozione. Presidente,
io non le ho detto che le telecamere non erano funzionanti, ho
detto che non erano accese, non ho mai sostenuto che fossero rotte.
Lei ci dice che quelle telecamere potevano essere accidentalmente
accese. Molto bene, rimane evidentemente il fatto che su tutto
questo pesa un dubbio più che legittimo del fatto che si siano
buttati per l'ennesima volta decine di migliaia di euro di soldi
pubblici e che alla base di questa scelta non vi sia alcuna
motivazione.
