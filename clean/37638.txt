Classificazione
CASA DA GIOCO



Oggetto del Consiglio n. 1345 del 16 luglio 2015 - Resoconto
OGGETTO N. 1345/XIV - Interpellanza: "Adozione di misure
disciplinari nei confronti di dipendenti che recano danno di
immagine alla Casa da gioco".
Presidente
- Per l'illustrazione, la parola al
Consigliere Cognetta.
Cognetta (M5S)
- Grazie Presidente.
Sono qui per raccontare un fatto accaduto di recente all'interno
della Casa da gioco e che chiaramente ha dei risvolti
anche...diciamo così, sull'immagine stessa della Casa da gioco.
Cosa è accaduto? È accaduto che alcuni giorni fa una cliente
smarrisce all'interno delle sale un oggetto di valore, in
particolare so che dovrebbe essere un accendino molto costoso.
Questo accendino viene smarrito da questa cliente e...cosa accade?
Accade che a un certo punto la cliente si rende conto di aver
smarrito questo oggetto e chiede agli uffici se possono dare
un'occhiata in sala per ritrovare l'oggetto stesso. Si fa una
ricerca in sala e non viene trovato l'oggetto; a quel punto si
passa a visionare le telecamere e dalle telecamere si nota che
l'oggetto stesso è stato ritrovato da uno dei dipendenti del Casinò
che, anziché consegnarlo e depositarlo, diciamo così, gli uffici
preposti, al responsabile preposto, se lo mette in tasca,
banalmente. Dopodiché - essendoci un regolamento, da quello che so,
che prevede che entro 24 ore chi trova qualcosa dovrebbe
restituirla - passano le 24 ore e l'oggetto non viene restituito.
L'oggetto viene restituito successivamente alle 24 ore, diciamo su
una diretta, espressa e sollecita richiesta fatta dai dirigenti a
questo dipendente.
Ora, fermo restando che la cliente fortunatamente (bontà
nostra!) ha ricevuto l'oggetto, quello che sto a chiedere con
questa interpellanza sono le cose seguenti. La prima è: che succede
se qualcuno si tiene l'oggetto e non lo restituisce. La seconda è:
quali sono le politiche che la Casa da gioco mette in atto quando
esistono dei dipendenti che sicuramente, in questo modo,
danneggiano la Casa da gioco...danneggiano la Casa da gioco,
danneggiano i dipendenti, i loro colleghi, e danneggiano tutti noi,
perché di fatto, alla fine, questo è il risultato... Se nello
specifico per questo dipendente sono state prese verso di lui
misure disciplinari, perché, tra parentesi, lo stesso non è la
prima volta che incede o inciampa in errori del genere, magari non
direttamente connessi alla sala, ma in altri settori dei quali si
dovrebbe occupare. Vorrei comunque sapere, alla fine, se non ci
sono grossi problemi, che tipo di cose bisognerebbe mettere in atto
per risolvere questo tipo di problema, perché la Casa da gioco ha
tantissimi problemi, ma se continuiamo a tollerare determinati
comportamenti e se non allontaniamo chi si comporta in maniera poco
corretta verso i propri colleghi, verso il datore di lavoro e verso
i clienti non è che poi ci possiamo lamentare che le cose non
funzionano e che i clienti non arrivano! Questo è un esempio, tra
l'altro è un esempio di un dipendente recidivo da quello che so,
quindi vorrei sapere a questo punto...non dipende chiaramente da
lei, Assessore, io da lei voglio solo delle comunicazioni rispetto
a quali sono, diciamo così, le politiche che mette in atto la Casa
da gioco quando accadono queste cose.
Presidente
- Per la risposta, la parola all'Assessore
Perron.
Perron (UV)
- Grazie Signor Presidente.
L'oggetto è stato consegnato dal lavoratore e restituito al
cliente il giorno successivo. Verso dipendenti, in casi come
questo, vengono ovviamente avviati procedimenti disciplinari
condotti secondo le norme derivanti dal contratto collettivo, con
sanzioni che vanno dal rimprovero (verbale o scritto) alla multa
ovvero alla sospensione fino ad un massimo di 5 giorni. Nel caso
specifico, avendo il dipendente confermato e circostanziato la
propria dimenticanza in considerazione anche del valore
dell'oggetto e dell'importanza del cliente, l'azienda ha deciso di
comminare il massimo della sospensione. Nel caso di una recidiva
della stessa mancanza, proprio alla luce del provvedimento già
adottato, il lavoratore sarebbe licenziato per motivi disciplinari.
Questa è la ricostruzione un po' sintetica di ciò che è avvenuto:
credo di averle dato la risposta. Grazie.
Presidente
- Per la replica, la parola al Consigliere
Cognetta.
Cognetta (M5S)
- Bene, gli diamo 5 giorni di
sospensione...meglio che niente! Se viene invece una recidiva
dovrebbe essere licenziato...meno male! Allora, guardi, le chiedo
di trasmettere a chi si occupa o a chi si occuperà della Casa da
gioco...adesso non so a che punto siamo arrivati, ma comunque chi
la gestisce...lei dovrebbe in qualche modo comunicare che non ci
sono poi da fare tante questioni sindacali o tanti...come
dire?...arrampicamenti sugli specchi, perché già il fatto che ti
sei dimenticato ma te lo hanno fatto notare grazie alle telecamere
vuol dire che è stata una dimenticanza così, per modo di dire.
Anche perché, da quello che so, il responsabile della sala era
girato di spalle quando questa persona ha preso l'accendino, quindi
sostanzialmente bastava che glielo porgesse, dimenticarsene diventa
un grosso problema...ma ammettiamo pure che se ne sia dimenticato.
Se però c'è stata una recidiva, e a quanto so c'è stata una
recidiva...poi non ho tutte le prove per affermare questo, ma so
che c'è stata già una recidiva da parte di questa persona...secondo
me dovrebbe essere applicato il massimo della pena che diceva lei,
anche perché abbiamo degli esuberi di personale, abbiamo delle
questioni economiche molto pressanti all'interno del Casinò. Se
abbiamo a che fare con persone così, io non mi sento di
difendere...ma credo neanche lei, e credo nessuno dei lavoratori
all'interno del Casinò può difendere comportamenti e colleghi che
si comportano così, perché mi sembra una cosa veramente...poi, se
qualcuno vuole scioperare o arrabbiarsi perché si difende un ladro,
questo è il problema di chi lo fa. Mi sembra che, di fronte a cose
del genere, noi non possiamo in alcun modo far finta di nulla.
Io spero quindi che lei trasmetta alla futura gestione o alla
gestione attuale questo: di essere molto attenta rispetto a questa
persona e alle persone che, come lui, si comportano in questo modo,
perché, tra parentesi, non è il solo. Grazie.
Presidente
- Punto 12 all'ordine del giorno.
