Classificazione
(Nessuna classificazione presente)


Trascrizione informale del dibattito dell'aula
Oggetto del Consiglio n. 84 del 31 marzo 1969 - Resoconto
OGGETTO N. 84/69 - Costituzione Ente ospedaliero
regionale.  (Interpellanza)
Mappelli (D.C.)
- Per rispondere all'interpellanza del
Consigliere Tonino, mi sembra innanzitutto necessario di
puntualizzare la portata degli articoli 3, 4 e 5 della legge
12.2.1968, n. 132 sulla costituzione degli enti ospedalieri.
Il primo comma dell'articolo 3 dispone il riconoscimento di ente
ospedaliero per le istituzioni di assistenza e beneficienza che
provvedono esclusivamente al ricovero ed alla cura degli infermi e
il secondo comma dispone invece la costituzione degli enti
ospedalieri di tutti gli ospedali appartenenti ad enti pubblici che
abbiano come scopo, oltre all'assistenza ospedaliera, anche
finalità diverse.
L'Ospedale Mauriziano rientra in questa seconda categoria, come
si può vedere chiaramente dalla lettera dell'articolo 1, legge 5
novembre 1962 n. 1596 che recita "L'Ordine Mauriziano è conservato
come ente ospedaliero, con gli altri suoi compiti in materia di
beneficienza di istruzione e di culto". La predetta legge è di
attuazione della 14° disposizione finale della Costituzione.
La Dichiarazione in Ente Ospedaliero per tutti gli ospedali
previsti del primo comma dell'articolo 3 della legge 132 deve
avvenire entro sei mesi dall'entrata in vigore della legge
stessa.
Nessun termine è previsto per la costituzione, in Ente
Ospedaliero, degli Ospedali dipendenti da un ente pubblico.
L'articolo 5 della legge prevede le procedure relative che sono
sostanzialmente diverse da quelle previste dall'articolo 4. Data la
complessità del problema, una azione precipitosa e non
sufficientemente studiata, avrebbe potuto dare luogo ad atti non
perfetti, sotto il profilo della legittimità e passibili, quindi,
di impugnativa.
Da una parte, da una tale deprecabile situazione sarebbero
conseguiti gravi danni per il personale, il quale, pendente il
giudizio, si sarebbe trovato, per evidenti motivi,
nell'impossibilità di tutelare e salvaguardare i suoi interessi.
Conscia delle precitate difficoltà, ma fermamente decisa ad
addivenire ad una soluzione dell'importante problema, la Giunta
regionale lo ha a più riprese esaminato e sin dal 28 gennaio
scorso, a cura del Presidente della Giunta è stato chiesto
all'Ordine Mauriziano la designazione dei suoi rappresentanti nella
Commissione prevista nell'articolo 5 della legge.
Con nota 10 febbraio 1969 il Presidente dell'Ordine ha
comunicato, sentito il Consiglio di Amministrazione, che l'Ordine
Mauriziano non ha intenzione di accedere alla richiesta e,
pertanto, non segnala alcun nominativo, in attesa che sia definita
la particolare posizione dell'Ordine Mauriziano, che ha riflessi
anche su altri Ospedali Mauriziani, oltre che su quello di
Aosta.
Anche di fronte a tale presa di posizione la Giunta non ha
ceduto, ma sentiti i partiti anche di centro sinistra e presi i
necessari contatti con i rappresentanti dei lavoratori, con
deliberazione n. 628 in data 7 marzo 1969 ha approvato la
costituzione in ente ospedaliero, con decreto del Presidente della
Regione Autonoma della Valle d'Aosta, dell'Ordine Mauriziano di
Aosta, ai sensi della legge 12 febbraio 1968, n. 132.
La relativa deliberazione è attualmente in attesa del prescritto
visto di legittimità della Commissione di Coordinamento; nel
frattempo, anche al fine di eliminare eventuali ostacoli e remore
che si potessero frapporre al citato visto di legittimità e
soprattutto per studiare la predisposizione del successivo decreto,
il 21 marzo in sede di insediamento del Comitato Nazionale per la
Programmazione Ospedaliera, ho avuto un incontro con l'On. Camillo
Ripamonti, Ministro della Sanità, il quale, per esaminare a fondo
il problema del Mauriziano di Aosta, mi aveva fissato un
appuntamento per il giorno 27 marzo scorso, cioè venerdì scorso.
Detto colloquio, purtroppo, ha dovuto essere rinviato in quando
l'On. Ministro è stato impedito da sopraggiunti impegni di
Governo.
In data odierna, il Ministro Ripamonti, su mia richiesta,
sebbene molto impegnato, mi ha fissato un nuovo appuntamento per
giovedì 3 aprile. Da quanto precede, è dimostrata la chiara volontà
politica del Governo regionale, del suo Presidente, di addivenire
ad una rapida soluzione del problema concernente la costituzione
dell'Ospedale Mauriziano di Aosta in ente ospedaliero, tutelando al
tempo stesso quelli che sono i diritti e gli interessi dei
lavoratori e garantendo la massima assistenza degli ammalati
ricoverati presso l'Ospedale Mauriziano di Aosta.
Tonino (P.S.I.U.P.)
- Prendo atto della risposta
dell'Assessore che la Giunta regionale ha deliberato per
l'istituzione dell'Ente Ospedaliero regionale, ma debbo dire che
alla data della mia interpellanza nessuna decisione in merito la
Giunta ha preso.
Ho saputo tramite la Gazzetta del Popolo di una ventina di
giorni addietro, che i partiti di coalizione di centro sinistra si
erano riuniti per questo problema e che la Giunta, successivamente
si era riunita per esaminare o per deliberare in tale senso. Certo
però non posso non sottolineare come a fare decidere qualche cosa a
questa Giunta di centro sinistra ci vogliono scioperi, malcontenti
generali, sia del personale ospedaliero, sia degli assistiti, per
poter vedere accolte richieste sindacali che minacciavano uno
sciopero ad oltranza, se la Giunta non avesse ottemperato ai
dispositivi della legge Mariotti.
Mi auguro che la procedura sia avviata a soluzione, al più preso
e che l'appuntamento che Lei avrà col Ministro Ripamonti il 5
prossimo, dia delle soddisfazioni in merito, perché la situazione
in cui si trova il personale dell'Ospedale Mauriziano, come mi è
stato riferito, non può attendere oltre, essendo giunta in una
situazione anormale, inabissando letteralmente ogni principio che
tenesse conto, sia pur minimamente dei requisiti richiesti per
delle mansioni specializzate e qualificate come appunto viene
richiesto per l'organico ospedaliero. Sappiamo che il personale di
servizio è di 190 unità, compreso il personale addetto a tutti i
servizi; ciò vuole dire che le infermiere addette alle pulizie,
portantine, sono anche addette a praticare delle iniezioni ai
pazienti ed altri servizi vari. Sappiamo inoltre che un 15% di
questo personale manca al servizio per causa di malattia o per
gravidanza o per riposo o per festività, per cui si può dedurre che
il personale presente giornaliero è di appena 150 unità,
considerando i tre turni, vediamo che per assistere ai 370 degenti,
che è la giusta media, quando non si arriva oltre i 400, vi sono 50
dipendenti e in contrasto con quanto recita la legge Mariotti, la
quale precede una più accurata assistenza ai degenti, con una nuova
concezione dell'Ospedale, non più basato su tanti posti letti e poi
basta, ma affermare che l'Ospedale deve essere il centro di
medicina curativa, preventiva, riabilitativa e anche formativa, per
cui è estremamente necessario giungere al più presto alla
surrogazione, da parte della Regione dell'Ospedale Mauriziano, per
dare ad esso un volto nuovo, un nobile programma di evoluzione
morale e sociale.
Per quanto riguarda la preoccupazione che l'Assessore ha fatto
sapere in questo momento, circa l'intendimento da parte dell'Ordine
Mauriziano di voler impugnare il decreto, mi permetto Sig.
Assessore, che questo è per me una dichiarazione che ritengo anche
un po' viziosa perché io conosco più i retroscena dell'Ospedale
Mauriziano, che Lei prima ha già detto: sa benissimo che comunque
vada, l'Ordine Mauriziano impugnerà questo decreto, non fosse altro
che per prendere del tempo. Se la Giunta lo avesse deliberato molto
tempo prima, forse a quest'ora avremo già l'esito del Consiglio di
Stato, che non può essere che favorevole al decreto legge del
12.02.1968. Perché si deve essere sicuri che il Consiglio di Stato
darà ragione all'ente regionale? Per questo motivo che Lei sa; si
sa che prima della Costituzione della Repubblica l'Ordine
Mauriziano era un Ordine cavalleresco, con la denominazione dei
Santi Maurizio e Lazzaro, aventi il Re quale Generale Gran Maestro.
All'atto della Costituzione della Repubblica italiana, al n. 14
delle disposizioni transitorie e finali, a questo proposito si
disse: l'Ordine Mauriziano è conservato come Ente Ospedaliero, come
ha detto poco fa Lei - e funziona pertanto nei modi stabiliti dalla
legge. In conseguenza di tale disposizione vi fu un lungo periodo
di gestione commissariale e precisamente dal 1947 al 1964. Al 1°
aprile del 1965 in base alla legge 5.11.1962 - testé citata
dall'Assessore - si stabiliva un Consiglio di Amministrazione
dell'Ordine Mauriziano. I Ministeri competenti, Sanità, Interni e
Tesoro, stabilirono che il quadriennio di questo Consiglio di
Amministrazione doveva considerarsi concluso il 31 marzo 1969, cioè
oggi, per cui alla data odierna è scaduto questo mandato di questo
Consiglio di amministrazione, dell'Ospedale Mauriziano.
Nel corso dell'iter parlamentare della legge 12.02.1968 n. 182,
legge Mariotti sulla Riforma Ospedaliera, l'Ordine Mauriziano tentò
tramite un emendamento dell'On. Pella, della destra reazionaria, di
introdurre un emendamento per fare sì che l'Ordine Mauriziano
rimanesse fuori dalla predetta legge. L'emendamento veniva respinto
con l'appoggio di tutte le forze di sinistra e una parte del
centro-sinistra, e l'Ordine Mauriziano ricadde tra gli enti di cui
al secondo comma dell'articolo 3 della legge Mariotti.
Sappiamo tutti i motivi per cui la destra cercava in tutti i
modi di escludere l'ordine Mauriziano dalla Riforma Ospedaliera,
non sono pochi gli ospedali dipendenti dell'Ordine Mauriziano oltre
agli altri beni consistenti in varie proprietà terriere, in chiese,
monumenti artistici, scuole, tutti proprietà dell'Ordine predetto
ed ubicate nel Piemonte, ivi compreso il Mauriziano di Aosta.
Ora, è chiaro che questi adopereranno l'unico strumento a loro
disposizione che è quello che Lei ha detto poco fa e di cui ha
timore, quello appunto, come detto prima, di impugnare il
decreto.
Ora, questa eccessiva paura non ha motivo di esistere, per
quanto ho detto prima. Non vorrei però che questo timore fosse
motivo di grave ritardo e che poi per finire diventi strumento
dell'Ordine. La Giunta che comunque vada la Valle d'Aosta e, in
questo caso, la Città di Aosta deve disporre di un Ospedale come
prescritto dalla legge.
