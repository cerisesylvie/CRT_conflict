Classificazione
TRASPORTI E VIABILITÀ
Trasporti



Oggetto del Consiglio n. 144 del 4 ottobre 2018 - Resoconto
OGGETTO N. 144/XV - Interpellanza: "Adempimenti per la
realizzazione delle opere di elettrificazione della tratta
ferroviaria Ivrea-Aosta".
Bianchi (Presidente) -
Punto n. 22 dell'ordine del
giorno. La parola alla Consigliera Minelli per l'illustrazione.
Minelli (IC) -
Abbiamo deciso di presentare ugualmente
questo provvedimento, in quanto riteniamo che contenga una serie di
domande che hanno necessità di avere una risposta soprattutto per
quello che riguarda i tempi e che andremo a spiegare.
Chiedo scusa se in apertura di illustrazione faccio
un'osservazione. Come ha già notato ieri la collega Nasso, capiamo
che siamo in un momento particolare in cui tutto è molto poco
definito e non si sa quale sarà il futuro del governo, però
sinceramente ci dispiace assistere al fatto che poche persone siano
presenti continuativamente in Consiglio e che continuamente ci
siano capannelli all'interno dell'Aula. Chiedo scusa per questa
digressione.
Lo scopo dell'interpellanza riguardante l'elettrificazione della
ferrovia ha alcuni punti contenuti nella premessa che sono chiari e
che adesso andrò ad illustrare, ma vorrei enucleare che si tratta
sostanzialmente di quattro questioni: l'importanza
dell'elettrificazione, il fatto che se ne parli da un decennio, la
constatazione che l'unica cosa che c'è di concreto è un progetto
preliminare risalente al 2010 e poi che cosa occorre effettivamente
fare secondo noi. Come tutti sapete, l'elettrificazione della
tratta è un'opera prevista fin dal Piano territoriale paesistico
approvato nel 1998 e successivamente inserita nell'accordo quadro
stipulato tra RFI e Regione nel dicembre 2004, poi nell'accordo
quadro interregionale fra il Ministero dei trasporti, la Regione
Valle d'Aosta e la Regione Piemonte nell'aprile del 2008 e, infine,
nell'ulteriore recente accordo quadro RFI e Regione del dicembre
2017. Come dicevo, sono circa dieci anni che vengono ripetutamente
e ciclicamente fatte delle dichiarazioni e presi degli impegni che
sembrano sempre pressanti, però allo stato delle cose l'unica opera
realizzata è il progetto preliminare dell'elettrificazione della
tratta che risale al 2010 e che ha definito modalità e costi
dell'opera. La legge approvata all'unanimità in quest'Aula nel 2016
ha impegnato la Giunta a procedere celermente agli adempimenti per
l'elettrificazione della tratta. L'Assessore, rispondendo ad
un'interpellanza in data 10 luglio 2018, aveva affermato che non è
stata ancora definita la questione del finanziamento della
progettazione definitiva dell'elettrificazione. Nella risposta,
sempre del 10 luglio, l'Assessore ha anche affermato che c'è stata
una riunione tra la Regione Piemonte e la Regione Valle d'Aosta in
data 7 marzo 2018 e in quell'occasione è stata, però solo
informalmente, approfondita la possibilità di finanziare la
progettazione definitiva a valere sui fondi dell'APQ interregionale
del 2008 ancora vigente, fondi che presentano una disponibilità
all'incirca ancora di 7 milioni di euro, e che la Regione Piemonte
non aveva evidenziato in questo senso delle controindicazioni.
A nostro avviso occorre accelerare le decisioni, le intese e gli
adempimenti per avviare subito un atto importante e urgente, la
progettazione definitiva dell'elettrificazione, ed essere pronti
poi ad utilizzare i fondi per la realizzazione di quest'opera, che
possono ragionevolmente essere inseriti nel prossimo contratto di
programma fra il Ministero delle infrastrutture e dei trasporti e
la Rete Ferroviaria Italiana. Per queste ragioni interpelliamo la
Giunta: per sapere quali ulteriori e formali passi sono stati
compiuti per poter utilizzare immediatamente questi fondi residui
dell'APQ interregionale al fine di finanziare la progettazione
definitiva dell'elettrificazione per la tratta Ivrea-Aosta e, in
secondo luogo, che cosa si intende fare per avere l'assicurazione
dell'inserimento nel prossimo contratto di programma sugli
investimenti ferroviari dei fondi necessari per la completa e
rapida realizzazione delle opere di elettrificazione della
tratta.
Dalle ore 11:56 riassume la presidenza il Presidente
Fosson
.
Fosson (Presidente) -
La parola all'Assessore Restano per
la risposta.
Restano (AC-SA-PNV) -
Invertirò l'ordine delle
risposte.
"Che cosa è stato fatto e  cosa si intende fare per avere
l'assicurazione dell'inserimento nel prossimo contratto di
programma sugli investimenti ferroviari dei fondi necessari per la
completa e rapida realizzazione delle opere di elettrificazione
della tratta": il governo regionale e gli uffici delle strutture
regionali competenti hanno ad oggi portato all'attenzione di RFI le
esigenze del nostro territorio in più occasioni, alcune delle quali
strettamente correlate alla definizione del futuro contratto di
programma. Con le note di riscontro alle consultazioni effettuate
dalla Società in merito al piano commerciale edizione 2018 si è
risposto in data 4 aprile 2018 e in data 3 settembre 2018.
Nell'ambito del tavolo tecnico di ascolto, di cui al paragrafo 3.7
del prospetto informativo della rete 2019, cosiddetto "PIR 2019", è
stata inviata la nota protocollo n. 8909 in data 20 luglio 2018.
Nel corso di un incontro svoltosi il 7 agosto 2018 presso la sede
dell'Assessorato con ingegneri di Rete Ferroviaria Italiana, quali
il direttore asse orizzontale e  il direttore territoriale
produzione di Torino (referenti della Valle d'Aosta) sono state
avanzate e portate all'attenzione anche in quell'occasione le
nostre istanze; infatti in tale occasione sono state ribadite le
esigenze prioritarie per la tratta ferroviaria di competenza
regionale, partendo proprio dall'accordo quadro sottoscritto con
RFI in cui ha un rilievo fondamentale l'elettrificazione della
tratta ferroviaria Aosta-Ivrea.
Inoltre la Regione, nell'ambito del tavolo tecnico esistente con
RFI, ha promosso un'analisi del progetto preliminare
dell'elettrificazione. Tale analisi consentirà di confermare e/o
modificare le scelte tecniche, definire gli iter autorizzativi,
nonché aggiornare il quadro economico di progetto. In questo modo
sarà possibile effettuare una programmazione attenta, concreta e
condivisa con RFI che consenta di ottenere gli stanziamenti
effettivamente necessari. Solo in presenza di un quadro economico
aggiornato è possibile sollecitare in modo efficace la messa a
disposizione dei fondi nel contratto di programma RFI-Ministero. In
proposito è mia intenzione, una volta chiusi gli approfondimenti
tecnici con Rete Ferroviaria Italiana effettuare un incontro con il
Ministero dei trasporti per ribadire le esigenze della ferrovia
valdostana. Infine, rispetto alla ricerca dei fondi, la Regione sta
cercando opportunità di finanziamento anche nell'ambito delle
future strategie europee per l'arco alpino (EUSALP Programma 4). In
questo senso si è attivi per far inserire le reti ferroviarie
secondarie nella prossima programmazione europea. A tale scopo
l'Assessorato ha partecipato a due incontri: uno tenutosi nel
giugno 2017 (all'epoca ero Assessore ai trasporti) e uno che si è
tenuto lo scorso 19 settembre a Genova, al quale ho partecipato
personalmente alla presenza di tutte le Regioni dell'arco alpino.
In tale sede le mie dichiarazioni sono andate nel senso di cercare
di spostare parte di questi fondi nella ristrutturazione delle
tratte ferroviarie regionali già esistenti anziché lasciarli sugli
investimenti riferiti a nuove tratte ferroviarie. Purtroppo tanti
altri incontri di questo genere si erano già tenuti nel corso
dell'anno 2016, ai quali non ho avuto l'onore e l'onere di poter
partecipare.
L'altra domanda è: "quali ulteriori e formali passi sono stati
compiuti per poter utilizzare immediatamente i fondi residui
dell'APQ interregionale del 2008 al fine di finanziare la
progettazione definitiva dell'elettrificazione della tratta
Aosta-Ivrea". Le valutazioni in merito al possibile utilizzo dei
fondi residui dell'APQ regionale sono state affrontate nei tavoli
tecnici con RFI in data 5 febbraio 2018 e 22 marzo 2018 e, in via
informale, nell'ambito di un'ulteriore riunione tecnica tenutasi
con la Regione Piemonte in data 7 marzo 2018. Negli incontri
svoltisi, non avendo registrato da parte di RFI e Regione Piemonte
obiezioni all'utilizzo dei fondi residui dell'APQ per
l'elettrificazione, è stato evidenziato da tali soggetti che non è
opportuno finanziare la sola fase progettuale definitiva senza aver
certezza del finanziamento dell'opera. In effetti l'elaborazione di
un progetto definitivo che, in assenza dell'inserimento dei lavori
nella programmazione nazionale, rischia di restare inattuato per
alcuni anni e che poi richiederebbe una futura revisione o
aggiornamento non costituirebbe un utilizzo corretto del denaro.
Inoltre, anche rispetto all'ipotesi dell'utilizzo dei fondi
dell'APQ, risulta fondamentale concludere l'analisi in corso in
merito alla progettazione preliminare: solo in questo modo si può
avere un quadro economico di progetto aggiornato ed una
quantificazione puntuale dei costi di progettazione che andrebbero
inseriti nei documenti di rimodulazione dell'APQ. Si intende
promuovere prossimamente un incontro con l'Assessore del Piemonte
Balocco con cui affrontare la problematica della tratta
ferroviaria, nonché condividere le scelte in merito all'utilizzo
dei fondi residui dell'accordo di programma quadro interregionale.
Non appena in possesso della relazione di Rete Ferroviaria Italiana
in merito all'analisi del progetto preliminare, si provvederà a
convocare il tavolo dei sottoscrittori dell'APQ per una prima
valutazione in attesa della messa a disposizione dei
finanziamenti.
Se posso aggiungere, è alla nostra attenzione anche la questione
della Lunetta di Chivasso che in questi giorni è stata oggetto di
discussione in Piemonte. Ho risposto a degli articoli apparsi sui
quotidiani, perché la Valle d'Aosta è altamente interessata alla
realizzazione di quest'opera, è disponibile ad eventuali modifiche
della progettazione, però non è intenzionata a rinunciare a questa
importante modifica della tratta ferroviaria.
Presidente -
La parola alla Consigliera Minelli per la
replica.
Minelli (IC) -
Assessore, circa la risposta al nostro
secondo quesito (cosa si è fatto e cosa si intende fare, cioè la
questione del tavolo tecnico) possiamo essere soddisfatti, nel
senso che in questo tavolo tecnico - l'ultimo, se ho capito bene, è
quello del 7 agosto 2018 - sono state esaminate le intenzioni,
quindi ciò che è necessario per arrivare all'elettrificazione della
tratta.
Non sono invece soddisfatta riguardo alla risposta sul primo
quesito. L'Assessore ci dice che si intende fare un incontro anche
con il Ministero, però sostanzialmente che non si decide di
utilizzare i fondi residui dell'APQ interregionale del 2008, perché
è meglio pensare ad una progettazione che vada in senso più ampio e
non riguardi soltanto l'elettrificazione. Noi riteniamo che i fondi
per la progettazione servano subito, perché, se si avvia subito la
progettazione definitiva, in due anni si può terminare
l'
iter
di progettazione in tempo per fruire poi di quei
finanziamenti del contratto di programma, che partono dal 2020, ma
bisogna presentare per il 2019 gli atti necessari! Senza una
progettazione avere poi anche i fondi del contratto di programma a
disposizione non serve a nulla, quindi secondo noi la cosa urgente
ed essenziale che bisogna fare subito, chiunque debba prendere
questa decisione, è la progettazione, ma mi pare di capire che in
questo senso proprio non ci siamo.
Sulla questione che anche lei evidenziava ieri, che prima di
prendere delle decisioni bisogna valutare molte cose tra cui anche
i treni a idrogeno e altre innovazioni in questo senso: se
aspettiamo di capire se si possono utilizzare in Valle d'Aosta i
treni a idrogeno che sono assolutamente sperimentali (mi pare che
in Italia ne esista uno), tutti noi saremo non soltanto defunti, ma
polvere.
Volevo aggiungere un'altra cosa, visto che ieri, a margine della
mia interrogazione, lei ha fatto riferimento al deposito del
Programma strategico di interventi sulla ferrovia che abbiamo
presentato in Commissione. Nella pausa - perché non essendo qui
nella passata legislatura non ero sicura - ho fatto una verifica
presso la Segreteria della Commissione e risulta che è stato
discusso in Commissione il Programma strategico di interventi con
l'Assessore Marguerettaz, ma tale Programma strategico non è stato
depositato, non è stato discusso in Giunta e tantomeno non è mai
approdato in Consiglio; eppure ricordo che la legge diceva che
entro sei mesi dall'approvazione della legge stessa, quindi a
maggio 2017, avrebbe dovuto essere portato in Consiglio. È per
questa inadempienza, perché tale è, poiché un anno e mezzo di
ritardo mi sembra che sia un tempo sufficientemente lungo per cui
davvero è il caso di prendere dei provvedimenti, che il nostro
gruppo ha deciso di presentare il programma. Vedo comunque che c'è
la volontà in parte di lavorare su questo tema, quindi mi auguro
che lei, Assessore, o chiunque sarà l'Assessore ai trasporti nella
legislatura che stiamo vivendo, partecipi costruttivamente alla
discussione.
Di Porta del Canavese dovremo sicuramente discutere, di Lunetta
di Chivasso anche, di treni a idrogeno a mio avviso un po' meno,
però fare le prime cose non richiede tempi biblici come quelli che
invece ci stiamo accorgendo di avere di fronte.
