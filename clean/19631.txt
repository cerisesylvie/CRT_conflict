Classificazione
INFORMAZIONE
Radiotelecomunicazioni


Resoconto integrale del dibattito dell'aula
Oggetto del Consiglio n. 2804 del 16 ottobre 2002 - Resoconto
OGGETTO N. 2804/XI Iniziative per l'eventuale modifica del
decreto legislativo n. 198/2002 recante disposizioni per accelerare
la realizzazione delle infrastrutture di telecomunicazioni.
(Interpellanza)
Interpellanza Preso atto che sulla Gazzetta Ufficiale del 13
settembre 2002 è stato pubblicato il Decreto legislativo 4
settembre 2002, n. 198, relativo a "Disposizioni volte ad
accelerare la realizzazione delle infrastrutture di
telecomunicazioni strategiche per la modernizzazione e lo sviluppo
del Paese, a norma dell'articolo 1, comma 2, della legge 21
dicembre 2001, n. 443";
Ricordato il parere negativo che la regione Valle d'Aosta, in
sede di conferenza unificata Stato-Regioni, aveva espresso su tale
decreto;
Visto che il testo definito non ha accolto le richieste di
modifica che i rappresentanti delle Regioni e degli Enti Locali
avevano evidenziato nel corso della suddetta riunione;
Ricordato che esistono in tale decreto indicazioni che ledono le
prerogative costituzionali delle Regioni e dei Comuni, specie per
quanto riguarda le norme in materia urbanistica;
la sottoscritta Consigliera regionale
Interpella
l'Assessore competente per sapere:
1) se è stata fatta una disamina approfondita di eventuali punti
di contrasto del decreto rispetto alla normativa regionale;
2) se la Regione intende ricorrere alla Corte Costituzionale per
impugnare tale decreto e se ha già provveduto a prendere contatto
con altre Regioni per studiare un'eventuale iniziativa
congiunta.
F.to: Squarzino Secondina
Président
La parole à la Conseillère Squarzino
Secondina.
Squarzino (PVA-cU)
Ritorno su un argomento che avevamo
già trattato il mese di luglio, cioè sui provvedimenti che il
"Governo Berlusconi", tramite il Ministro Gasparri, porta avanti
relativamente all'installazione di infrastrutture di
telecomunicazione. Allora si discuteva di una proposta di decreto,
la cui bozza era stata esaminata a livello di Conferenza
Stato-Regione; ora, purtroppo, quella bozza si è trasformata in un
decreto legislativo, decreto le cui disposizioni erano state
contestate in sede di Conferenza unificata Stato-Regione, decreto
che non ha recepito le richieste di modifica avanzate da regioni e
comuni, decreto su cui la stessa Regione aveva espresso un parere
decisamente negativo. Su questo concordano l'Assessore e il nostro
gruppo.
Questo decreto è legge. Alcune Regioni - Toscana, Emilia,
Umbria, Campania - stanno iniziando a sollevare questioni di
legittimità. Solo l'altro giorno su "Il Sole 24Ore" è stata
pubblicata un'intera pagina che riguarda l'elettrosmog, dove si
dice che gli enti sono sul piede di guerra. Questo per dire quanto
è attuale questo argomento. Ricordo che l'Assessore e la
sottoscritta erano concordi circa una serie di valutazioni: avevamo
detto che il fatto che tale decreto espropriasse le autonomie
locali di quel ruolo di prevenzione, controllo, pianificazione
faticosamente riconosciuto in molte realtà, nonché che rendesse
nulle tutte le iniziative urbanistiche di salvaguardia ambientale
che i comuni e le regioni avevano messo in atto con regolamenti e
disposizioni era gravissimo.
Ci siamo soffermati in modo particolare su due problemi, che
sono quelli che risolleverò anche oggi. Il primo problema è
costituito dal fatto che le infrastrutture per le telecomunicazioni
sono considerate opere di interesse nazionale, strategico per cui,
assimilandole alle opere di urbanizzazione primaria, di fatto si
cancellano e si bypassano le competenze di enti locali in materia;
di fatto si rende nullo, e anche inutile, lo sforzo che le regioni
hanno fatto di costruire piani di zona degli impianti, così da
verificare l'insieme dei valori di inquinamento prodotto. Adesso,
infatti, la nostra legge prevede che l'autorizzazione venga data ad
ogni singola infrastruttura, ma all'interno del piano più ampio,
cosa che non avverrà più dal momento che questa scelta del Governo
è diventata decreto-legge, come se il territorio e la salute dei
cittadini fossero a completa disposizione di interessi economici
degli enti gestori degli impianti di telecomunicazione! Per quanto
concerne i diritti riconosciuti alla proprietà privata - e qui
sollevo il secondo aspetto -, con questo decreto-legge si consente
al gestore di agire direttamente in giudizio contro chi impedisce
il passaggio o l'installazione di infrastrutture e quindi di
procedere direttamente all'esproprio, come se il progetto di questo
singolo gestore fosse omologabile ad un'opera di interesse
pubblico, superiore all'interesse dei singoli!
Queste erano un po' le osservazioni critiche fatte nei confronti
della bozza, che - ripeto - è diventata legge. A questo punto ci
chiediamo se il decreto, nonostante abbia accolto alcuni
emendamenti proposti dagli enti locali, rispetti le competenze
delle regioni e dei comuni e vorremmo sapere cosa intenda fare la
Regione. Ricordo che c'è, sì, un articolo 13, che è stato aggiunto
nel decreto legislativo e che non era presente nella bozza, che
prevede che:
"Le Regioni a Statuto
speciale… provvedono alle finalità di
cui al presente decreto, nell'ambito delle competenze ad esse
spettanti ai sensi dei rispettivi statuti e delle relative norme di
attuazione, secondo quanto disposto dai singoli
ordinamenti"
.
Ora, rispetto però a questo articolo, che è stato inserito e che
riconosce una legislazione regionale circoscritta dalle competenze
previste dallo Statuto, mi chiedo come ci possiamo comportare. Cosa
dobbiamo fare? Dobbiamo assumere tutte le norme qui scritte
interpretandole secondo la nostra specificità? Dobbiamo rivedere
tutta la nostra normativa regionale alla luce di queste norme?
Questo è il problema che pongo e lo pongo sui due punti
essenziali che ho sottolineato nel mio intervento: il primo, il
fatto che queste infrastrutture di telecomunicazione sono
considerate opere di interesse nazionale realizzabili in deroga ad
ogni principio, anche al principio che la nostra legge ribadisce,
perché redatta sulla base di un articolato che ora è stato
abrogato, che le nuove autorizzazioni devono tener conto dei campi
elettromagnetici pre-esistenti; il secondo, la realizzabilità o
meno di queste infrastrutture in deroga al principio del rispetto
della proprietà privata. Capisco che tutte le norme relative
all'aspetto urbanistico siano di competenza primaria della Regione,
ma questo decreto legislativo non ha solo norme relativamente
all'urbanistica, ha anche altre norme che mi chiedo come possano
incidere sulle nostre competenze e sulla nostra legislazione in
materia.
Président
La parole à l'Assesseur au territoire,
à l'environnement et aux ouvrages publics, Vallet.
Vallet (UV)
La materia è complessa e delicata. Noi
abbiamo esaminato la questione sotto due aspetti. Il primo: si è
verificato quali sono gli effetti prodotti dal decreto legislativo
n. 198 sulla disciplina regionale recata dalla legge regionale n.
31/2000. Il secondo: si è verificata la possibile invasione e,
conseguentemente, la limitazione posta dalle norme portate dal
decreto legislativo n. 198 rispetto alle nostre competenze e,
quindi, l'opportunità di ricorrere alla Corte Costituzionale nei
confronti del Decreto. Siamo giunti ad una conclusione che è
tranquillizzante rispetto all'applicabilità del decreto legislativo
n. 198 nella nostra Regione, questo sulla base di un ragionamento
che è stato fatto dalla Direzione degli Affari legislativi della
Presidenza della Regione in collaborazione con le strutture
dell'Urbanistica e del Dipartimento del territorio dell'Assessorato
del territorio.
Il decreto legislativo n. 198/2002 detta principi fondamentali
in materia di installazione e modifiche di infrastrutture di
telecomunicazioni considerate strategiche per il conseguimento di
più finalità, fra le quali la liberalizzazione del settore delle
telecomunicazioni, la razionalizzazione delle procedure
autorizzatorie per l'installazione di impianti di
telecomunicazioni, la tutela della concorrenza, la salvaguardia del
principio di non discriminazione fra gli operatori del settore e la
tutela dell'ambiente e della salute. Nonostante queste numerose
finalità enunciate, è però facile circoscrivere il campo materiale
di intervento del legislatore statale a quello dell'urbanistica,
infatti l'enunciazione dei principi - finalità - contenuta
nell'articolo 1 non fa che introdurre disposizioni aventi ad
oggetto la disciplina delle procedure urbanistiche di
autorizzazione all'installazione di infrastrutture di
telecomunicazioni o comunque delle attività di trasformazione del
territorio mediante opere di scavo, opere civili ed occupazioni
connesse o conseguenti l'installazione di detti impianti.
La legge regionale n. 31/2000 è "costruita" di analoghi
contenuti; questa legge, infatti, espressamente circoscrive e
definisce il proprio oggetto di intervento alla disciplina delle
procedure urbanistiche di installazione e di modifica degli
impianti di telecomunicazioni al fine di assicurare la corretta
localizzazione e l'ordinato sviluppo degli impianti, oltre che di
tutelare l'ambiente. Attesa quindi l'identità di contenuti, tutti
incidenti sulla materia urbanistica, e considerato che tale materia
è ascritta, a mente dell'articolo 2 dello Statuto speciale di
autonomia, alla potestà primaria della Regione, si può escludere
che le anzidette nuove norme statali abbiano l'effetto di abrogare
o di invalidare la preesistente normativa regionale, che disciplina
in modo completo la materia, anche laddove la normativa regionale
incide, sia pure indirettamente e per profili del tutto marginali e
residui su ambiti materiali diversi da quelli propri
dell'urbanistica ed ascrivibili all'ambito più circoscritto per il
legislatore regionale della competenza concorrente, quali in
particolare la tutela della salute e l'ordinamento delle
comunicazioni, materia quest'ultima sulla quale non abbiamo
assolutamente competenza. Si può comunque escludere che sussista
quella immediata e diretta incompatibilità fra la disciplina
regionale e quella sopravvenuta statale, che, per giurisprudenza
costante, costituisce presupposto necessario e sufficiente per
ritenere operanti gli istituti dell'abrogazione o
dell'illegittimità costituzionale sopravvenuta delle norme
regionali anteriori.
In ogni caso, quindi, quali che siano ad oggi gli effetti
prodotti dalla sopravvenuta legislazione statale di principio, essi
devono quanto meno nel caso di specie ritenersi comunque esclusi
poiché, come detto, mancano in concreto quei presupposti di
incompatibilità immediata ed evidente fra la normativa regionale
anteriore e la normativa statale di principio sopravvenuta al
verificarsi dei quali gli effetti descritti possono ritenersi
prodotti. Essendo, quindi, assolutamente coerenti le due norme, non
sussistono questi principi, ne consegue che la materia
dell'installazione continua legittimamente a trovare la propria
disciplina nella vigente legge regionale. In Valle d'Aosta non
trova applicazione il decreto legislativo n. 198, continua a
trovare applicazione la legge regionale n. 31/2000.
L'altro profilo che abbiamo esaminato, e che assume a questo
punto un rilievo "secondario", è comunque la possibile invadenza
del Decreto legislativo sulle nostre competenze. A tale riguardo si
osserva che la norma di cui all'articolo 13 del citato decreto,
norma che è stata citata anche dalla Consigliera Squarzino, ad un
primo esame appare sufficiente a tutelare le competenze
riconosciute alle autonomie differenziate nelle materie oggetto del
Decreto. Si tratta a dire il vero di una clausola di salvaguardia
anomala, nel senso che appare formulata in maniera parzialmente
diversa dalle consuete clausole di analogo contenuto e significato,
ma nella sostanza essa non si pone come lesiva della sfera di
autonomia garantita alle autonomie speciali perché non le obbliga
ad un puntuale adeguamento, limitandosi piuttosto a prevedere un
generico e generale adeguamento alle finalità indicate, nel
rispetto comunque delle competenze spettanti alle Regioni speciali
e alle Province autonome, ai sensi dei rispettivi statuti e delle
relative norme di attuazione.
Poiché con la legge regionale n. 31/2000 vi è stato
l'adeguamento, atteso che essa anche nella materia
dell'urbanistica, di competenza esclusiva, si pone in linea con le
finalità enunciate dal sopravvenuto Decreto statale - ed è questo
che ci è richiesto dal Decreto -, compresa l'esigenza di
semplificare e razionalizzare le procedure e di individuare termini
procedimentali finali certi, si ritiene che possa non sussistere
allo stato quella lesione immediata e concreta che può sorreggere e
giustificare la sussistenza dell'interesse a ricorrere, requisito
imprescindibile di ammissibilità di un eventuale ricorso innanzi
alla Corte Costituzionale promosso a difesa delle proprie
competenze costituzionali.
Per quanto riguarda l'opportunità di ricorrere alla Corte
Costituzionale, abbiamo fatto una verifica presso le altre Regioni
a Statuto speciale: anche le Province Autonome di Trento e di
Bolzano, dopo aver contattato i colleghi che sono competenti in
materia, sono giunte alle nostre conclusioni. Trento ha già la sua
normativa e quindi continua ad applicare la sua normativa; Bolzano
non ha ancora una sua normativa, la sta predisponendo e quindi
applicherà la sua normativa perché così gli è concesso dal suo
statuto di autonomia; su posizioni analoghe Friuli, Sardegna e
Sicilia che quindi non faranno ricorso. Diversa, ma perché non
tutelata dall'articolo 13, la posizione delle Regioni a Statuto
ordinario: risulta che Emilia Romagna, Toscana, Puglia e Marche o
hanno già prodotto o certamente produrranno ricorso alla Corte
Costituzionale.
Président
La parole à la Conseillère Squarzino
Secondina.
Squarzino (PVA-cU)
Riconosco e prendo atto che il decreto
legislativo n. 198/2002 non trova applicazione nella nostra Regione
e non invade le nostre competenze, per cui non siamo tenuti a
rispettarlo; altrimenti esso comporterebbe una serie di problemi
più volte ricordati: si vanificherebbero tutte le nostre normative
in materia urbanistica, si altererebbe il nostro quadro di
procedure autorizzative che, con tutti i problemi che hanno - ma
sono di altro tipo -, hanno comunque il pregio di analizzare ogni
nuova richiesta di insediamento all'interno dell'intero territorio,
non singolarmente… Ho alcune
perplessità sulla questione del possibile
esproprio…
(interruzione dell'Assessore Vallet, fuori microfono)
… va bene, se ho capito il decreto
non si applica né per quanto riguarda l'esproprio né per quanto
riguarda il fatto che le infrastrutture per telecomunicazioni sono
considerate opere di interesse nazionale
strategico… quello è l'altro problema
che pongo. Ripeto: sono ben contenta che abbiamo queste competenze
e che siano riconosciute.
A questo punto le chiedo quello che abbiamo sempre domandato,
cioè di utilizzare al meglio le nostre competenze, di utilizzarle
con più coraggio, nel senso che potremmo a questo punto fissare per
legge quei limiti di qualità che sono dettati dal principio di
precauzione, la nostra legge non ha indicato con chiarezza questi
valori limite. Abbiamo discusso a lungo con l'Assessore di questo
argomento, il quale ha detto che è l'ARPA l'organismo al quale
viene demandato il compito di analizzare le varie richieste di
installazione di impianto alla luce della normativa nazionale. Ora,
se è vero che abbiamo questa possibilità di manovra di competenza
in questo ambito, credo che dovremmo utilizzarla meglio.
Noi siamo a favore della fissazione in legge di quei valori
dettati dal principio di precauzione, che suggerisce di seguire
parametri più rigorosi in assenza di dimostrazione che quei livelli
di inquinamento non sono pericolosi. Sarebbe un modo anche per dare
una risposta concreta alle richieste di cittadini della Valle
d'Aosta. Mentre condivido e apprezzo tutta la parte relativa alla
difesa della propria autonomia, che la Regione ha fatto e sta
facendo rispetto a questa materia, sottolineo e constato purtroppo
che non c'è una volontà politica abbastanza ferma sull'altro
aspetto della tutela della salute dei cittadini. Le richieste che
la popolazione in tal senso ha avanzato non hanno avuto una
risposta adeguata, sia le richieste dei coniugi Cout - che sono un
po' il simbolo delle domande di tutela della salute avanzate da più
cittadini -, come pure anche le stesse richieste dei cittadini
facenti parte del Comitato di Saint-Christophe, che, pur avendo
chiesto fin da febbraio un incontro con le autorità regionali e con
lo stesso Prefetto, non hanno ricevuto il benché minimo cenno di
risposta. Credo che su questo punto occorrerebbe, Assessore, più
coraggio e più volontà ferma, fissando in legge questi limiti
possiamo ottenere dei comportamenti virtuosi anche dai gestori.
Ci sono riuscite delle realtà molto più piccole delle nostre ed
è notizia solo dell'altro giorno che il Comune di San Miniato,
all'interno della legge regionale della Toscana, ha siglato un
accordo sulle antenne con Omnitel, con Wind Telecomunicazioni e via
dicendo, che si sono impegnati a presentare un piano di
installazione di antenne le cui emissioni - oda bene, Assessore -
non dovranno superare "lo 0,5 volt/metro nelle aree sensibili di
interesse storico, architettonico e paesaggistico, nelle aree
comprese in un raggio di 50 metri di distanza da asili, scuole,
ospedali, case di cura, aree verde attrezzate o destinate
all'infanzia o aree ad alta densità abitativa". Se un piccolo
Comune come San Miniato è riuscito ad ottenere questa garanzia
della salute dei cittadini, possibile che non riusciamo, come Valle
d'Aosta, ad incidere su questa normativa e ad avere altrettanto
coraggio per la salvaguardia della salute dei cittadini della
nostra Regione? Le pongo questa domanda chiedendole di ripensare
alle scelte operate nel momento in cui è stata redatta la nostra
legge n. 31/2000. Mi chiedo se non si possa intervenire, nel
momento in cui si va a modificare questa legge per alcuni aspetti
più marginali o più procedurali, anche su questo aspetto
sostanziale di rispetto della salute dei cittadini.
