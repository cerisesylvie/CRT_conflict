Classificazione
ATTIVITÀ CULTURALI



Oggetto del Consiglio n. 1083 del 10 marzo 2010 - Resoconto
OGGETTO N. 1083/XIII - Interrogazione: "Programmazione delle
manifestazioni culturali organizzate dall'Assessorato istruzione e
cultura".
Interrogazione
Constatato che, tra i tantissimi eventi in calendario
dell'Assessorato Istruzione e cultura, le due mostre organizzate
per la stagione estiva 2009 ad Aosta "The Art of Games. Nuove
frontiere tra gioco e bellezza" e "Le arti a Firenze tra Gotico e
Rinascimento" sono costate la cifra complessiva di euro
1.038.600;
i sottoscritti Consiglieri regionali
Interrogano
l'Assessore competente per sapere:
1) quanti visitatori paganti e non siano stati registrati
nelle due mostre sopraccitate;
2) a quanto ammonti il costo unitario per visitatore pagante
per ciascuno di questi eventi;
3) se ritiene produttivo questo investimento alla luce del
numero di fruitori, valdostani e non di queste mostre;
4) se esiste una programmazione pluriennale delle
manifestazioni utili ad accrescere l'offerta turistico-culturale
valdostana e con quali criteri è stata definita.
F.to: Bertin - Giuseppe Cerise - Louvin - Patrizia
Morelli
Presidente
- La parola all'Assessore all'istruzione e
cultura, Laurent Viérin.
Viérin L. (UV)
- Merci, M. le Président. Per quanto
riguarda la prima domanda:
"quanti visitatori paganti..."
,
volevo ricordare, questa è un'iniziativa ciclica e ne abbiamo già
parlato diverse volte che l'obiettivo principale dell'Assessorato
dell'istruzione e cultura è la promozione e la valorizzazione della
cultura in tutti i suoi aspetti e non la realizzazione di introiti
come un'impresa a carattere economico. La mostra "Le arti a
Firenze" ha rappresentato un evento di alto profilo culturale, la
cui valenza scientifica è stata garantita dalla collaborazione fra
il nostro Assessorato e la Sovrintendenza speciale per il polo
museale fiorentino, che è il primo polo museale al mondo che vede
legata la Valle d'Aosta a questo polo museale attraverso una
convenzione, prestigiosa istituzione del Ministero per i beni e le
attività culturali. Una corposa rassegna stampa a livello nazionale
documenta la riconosciuta validità dell'esposizione realizzata
nella nostra regione.
Le mostre di arte antica hanno per loro stessa natura costi
elevati a causa dell'antichità, della preziosità e della fragilità
delle opere d'arte da esporre, che richiedono particolari
accorgimenti, limitazioni, assicurazioni, collocazione e questi
costi sono proporzionali alla qualità delle opere d'arte proposte
nella mostra nel Museo archeologico. Quella citata vedeva la
presenza di opere provenienti dai maggiori musei toscani, basti
citare ad esempio Gentile da Fabriano, Masolino, Beato Angelico,
Lorenzo Ghiberti e Donatello. L'altra mostra, quella del Centro
Saint-Bénin "The Art of Games" si connota invece per il carattere
innovativo dei contenuti, che tiene conto delle nuove forme
espressive e tecnologiche della società contemporanea; il nostro
obiettivo è quello della democratizzazione della cultura e
dell'accessibilità degli eventi culturali. Va poi ricordato che
l'ingresso gratuito alle mostre è previsto, secondo una delibera di
Giunta, per tutta una serie di categorie di persone che sono già
state ricordate in questa sede, per esempio gli
over
65
anni, chi non abbia ancora compiuto i 18 anni, i portatori di
handicap, le guide turistiche, le scolaresche con i loro insegnanti
e quant'altro. Attraverso queste premesse è possibile interpretare
correttamente i dati che vi fornirò. Per quanto riguarda la mostra
del Museo archeologico, totale visitatori: 6.666, sono 2.667
paganti e 3.999 quelli non paganti delle categorie prima citate,
somma impegnata 601.000 euro. Il costo delle mostre, va precisato,
comprende anche la realizzazione di cataloghi che sono utili
strumenti di approfondimento contenenti contributi scientifici di
critici e docenti universitari; fra l'altro, il catalogo de "Le
arti a Firenze" comprende un saggio del celebre storico Franco
Cardini e di storici dell'arte e dell'architettura molto famosi. I
cataloghi che sono posti in vendita sono anche distribuiti nelle
scuole, nelle biblioteche e sul territorio e utilizzati per scambi
interbibliotecari andando così ad incrementare il patrimonio
culturale e librario della Regione. L'altra mostra: 5.295
visitatori, 2.074 paganti, 3.221 quelli delle categorie su
menzionate, somma impegnata: 437.000 euro.
Veniamo invece alla domanda:
"se si ritiene produttivo questo
investimento..."
, qui ne abbiamo già parlato, credo che
l'investimento per queste iniziative costituisca a pieno titolo
parte integrante dei compiti dell'Assessorato per promuovere la
cultura in tutte le sue espressioni offrendo ai turisti e ai
residenti un'offerta culturale differenziata e di qualità. Le
mostre poi, lo abbiamo già detto, non vanno viste come un pezzo di
cultura a sé, ma vanno viste in un'offerta culturale ampia assieme
agli eventi, ai siti storici e archeologici che questa estate hanno
visto la presenza di 327.000 persone. Le ricadute di questi eventi
sul territorio quindi non sono semplicemente legate all'incasso dei
biglietti delle mostre, questa è una visione molto limitativa della
programmazione della politica culturale, ma hanno delle ricadute
sul territorio che queste persone con la spesa pro capite
hanno.
Ultima domanda:
"se esiste una programmazione pluriennale
delle manifestazioni utili ad accrescere l'offerta
turistica..."
, sì abbiamo una programmazione che è in corso e
la programmazione delle mostre viene realizzata con un programma
annuale deliberato dalla Giunta regionale con un programma
espositivo diversificato. Quest'anno vi ricordo che avremo ad
Ussel, perché crediamo nella connotazione delle sedi con la
tipologia di evento, una grande mostra di Giorgio Forattini, al
Museo archeologico una mostra di approfondimento storico-artistico
e al Centro Saint-Bénin una mostra di arte moderna e contemporanea,
per passare alle sedi minori con un'altra programmazione.
Ciò che tengo a sottolineare è che le mostre sono una parte
della programmazione culturale che, assieme agli altri eventi, ai
siti archeologici e ai nostri castelli e a tutte le prerogative
della nostra Valle, fanno sì che vi sia un'offerta culturale ampia
e articolata. Ci sono poi settori come l'arte contemporanea che non
fanno ingressi in termini di incassi di biglietti, ma che
all'interno di una stagione espositiva offrono un valore aggiunto
alla qualità dell'offerta culturale che, integrata con gli altri
aspetti che noi proponiamo come Valle d'Aosta da un punto di vista
culturale, fanno sì che la Valle d'Aosta sia appetibile e che veda
le presenze che ho citato: per esempio, per l'estate scorsa di
327.000 presenze, che sono, secondo noi, molto importanti.
Presidente
- La parola al Consigliere Bertin.
Bertin (ALPE)
- Da un certo punto di vista, mi posso
dichiarare soddisfatto della risposta, nel senso che temevo di non
ricevere nessuna risposta. In effetti nel lontano novembre 2008
alla chiusura delle mostre, il 24 novembre per la precisione,
esercitando il potere ispettivo riservato ai consiglieri, avevo
inoltrato una richiesta formale, ex articolo 116 del Regolamento,
per conoscere questi dati. Credevo che l'Assessorato conoscesse in
tempo reale o quasi il numero di entrate e di visitatori alle
mostre, se non altro per poter analizzare i risultati ottenuti di
volta in volta. A quanto pare non è così, visto che dopo 3 mesi non
ho ancora ricevuto una risposta, di conseguenza ho pensato di
presentare tale interrogazione per capire come erano andate queste
benedette mostre. Colgo l'occasione anche per invitare la
Commissione Regolamento a modificare questo articolo 116, che così
com'è serve a ben poco; ci si deve affidare alla disponibilità del
dirigente o dell'Assessore, ma non ci sono né vincoli precisi, né
modalità certe.
Chiusa parentesi, visto che non ricevuto risposte con l'articolo
116, ho presentato questa interrogazione e vengo al merito della
risposta. Evidentemente, diversamente dalla premessa, non sono
soddisfatto, nel senso che continuo a considerare queste
manifestazioni dei piccoli
flop
, che il rapporto fra le
spese sostenute e i risultati ottenuti sia gravemente deficitario.
In questo caso si sono spesi 600.000 euro con 6.000 visitatori di
cui 2.600 paganti, a questi poi bisognerebbe aggiungere il
personale che nel caso specifico è rappresentato da 15 persone non
di ruolo più 6 di ruolo e 4 part-time che messi... facendo un
calcolo anche al ribasso tenendoci più bassi possibile all'incirca
costano 2.500 euro al mese, la cifra da aggiungere si aggira
attorno ai 200.000 euro solo per il personale.
Concordo perfettamente con l'Assessore sul fatto che di per sé
non è significativo il numero di visitatori paganti, ma è anche
l'unico che può dare un certo riscontro sull'attrattività turistica
rappresentata dalle diverse esposizioni, visto che, a quanto so,
non esistono, o perlomeno se avete elaborato altri strumenti per
capire l'attrattività delle mostre rispetto ai turisti al momento
non le conosco e questo dato è comunque l'unico da tale punto di
vista. A mio avviso, poi una programmazione a medio e lungo termine
è indispensabile; si spendono delle somme ingenti e non ci si può
affidare all'episodicità e all'occasionalità. Quello che si è
percepito dalla risposta è che annualmente si stabilisce un
programma, ma non c'è una visione a medio e lungo termine, che è
indispensabile per ottenere dei risultati; se si continua così, non
si potrà mai andare tanto meglio di come si sta andando in questo
momento, passando da un
flop
più o meno grande ad un altro
flop
. In ogni caso si può pensare quel che si vuole, si può
anche credere che si tratti di grandi successi, ognuno è libero di
pensare quel che vuole; l'importante è che non si venga a parlare
di turismo culturale, perché, da quel punto di vista, proprio non
ci siamo. Grazie.
