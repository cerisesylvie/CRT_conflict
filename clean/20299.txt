Classificazione
AMBIENTE
Flora e fauna
CACCIA E PESCA


Resoconto integrale del dibattito dell'aula
Oggetto del Consiglio n. 285 del 18 dicembre 2003 - Resoconto
OGGETTO N. 285/XII - Riduzione del numero delle presenze di
cinghiali nel territorio valdostano. (Interrogazione)
Interrogazione
Tenuto conto del fatto che recentemente in Bassa Valle si è
svolta un'assemblea, alla presenza anche dell'Assessore regionale
all'agricoltura, in cui cacciatori, agricoltori, amministratori e
cittadini hanno ribadito l'urgenza di individuare rimedi concreti
agli ingenti danni economici e strutturali causati dalle
devastazioni dei cinghiali nelle campagne e nei boschi del
territorio regionale;
Sottolineato che di fronte alle molteplici problematiche
sollevate in quella sede dai presenti, ovvero i gravi danni recati
alle produzioni agricole e ai terreni, l'aumento dei costi per i
risarcimenti dei conseguenti danni, il rischio di abbandono dei
terreni interessati da parte dei proprietari e i pericoli di
aggressione fisica all'uomo da parte degli stessi ungulati,
l'Assessore ha chiesto la collaborazione di tutti al fine di
ridurre drasticamente la presenza dei cinghiali;
Preso atto del fatto che tra le proposte presentate in quella
sede vi è quella riguardante la richiesta di poter cacciare per
tutto l'anno il cinghiale nel territorio valdostano;
I sottoscritti Consiglieri regionali
Interrogano
l'Assessore competente per sapere:
1) quali sono le iniziative già intraprese o in procinto di
esserlo dirette a ridurre il numero di presenze di cinghiali nel
territorio valdostano;
2) se ritiene opportuno adoperarsi al fine di valutare la
possibilità di prorogare la caccia al cinghiale in Valle d'Aosta
per l'intero arco dell'anno.
F.to: Lanièce - Salzone
Président - La parole à l'Assesseur à l'agriculture, aux
ressources naturelles et à la protection civile, Vicquéry.
Vicquéry (UV) - Faccio riferimento alle iniziative intraprese,
come dice l'interrogazione, successivamente all'assemblea di
Pont-Saint-Martin. Innanzitutto abbiamo fatto un incontro tecnico
tra tutte le stazioni forestali della bassa Valle, Brusson,
Châtillon, Gaby, Pont-Boset, Pont-Saint-Martin e Verrès, dove si è
discusso, in termini tecnici, delle operazioni che si devono
eseguire e di cui parlerò, anche se il tema non riguarda solo la
bassa Valle, ma in generale tutta la Valle e, in modo particolare,
alcune zone.
La seconda iniziativa riguarda la modifica della cartografia dei
settori per la caccia in battuta al cinghiale, comunicato al
Comitato regionale per la gestione venatoria, ai capibattuta delle
squadre per la caccia al cinghiale e alle stazioni forestali con
lettera del 24 novembre, a firma del sottoscritto, in cui si
dice:
"Alla luce della necessità di contenere il più possibile la
specie cinghiale sul territorio valdostano, tenuto conto che il
controllo della specie cinghiale rappresenta un obiettivo primario
della gestione faunistica operata dall'Amministrazione regionale,
soprattutto nell'area della bassa Valle, e che a tal fine è
indispensabile evitare la creazione di zone di rifugio per le
specie in oggetto, con la presente si comunica che per la caccia in
battuta alla specie cinghiale per la stagione 2003-2004 sono state
apportate alcune modifiche ai settori previsti dall'articolo 7 del
vigente calendario venatorio e sono state eliminate queste
possibili zone di rifugio, estendendo anche alla zona di
Gaby.".
Una terza iniziativa riguarda l'individuazione degli operatori
del Corpo forestale Valle d'Aosta per il controllo della fauna
selvatica per singola stazione forestale. Non oserei definirli dei
"tiratori scelti", ma di fatto lo sono, ne abbiamo individuati 16
su tutto il territorio valdostano e costituiscono la cosiddetta
"task force" in caso di chiamata. In data 2 dicembre è stata
inoltrata un'ulteriore precisazione ai comandanti delle stazioni
forestali a firma del direttore e del coordinatore, che dice
testualmente:
"L'impegno profuso dal personale forestale nell'attività di
controllo della specie cinghiale nel corso del 2003 è stato
sicuramente lodevole ed ha consentito un prelievo di 565 capi; se a
questi si aggiungono gli esemplari abbattuti dai cacciatori nel
periodo di caccia vagante, 134, i cinghiali prelevati nei primi 10
mesi del 2003 ammontano a 699.".
Nonostante queste ragguardevoli cifre, continuano a pervenire
all'Assessorato segnalazioni di danni, nonché proteste e lamentele
da parte di cittadini, allevatori e sindaci dei Comuni, soprattutto
della bassa Valle, circa la presenza di cinghiali con contestuale
richiesta di maggiori e più incisivi interventi. Anche se durante i
prossimi mesi del dicembre 2003 e gennaio 2004 saranno i cacciatori
i principali operatori, a cui spetterà il compito di cercare di
effettuare il maggior numero di prelievi attraverso le battute, ciò
non di meno è opportuno che il personale forestale continui a dare
corso alle operazioni di controllo, soprattutto a seguito di
segnalazioni di danni o della presenza di cinghiali.
Poiché all'attuale dotazione organica i numerosi compiti di
istituto possono costituire un limite alla tempestività e
all'efficienza degli interventi suddetti, si ribadisce che la
deliberazione di Giunta regionale n. 25/2003, concernente
l'approvazione del programma di controllo della popolazione del
cinghiale presente in Valle d'Aosta per il 2003, prevede la
possibilità di avvalersi della collaborazione dei cacciatori anche
disgiuntamente dalla presenza contestuale del personale
forestale.
Alla luce di quanto sopra, si dispone che gli interventi
finalizzati al contenimento della specie cinghiale siano
considerati prioritari rispetto a tutta l'altra attività
istituzionale che i comandi delle stazioni forestali hanno; che
ogni qualvolta sia segnalata la presenza di cinghiali o di danni
sul territorio sia promosso o predisposto con tempestività e
celerità l'intervento di forestali o di cacciatori; che nell'ottica
di attuare un'ottimizzazione e un risparmio delle risorse interne
all'Amministrazione regionale, sia privilegiato l'intervento di
collaboratori esterni non necessariamente accompagnati dal
personale forestale.
Evidenziando che il personale esterno, autorizzato ad agire da
solo sul territorio, dovrà comunque essere subordinato al
coordinamento e all'eventuale controllo del personale forestale, si
rammenta per l'ennesima volta l'opportunità di concordare con i
cacciatori, che hanno fornito la loro disponibilità al controllo,
modalità di intervento sufficientemente elastiche al fine di un
maggior contenimento della specie. Ad esempio, sono da considerarsi
autorizzati o autorizzabili a priori gli abbattimenti di cinghiali
sorpresi in prossimità di colture, orti o case, effettuati
nell'immediatezza del fatto da parte dei cacciatori disponibili
alle operazioni di controllo.
Cosa si intende fare per la stagione venatoria che sta per
iniziare? Si ritiene di dover modificare parzialmente il programma
di controllo della specie cinghiale, per ottimizzare o incrementare
l'intervento di cacciatori nell'attività di controllo. Le nuove
misure ipotizzate sono le seguenti: ogni qualvolta siano stati
segnalati o riscontrati il passaggio, la presenza o l'effettuazione
di danni di cinghiale, sono effettuati, anche nelle ore notturne,
specifici interventi volti a cattura o all'abbattimento degli
animali.
Le catture e gli abbattimenti sono effettuati con le seguenti
modalità: catture con trappole autoscattanti, chiusine o gabbie,
che dir si voglia. Abbiamo ritirato dalle stazioni forestali quelle
già in loro possesso; i nostri uffici le stanno modificando per far
sì che la porta di chiusura sia una porta a tagliera, come le
gabbie dei topi, rispetto alla porta basculante, e sono state
allungate le gabbie perché le dimensioni di alcuni cinghiali
facevano sì che la porta si fermasse sulla schiena del cinghiale e
non permettesse la cattura. Ne abbiamo pronte due in questo
momento; abbiamo intenzione di consegnarne una al Consorzio di
miglioramento di Donnas e una ad un consorzio della zona
Perloz-Fontainemore, la daremo in dotazione ai presidenti di
consorzi di miglioramento fondiario, cioè ai coltivatori, a coloro
che noi vogliamo tutelare "in primis", perché la gestione di queste
gabbie non è così semplice, sia perché pesano, sia perché bisogna
avere particolare tutela nell'inserimento di gabbie nel bosco,
anche per evitare problemi di altro tipo, problemi di
responsabilità e quant'altro. In dotazione ne abbiamo 15; appena
saranno tutte messe a norma, verranno consegnate ai presidenti di
consorzi di miglioramento fondiario nelle zone più colpite.
La seconda misura, dicevo, riguarda gli abbattimenti individuali
alla cerca o all'aspetto, inoltre l'impiego della tecnica della
girata con l'ausilio di cani appositamente addestrati e un numero
limitato di operatori. Questo inizierà ai primi di febbraio, al
termine del periodo di caccia ai cinghiali, e questi operatori
saranno formati da un tecnico faunistico e tali operazioni di
girata inizieranno immediatamente, mediante l'utilizzo dei
cacciatori formati. La girata rispetto alla battuta permette di
operare con un massimo di 8-10 cacciatori e relativi cani, rispetto
alle battute che a volte creano disagi anche alla popolazione
faunistica non interessata e rischiano di provocare incidenti di
varia natura, proprio per il numero dei partecipanti.
Da chi saranno fatti gli abbattimenti? Oltre che dal personale
del corpo forestale, anche dalle guardie venatorie volontarie, dai
proprietari e dai conduttori dei fondi interessati dai danni, anche
facenti parte del consorzio di miglioramento fondiario, nel cui
perimetro siano stati riscontrati i danni, purché in possesso del
porto d'armi per l'esercizio venatorio, e dai cacciatori esperti
qualificati attraverso i corsi di cui parlavo. Si dirà, perché
queste sono disposizioni che andremo a regolamentare con
deliberazione di Giunta, che le catture e gli abbattimenti sono di
norma organizzati dalla stazione forestale con il coordinamento
dell'Ufficio fauna selvatica.
Nell'ottica di un'ottimizzazione e di un risparmio delle risorse
interne all'Amministrazione regionale, l'intervento dei proprietari
e dei conduttori dei fondi, dei cacciatori e delle guardie
venatorie volontarie è privilegiato; a tal fine, essi possono
operare anche senza la contestuale presenza del personale
forestale. Da qui si vorrebbe fare una sorta di contratto fra
Amministrazione regionale, forestali e cacciatori. Il contratto,
diciamo un accordo fra le parti, consisterebbe nel dire: "io ti do
questa possibilità, ma tu devi rispondere quando ti chiamo per le
girate o quant'altro". Riteniamo che organizzare una battuta sia
complesso per il numero dei partecipanti; organizzare una girata è
molto più semplice, in quanto 8-10 cacciatori si trovano più
facilmente anche durante le giornate lavorative, mentre
l'organizzazione della battuta creava notevoli difficoltà per la
disponibilità stessa. Noi diremo quindi: "tu ci dai la
disponibilità e noi, in cambio, ti chiediamo di fare questo
controllo su tutto il territorio della Valle d'Aosta e su tutto
l'anno". Si dirà che le catture e gli abbattimenti devono essere
condotti anche all'interno delle oasi di protezione della fauna
selvatica, delle aree a caccia specifica e delle riserve naturali,
il problema della Val di Rhêmes e di altre, nei periodi
tecnicamente più idonei al raggiungimento degli scopi
prefissati.
Nel caso di presenza di cinghiali all'interno dei loro fondi, i
proprietari e conduttori in possesso del porto d'armi per
l'esercizio venatorio possono operare abbattimenti individuali,
dandone successiva comunicazione alla stazione forestale competente
giurisdizionalmente. Si approfondisce quello che era già citato
nella circolare del 2 dicembre, in cui si diceva che sono da
considerarsi autorizzati o autorizzabili a priori gli abbattimenti
di cinghiali sorpresi in prossimità di colture, orti o case; qui lo
si dice ancora più chiaramente. Per cui, alla domanda di fondo, di
aprire la caccia tutto l'anno, di fatto già così è, perché la
caccia al cinghiale può avvenire durante il periodo venatorio e
fuori da periodo venatorio come attività di controllo, secondo
queste nuove modalità che ho citato. Speriamo che queste nuove
modalità permettano di aumentare il numero degli abbattimenti; si
tratta di tentativi difficili e complessi perché i cinghiali sono
definiti dai tecnici faunisti "animali intelligenti", si spostano
mediamente 30 km ogni nottata e sono difficilissimi da
cacciare.
Riteniamo che con la collaborazione di tutti si possa pervenire
ad una riduzione delle presenze di questi animali sul territorio
valdostano. Ribadisco che la priorità dell'Amministrazione
regionale concerne la difesa del territorio e la difesa di coloro
che gestiscono il territorio, "in primis" gli agricoltori. Devo
dire che dai primi contatti avuti informalmente con il
neopresidente del Comitato caccia, siamo sulla stessa linea e il
neopresidente ha dato tutta la disponibilità per lavorare
assieme.
Président - La parole au Vice-président Lanièce.
Lanièce (SA) - Prendiamo atto della risposta dettagliata
dell'Assessore, al quale chiedo una copia per esaminarla.
Avevamo presentato questa iniziativa alla luce dell'assemblea
svoltasi a Pont-Saint-Martin, alla quale avevano partecipato molti
agricoltori, i quali avevano sollevato il problema dei numerosi
danni che i cinghiali recano ai territori agricoli coltivati,
invitando il Governo a cercare di affrontare di petto quella
situazione, ormai annosa. Visto che è una situazione molto
complessa da affrontare, non possiamo pensare che oggi si possa
risolvere tutto subito, ma occorre porre in essere azioni
intelligenti, mirate a cercare di attenuare, il più fortemente
possibile, questo problema.
Dalla risposta che ci ha fornito l'Assessore emergono nuove
modalità, una nuova volontà da parte dell'Amministrazione di
affrontare tale problematica, con un maggior coinvolgimento dei
cacciatori, e questa è una cosa interessante rispetto al passato,
quando si tendeva a lasciare tutto in mano al Corpo forestale. Il
maggior coinvolgimento dei proprietari dei fondi, delle guardie
forestali e dei cacciatori esperti nella lotta contro il cinghiale,
è un dato importante sul quale basare un tentativo avente come fine
quello di ridurre fortemente il problema che riguarda
principalmente i terreni agricoli della bassa Valle, ma anche di
altre zone.
Ci auguriamo che le volontà presenti in questa circolare
divengano al più presto realtà concrete, e quindi vengano subito
attuate, proprio per verificare il prossimo anno che cosa queste
scelte hanno portato in termini di fatti concreti, cioè in termini
di abbattimento di cinghiali e di attenuazione dei danni arrecati
da questi animali alle colture degli agricoltori valdostani.
Rimaniamo in attesa di verificare, alla luce di queste scelte,
quelle che saranno le conseguenze, per vedere se queste nuove
azioni poste in essere dall'Assessorato sono confacenti e le più
giuste per poter controllare e soprattutto attenuare fortemente i
danni arrecati da tali animali.
