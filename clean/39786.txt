Classificazione
FINANZA REGIONALE E LOCALE
Partecipazioni azionarie regionali



Oggetto del Consiglio n. 2864 del 13 luglio 2017 - Resoconto
OGGETTO N. 2864/XIV - Interpellanza: "Indicazioni per
l'assunzione di personale da parte della società CVA".
Rosset (Presidente) -
Punto n. 23 dell'ordine del giorno.
Ha chiesto la parola il Consigliere Cognetta per l'illustrazione;
ne ha facoltà.
Cognetta (M5S) -
Con questa interpellanza faccio il punto
sul numero di assunzioni fatte a tempo determinato negli ultimi sei
mesi da parte della società CVA. In particolare, nel corso del 2017
sono avvenute sette assunzioni, tutte fatte attraverso agenzie di
lavoro interinali, e questi contratti spaziano tra quattro e dodici
mesi. Ho riportato nell'interpellanza la legge n. 20 approvata da
questo Consiglio l'anno scorso, quella che regolamenta le
assunzioni di personale. Tra le varie cose, dice che per essere
assunti bisogna superare un esame di francese; dice anche che le
assunzioni possono essere altresì fatte a tempo determinato, ma
devono seguire le stesse modalità e, soprattutto, che una delibera
avrebbe dovuto specificare meglio come fare queste assunzioni.
La cosa che mi lascia perplesso è che a suo tempo, quando in
Commissione si parlò di tale legge, dissi che la stessa avrebbe
lasciato uno spazio, quello delle agenzie interinali e, guarda
caso, CVA ha scelto proprio quella strada per poter gestire le cose
come meglio crede: non facendo alcun tipo di bando, né alcuna
selezione pubblica, ma utilizzando le agenzie interinali.
Bisognerebbe riflettere anche sui rinnovi, perché le persone
assunte in CVA non sono solo queste sette. Io non ne ho parlato
nell'interpellanza, ma anche i rinnovi hanno lo stesso problema: ci
sono già altre persone assunte con contratti a tempo determinato
che vengono rinnovati. Anche questa è una cosa impropria, perché il
contratto a tempo determinato - e qui cito una legge nazionale - in
qualche modo dovrebbe servire per esigenze di carattere
esclusivamente temporaneo o eccezionale. Se per "temporanei" ed
"eccezionali" intendiamo periodi di tempo di dodici mesi diventa
abbastanza difficile da sostenere.
A questo punto io vorrei sapere dalla Giunta, dal Governo se ci
si vuole attenere alla legge e in che modo, se si vogliono fare i
bandi pubblici e i concorsi anche per il tempo determinato. Fra
parentesi, in altre partecipate queste cose vengono fatte, quindi
sembra strano che da una parte si facciano e dall'altra no, tanto
per cambiare. Infine, vorrei sapere se si vuole interrompere questi
contratti a tempo determinato e fare le tanto auspicate selezioni
pubbliche con la legge n. 20.
Presidente -
Ha chiesto la parola il Presidente della
Regione per la risposta; ne ha facoltà.
Marquis (SA) -
In merito all'interpellanza, trasmessa
alla società, la società ha esaminato la questione sottoposta e ha
precisato che nel corso del 2017 non sono state fatte assunzioni.
Ciò, da un lato, nelle more dell'adozione del regolamento per
l'accesso al mercato del lavoro delle società controllate, previsto
dall'articolo 5, comma 1, della legge regionale n. 20/2016 e,
dall'altro lato, in attesa della deliberazione relativa alle
modalità di accertamento della conoscenza della lingua francese e
italiana, prevista dall'articolo 5, comma 2, della legge n.
20/2016.
Per fare fronte alle proprie esigenze, CVA si è così avvalsa di
personale a tempo determinato, per il tramite di agenzie di
somministrazione di lavoro interinale, come è stato evidenziato dal
collega Cognetta. Ai sensi dell'articolo 30 del decreto legislativo
n. 81/2015, il lavoratore somministrato è un dipendente
dell'agenzia di somministrazione che ricopre il ruolo di datore di
lavoro, mentre l'azienda è l'utilizzatore che si avvale della
prestazione del lavoratore somministrato a fronte della stipula,
con l'agenzia di somministrazione, di un contratto commerciale. Ciò
posto, non trattandosi di assunzioni dirette, non vi è violazione
di quanto previsto dall'articolo 5 della legge regionale n.
20/2016. Allo stato non ci sono quindi le condizioni per
intervenire sul Consiglio di amministrazione come auspicato
nell'interpellanza.
Credo siano però doverose due considerazioni di carattere
politico, oltre a quanto è stato specificato dalla società. Da un
lato, condivido le preoccupazioni e le considerazioni espresse dal
collega Cognetta, sicuramente è una posizione che vede la gestione
della società nell'alveo delle dinamiche della Pubblica
amministrazione; dall'altro, però, c'è una società che ha
l'esigenza di operare in condizioni di mercato. Ora, questa forma
di utilizzo della manodopera - chiamiamola "di assunzione" -
attraverso il contratto di somministrazione dà flessibilità
all'azienda, perché non crea una situazione di ampliamento
dell'organico. Come ha detto lei prima, i contratti di assunzione a
tempo determinato non si possono reiterare nel tempo e quindi
bisogna inserire il personale in pianta stabile nell'organico. Ora,
a fronte delle questioni di incertezza e di valutazione che si
stanno facendo in relazione al piano strategico e ai piani di
sviluppo, credo sia anche necessario capire cosa significa ampliare
oggi l'organico attraverso uno sguardo di prospettiva relativo alle
esigenze di personale necessarie per soddisfare le attività che la
società svolge. Credo che andare nella direzione della legge n. 20
sia corretto, così come lei auspica, però credo che occorra fare
delle valutazioni. Presto saremo chiamati a fare delle valutazioni,
perché in fase di prima applicazione della legge n. 20 ci vengono
sottoposte delle richieste di intervento per problemi che tendono
ad ingessare la gestione delle aziende. È pur vero che quello che
lei solleva deriva dal fatto che a volte si fa un utilizzo degli
strumenti che non è proprio come dovrebbe essere gestito in
condizioni di ordinarietà, pertanto abbiamo fatto una discussione
nel Consiglio regionale sino all'approvazione della legge n. 20,
che ha creato dei vincoli rigidi di tipo gestionale.
Presidente -
Ha chiesto la parola il Consigliere Cognetta
per la replica; ne ha facoltà.
Cognetta (M5S) -
Facciamo un ragionamento di tipo
politico, ormai l'ha introdotto, quindi io faccio volentieri con
lei un ragionamento di tipo politico.
La legge n. 20 doveva essere la legge della trasparenza e delle
pari opportunità per tutti i valdostani e, tra le altre, presentava
una pecca: quella della possibilità di ricorrere alle agenzie
interinali. In Commissione, quando si discusse proprio di questo
punto, le diverse forze politiche concordarono sul fatto di
monitorare ciò che sarebbe accaduto per poi eventualmente apportare
dei correttivi. Adesso monitoriamo.
Alla domanda fatta con un "116" alla CVA rispetto alle
assunzioni fatte nel 2017, la risposta è stata: sette persone,
tutte attraverso agenzie interinali; vuol dire che, fatta la legge,
si è trovato l'inganno, questa è la realtà! Poi possiamo ragionare
in maniera politica in tantissime maniere, ma la difesa fatta da
CVA, che dice di non averle assunte e che sono state assunte dalle
società interinali: Manpower, Gi Group, Adecco - non sono mica
state assunte dalla CVA! - suona un po' come una presa in giro.
Adesso non vorrei diventare volgare, però mi sembra un po' una
presa in giro la risposta che ha dato la società. Ovviamente è vero
che sono assunte da queste società, ma è anche vero che paga CVA!
Adesso che vogliamo fare? Non è poi così fantasioso chi le ha
scritto questa risposta, poteva trovarne di più fantasiose.
Aggiungo poi una cosa: vorrei ricordare a tutti che CVA è
comunque finanziata al 100 percento dalla Regione per il tramite di
Finaosta, è comunque una società pubblica! E non devo ricordare a
lei, Presidente, il decreto legislativo n. 165/2001 che regola le
assunzioni, anche quelle a tempo determinato, decreto legislativo
che, ripeto, viene applicato per le assunzioni a tempo determinato
di altre società partecipate della Regione.
Io continuo a chiedermi: com'è che la CVA assume tramite le
agenzie interinali e altre società, sempre della Regione, seguono
invece la procedura della legge n. 20 anche per i contratti a tempo
determinato di tre mesi? Il bando che sto citando era sul sito
della Regione nell'apposito spazio creato apposta per questo,
apposito spazio mai utilizzato da CVA!
Vorremmo capire a questo punto se la CVA ha intenzione di
adeguarsi come tutte le altre società a queste regole o se continua
ad assumere chi le pare. La conclusione del discorso, caro
Presidente, è che assume chi vuole. Poi è vero che fanno la
selezione; adesso non vorrei fare l'elenco dei nomi, ma viene da
ridere a leggere questi nomi! Poi divento populista e qualcuno mi
accusa che sono il solito "grillino rompiscatole", però ad un certo
punto uno si innervosisce anche, comincia a fare l'elenco dei nomi
e scopre determinate cose. Per favore, cerchiamo di restare in un
alveo di civiltà da un punto di vista politico e spieghi ai
dirigenti di CVA di utilizzare le stesse metodologie che utilizzano
colleghi di altre società partecipate regionali, così magari se
vediamo certi nomi è perché hanno superato un concorso o comunque
tutto quanto è relativo ad esso e non vengono chiamati per amicizia
o per altre questioni. Non so se sono stato chiaro, Presidente.
