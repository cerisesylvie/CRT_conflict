Classificazione
AMBIENTE



Oggetto del Consiglio n. 3012 del 23 novembre 2023 - Resoconto
OGGETTO N. 3012/XVI - Interpellanza: "Bonifica dell'amianto e
messa in sicurezza del sito di Emarèse".
Bertin (Presidente) -
Punto n. 81. Consigliere Ganis, a
lei la parola.
Ganis (LEGA VDA) -
Quest'iniziativa riprende in parte
quelle già presentate in questo Consiglio regionale dal nostro
gruppo di opposizione, oltre a conoscere se nella nostra regione il
problema dei manufatti contenente amianto risulti essere ancora
attuale. La sua minaccia, l'abbiamo più volte evidenziato, è legata
al suo stato di conservazione, perché con l'usura le polveri
sottili si possono disperdere nell'ambiente e causare, se
assorbite, gravi danni per la salute. Purtroppo l'abbiamo già più
volte sottolineato in Consiglio, l'amianto, o meglio conosciuto
come eternit - nome della casa che lo produceva - è presente
tutt'oggi in edifici privati, pubblici, palestre, scuole e cinema.
Ricordo che dai dati riportati dal censimento
(
incomprensibile)
un solo Comune della nostra Regione
ne contava circa 800 metri quadri; pur tenendo conto dei lavori
svolti di bonifica e di smaltimento di gran parte dei manufatti
contenenti eternit, appare chiaro ed evidente che il problema
persiste.
Tornando all'iniziativa, già nel lontano 2021, chiedevamo
all'Assessorato competente quali fossero i siti valdostani
sottoposti a operazioni di bonifica. Dalla risposta dell'allora
Presidente della Regione, il sito interessato a bonifica riguardava
il comune di Emarèse, in particolar modo la messa in sicurezza del
secondo lotto, visto che il primo era stato ultimato. Tenuto conto
della sua pericolosità per i nostri cittadini, evidenziato che
esiste ancora nella nostra regione un sito soggetto a bonifica e
considerate le preoccupazioni espresse da parte dei cittadini e
visitatori, si interpella il Governo regionale per conoscere quale
sia lo stato attuale della bonifica nel sito di Emarèse e, nel caso
in cui i lavori non siano conclusi, se sia intenzione del Governo
regionale porre in essere ogni azione utile per addivenire a una
rapida conclusione.
Presidente -
Risponde l'assessore Sapinet.
Sapinet (UV) -
Il sito d'interesse nazionale di Emarèse è
stato istituito con il decreto ministeriale n. 468 del 18 settembre
2001 di approvazione del programma nazionale di bonifica e
ripristino ambientale dei siti inquinati d'interesse nazionale. Il
sito oggetto dell'intervento nel Comune di Emarèse, come ricordava
anche lei, ha un'estensione totale di circa 23 ettari, comprende
quattro aree denominate A, B, C e D, costituite da cave per
l'estrazione di amianto e dalle relative discariche. L'area A è in
località Chassant-Settarme, le aree B, C e D sono ubicate nella
località Pière. Ad oggi sono stati progettati tre stralci degli
interventi di messa in sicurezza e bonifica del sito d'interesse
nazionale di Emarèse, probabilmente ha già i dati ma le fornirò la
risposta, così le evito di prendere appunti: il primo stralcio, in
località Chassant-Settarme, area A, "Progetto bonifica dei siti
inquinati", il decreto legislativo del 3 aprile 2006 n. 152, che
prevede interventi di bonifica e messa in sicurezza permanente
delle ex cave delle discariche di amianto, interventi su sottoarea
A1, A2, A3, A6 e realizzazione del bacino di confinamento dei
rifiuti movimentati dalle aree oggetto d'intervento; il secondo
stralcio, località Pière, aree B, C e D, costituito da due
progetti, interventi di bonifica e messa in sicurezza permanente
delle ex cave e delle discariche di amianto, il secondo stralcio,
interventi su sottoaree A3, A4 e A5, realizzazione piste di accesso
alle aree secondarie B, C e D, messa in sicurezza permanente e
ripristino ambientale delle aree B, C e D, che è stato approvato il
21 marzo del 2017, interventi di bonifica e messa in sicurezza
permanente delle ex cave delle discariche d'amianto, progetto
definitivo, terza variante al progetto del primo stralcio,
interventi su sottoarea A2, che comprendono la messa in sicurezza e
il recupero ambientale della sommità pianeggiante sottoarea A6,
ampliamento volumetrico del bacino di confinamento esistente, e
messa in sicurezza e recupero ambientale, approvato il 21 marzo
2017; il terzo stralcio in località Chassant-Settarme, area A,
località E in località Pière, le aree B, C e D, il progetto opere
di completamento della bonifica, messa in sicurezza permanente
delle aree A, B, C e D, comprese nella nuova perimetrazione. Per
questi tre stralci, primo stralcio: finanziamento di 4.243.238,89
euro; secondo stralcio 13.604,695 euro; terzo stralcio 2 milioni e
mezzo, per un totale di 20.347,933 euro.
Sul primo quesito si riporta lo stato d'attuazione degli
interventi di bonifica e messa in sicurezza permanente dei tre
stralci a oggi approvati. Sul primo stralcio i lavori sono iniziati
il 4 giugno 2014 e sono stati ultimati in data 24 ottobre 2016 da
certificato d'ultimazione lavori. La fase di monitoraggio
ambientale è iniziata il 27 ottobre del 2016 per una durata di sei
mesi ed è terminata con esito positivo il 27 aprile 2017. Una volta
concluse tutte le fasi di collaudo, con provvedimento dirigenziale
n. 4252 in data 19 luglio 2019, è stato approvato il certificato di
avvenuta bonifica e messa in sicurezza permanente.
Sul secondo stralcio, località Pière, le aree B, C e D, progetto
approvato il 21 marzo del 2017, è attualmente in corso. I lavori
sono iniziati il 10 marzo del 2021, si sono verificati dei ritardi
a seguito di ricorso presentato nell'ambito della gara per
l'affidamento dei lavori. I lavori sono attualmente in corso con
una percentuale di realizzazione pari al 71,42% a tutto il mese di
dicembre 2022. Si stima ad oggi una percentuale di realizzazione,
quindi pari a circa l'80%, che è la percentuale attuale.
L'ultimazione degli interventi è contrattualmente prevista per il
13 ottobre del 2024 dopo il termine dei lavori di terzo stralcio
che si dovranno ultimare prima di quelli del secondo.
Venendo al terzo stralcio, località Chassant-Settarme, area A
località Pière, aree B, C e D, progetto approvato il 22 dicembre
del 2022, i lavori sono in corso, iniziati l'8 maggio del 2023, i
lavori sono attualmente in corso con una percentuale di
realizzazione pari al 16,47% a fine luglio 2023, si stima ad oggi
una percentuale di realizzazione pari al 45% circa, non è stato
ancora chiesto il secondo stato di avanzamento dei lavori.
L'ultimazione degli interventi è contrattualmente prevista per il 5
luglio 2024. Nel caso in cui i lavori non siano conclusi: per
quanto sopra i lavori non sono conclusi ma procedono correttamente,
entro i termini contrattuali e sia la Regione che il Comune di
Emarèse stanno ponendo in essere ogni azione per garantire il
corretto prosieguo degli stessi, in piena collaborazione con tutti
gli enti a vario titolo coinvolti nella gestione e controllo dei
lavori, quindi l'ARPA, il Corpo forestale, il Dipartimento della
prevenzione dell'Azienda USL e tutti gli altri. Io ringrazio ancora
il collega dell'iniziativa perché mi permette, anche pubblicamente,
di prendere l'impegno di seguire questo
dossier
come tanti.
Prima qualcuno diceva che otto mesi sono tanti, otto mesi sono
tanti o sono pochi, dipende dal menù, dipende da quello che abbiamo
sul tavolo. È chiaro che i
dossier
sono tanti e questo è un
esempio dove abbiamo dovuto rimandare per ben tre volte per
problemi amministrativi e anche personali un sopralluogo, è
testimone il carico di lavoro dell'Assessorato. Questo per fare un
po' di chiarezza e rispondere anche ad alcune affermazioni che sono
state fatte in precedenza.
Presidente -
Per la replica, la parola al consigliere
Ganis.
Ganis (LEGA VDA) -
Grazie Assessore per la risposta e per
aver fatto un po' di chiarezza su questo tema molto delicato,
quindi ci fa piacere che i lavori stanno andando avanti vista la
situazione attuale. Noi, come gruppo, sicuramente siamo sempre
attenti e vigili su questa tematica. L'iniziativa è nata dopo aver
letto su una testata giornalistica, la "Gazzetta Matin", che
metteva in luce le preoccupazioni di alcuni turisti e residenti
sullo stato attuale nel quale verte la cava di amianto situata nel
comune di Emarèse e questo ci ha un po' allarmato, preoccupazioni
che, a mio avviso, sono più che condivisibili. Tenuto conto, come
ha detto lei, che il primo lotto o stralcio - penso che sia la
stessa cosa - è stato ultimato, lo era già nel 2021, il secondo in
fase d'esecuzione, circa il 71%, si spera che il terzo venga
ultimato in tempi brevi. Visto che, a nostro avviso, i tempi di
bonifica stanno andando un po' per le lunghe, come gruppo, faremo i
dovuti accertamenti e continueremo a vigilare sui lavori. La
salute, come abbiamo sempre evidenziato, è un bene prezioso e va
tutelata. Grazie per la risposta.
Presidente -
Consigliera Minelli, circoscriva il fatto,
ne ha facoltà.
Minelli (PCP) -
Circoscrivo il fatto personale:
l'assessore Sapinet ha detto che - e ovviamente si riferiva alla
mia persona - ho affermato che otto mesi sono tanti, il concetto di
"tanto" riguardo al tempo è un concetto relativo. Non ho utilizzato
esattamente quell'espressione, però l'Assessore ha fatto
riferimento che per tutto il periodo, dal maggio 2021 fino
praticamente al 2 marzo, e di mesi ce ne sono molti di più, non è
stato fatto nulla, l'ha detto lei praticamente, riguardo alla
convocazione dell'Osservatorio regionale per i rifiuti. Rilevo che
otto mesi per fare una convocazione, visto che ne sarebbero
previste tre all'anno, forse erano sufficienti, magari non sono
tanti ma erano sufficienti, al di là delle difficoltà che so
benissimo esserci all'interno di quell'Assessorato, della mancanza
di personale, del grande lavoro che fa il Dirigente della Struttura
dell'economia circolare che apprezzo, però ritengo che ci sia anche
una responsabilità politica e non sempre si può dare la
responsabilità ai dirigenti.
Presidente -
La parola all'assessore Sapinet.
Sapinet (UV) -
La prenda come una battuta: qualcuno poi
ritiene che otto mesi sono anche troppi, infatti va via prima.
