Classificazione
ENERGIA
Energia idroelettrica
NORME DI ATTUAZIONE



Oggetto del Consiglio n. 3505 del 4 aprile 2024 - Resoconto
OGGETTO N. 3505/XVI - Discussione generale sulla mozione:
"Impegno a monitorare l'iter dello schema di norma di attuazione in
materia di concessioni idroelettriche".
Bertin (Presidente) -
Riprendiamo. Punto n. 46. Per
l'illustrazione della mozione, ha chiesto la parola la consigliera
Minelli, ne ha facoltà.
Minelli (PCP) -
Torniamo ancora una volta con questa
mozione sulla questione della norma di attuazione dello Statuto
sulle concessioni idroelettriche, una questione che è in ballo da
tanto, da troppo tempo e a noi pare anche che si stia
sottovalutando l'importanza di questo provvedimento e la sua
valenza proprio sotto l'aspetto autonomistico. Come tutti sappiamo,
la titolarità delle acque pubbliche da parte della Valle d'Aosta e
la possibilità di disciplinarne l'utilizzo sono dei temi fondanti
delle rivendicazioni valdostane che hanno portato allo Statuto
speciale e all'autonomia regionale. Tale questione ha avuto solo
parziale riconoscimento nello Statuto speciale approvato nel 1948,
tanto che successivamente si è reso necessario intervenire con
norme di attuazione dello Statuto stesso, in particolare con il
decreto legislativo 259/2016, che ha riconosciuto infine la
titolarità di gran parte delle acque pubbliche anche a uso
idroelettrico, e non soltanto potabile e irriguo, da parte della
Regione. L'attuale articolo 8 dello Statuto risulta però superato
dall'evoluzione normativa e statutaria e deve essere adeguato con
un'ulteriore norma di attuazione, in particolare per quanto
riguarda l'ultimo comma dell'articolo stesso che riserva ancora
allo Stato "la disciplina della procedura e le norme tecniche delle
concessioni", questa è la dicitura che c'è nell'ultimo comma.
Il Consiglio regionale con due diverse deliberazioni,
rispettivamente del 19 marzo e del 2 luglio del 2019, una mozione
prima e una risoluzione poi, ha richiesto la predisposizione di uno
schema di norma di attuazione in materia di concessione di tutte le
acque pubbliche, comprese quelle a scopo di utilizzo idroelettrico.
Nella risoluzione del luglio del 2019, nell'impegnativa, si legge
al primo punto: "Si impegna la Giunta regionale a procedere
speditamente, per quanto nelle sue competenze, alla definizione e
concertazione nell'ambito della Commissione Paritetica
Stato-Regione, di una norma di attuazione dello Statuto che
consenta alla Regione Valle d'Aosta di avere più ampie prerogative
in materia di utilizzo di acque pubbliche a scopo idroelettrico e
preveda procedure particolari nella riassegnazione delle
autorizzazioni delle grandi derivazioni per una società che sia
interamente pubblica, organo strumentale della Regione stessa". Io
ricordo che questo testo era stato predisposto successivamente a
un'audizione che avevamo avuto con i membri di parte regionale
della Commissione Paritetica che avevano sollecitato un'indicazione
da parte della Regione. Sulla base poi di questa sollecitazione che
era arrivata, nel 2019 la Commissione Paritetica Stato-Regione ha
elaborato un primo organico schema di norma di attuazione; questo
schema, che è di notevole interesse per la Valle d'Aosta, non ha
tuttavia concluso il suo iter approvativo all'interno della
Commissione Paritetica. C'è stata nel 2022 una nuova bozza con
alcune variazioni, a nostro avviso, peggiorative rispetto al 2019,
ma comunque neppure quella seconda bozza è arrivata alla formale
approvazione della Paritetica.
Crediamo che su questo percorso un po' accidentato dobbiamo fare
il punto. Qui è in gioco una questione di grande rilevanza
autonomistica: la competenza legislativa della Regione sulla
disciplina delle concessioni di acque pubbliche, perché poi serve a
poco essere titolari delle acque se le concessioni devono essere
rilasciate con una normativa dello Stato. Tra l'altro, ci troviamo
anche in una situazione piuttosto paradossale perché le Regioni a
statuto ordinario già hanno ottenuto questa competenza con la legge
12/2019 e la competenza ce l'hanno anche quelle Regioni a Statuto
speciale del nord Italia ricche di acque come noi: mi riferisco
ovviamente al Trentino Alto Adige e al Friuli-Venezia Giulia.
Infatti le Regioni, sia quelle ordinarie sia le speciali, stanno
facendo o hanno già fatto le loro leggi regionali. Noi invece, che
pure siamo una Regione autonoma, non abbiamo al momento la
possibilità di metterci a lavorare alla legge. Allora crediamo che
occorra sbloccare la situazione e approvare infine questa
fondamentale norma di assegnazione alla Regione della competenza
legislativa.
Abbiamo capito, abbiamo ravvisato che molti, a partire dalla
società CVA, puntano a una proroga delle concessioni e trascurano
la strada della norma di attuazione; quello che però vogliamo
evidenziare è che la questione della competenza regionale va
definita comunque, indipendentemente dall'ottenimento o meno della
proroga delle concessioni idroelettriche. Dal nostro punto di
vista, ma credo non solo dal nostro veramente, questa questione è
un'esigenza inderogabile per una Regione autonoma, evidenzio anche
che, arrivati a questo punto, non dovrebbe più essere una materia
così complessa e ancora da sviscerare a lungo, perché ci sono già
due bozze come ho detto prima: quella del 2019 e quella del 2022,
due testi che, a nostro avviso, si possono anche semplificare.
Cosa diciamo? Diciamo che, secondo noi, si deve fare una cosa
chiara, cioè limitarsi a trasferire alla Regione autonoma la
competenza di fare la legge regionale in materia di concessioni di
derivazione d'acqua senza restrizioni alla competenza e mi
riferisco alla competenza legislativa. Le due bozze di norma di
attuazione del 2019 e del 2022 affermano entrambe che la Regione
nel fare la legge dovrà per forza tenere conto delle normative
europee o statali in materia di concessioni di grandi derivazioni
d'acqua, questo credo che sia pacifico, ma quest'affermazione,
proprio quello che c'è scritto in entrambe le bozze, rende, secondo
noi, anche inutile e superfluo in questa fase entrare nel dettaglio
delle procedure definendo delle griglie e delle modalità per le
concessioni. Secondo noi, non è necessario e credo anche che non
sia del tutto conforme allo Statuto di autonomia, andare oltre
l'affermazione del principio generale. Come Consiglio regionale,
dobbiamo operare per ottenere un trasferimento pieno della
competenza legislativa e poi certamente la Regione dovrà
esercitarla nei binari che sono previsti dalle norme eurounitarie e
statali. Affermare questo principio, perché si tratta di un
principio a questo punto, e operare per avere una norma di
attuazione che lo recepisca, è sostenere una posizione che è
autonomista. Secondo quest'impostazione noi pensiamo che i lavori
della Commissione possono accelerare e si può concludere
rapidamente, anche perché il tempo stringe, e la Valle può ottenere
un trasferimento di competenza molto importante e direi
qualificante. Pensiamo anche che tutte le forze politiche
dovrebbero unirsi per perseguire quest'obiettivo. Osservo anche che
è un preciso compito di tutta la Regione, e in questo modo intendo
non soltanto il Governo, la Giunta, ma anche il Consiglio, dare
delle indicazioni ai componenti di nomina valdostana nella
Commissione Paritetica. Quella è una Commissione tecnica, come ci è
stato più volte ricordato, ma che opera sulla base di input
politici, da una parte, quelli nostri e, dall'altra, ovviamente
quelli del Governo nazionale e dei Ministeri. Noi però, come
Regione, le indicazioni le dobbiamo dare, infatti se andiamo a
rileggere i verbali dell'incontro del 23 aprile 2019 della I
Commissione con i componenti designati nella Paritetica, troviamo
ripetuta più volte la richiesta - sia dal presidente della
Paritetica che era allora il professor Louvin, sia dal professor
Balduzzi, erano presenti solo loro due, il terzo componente non
aveva potuto partecipare - di precise indicazioni da parte del
Consiglio onde poter operare in modo coerente e proficuo. Vi leggo
un paio di passaggi. In apertura il Presidente della Paritetica
aveva ricordato: "Occorre mantenere una buona tradizione, che è
quella di un collegamento abbastanza continuo e per quanto
possibile diretto tra la Commissione Paritetica e questa
Commissione - vale a dire la prima - Nella scorsa legislatura
avevamo avuto modo di sentirci più volte e anche di recepire
indicazioni e suggerimenti utili da questa Commissione". Poi ancora
veniva detto... e questa è la parte che ritengo più importante, si
stava parlando appunto di quello che doveva fare la Commissione
Paritetica: "È importante conoscere l'opinione e interagire
positivamente con il Consiglio e la Giunta", ma poi soprattutto
entrando nel dettaglio della questione delle concessioni
idroelettriche, il Presidente della Paritetica diceva: "Questa è
una tematica per la quale siamo in attesa di conoscere anche gli
orientamenti del Consiglio regionale, tematica che è quella
relativa alle società, la società che produce energia idroelettrica
in questa regione è sotto il controllo totalitario in questo
momento della Regione Valle d'Aosta. È un tema forte, sono
questioni che attendono delle definizioni politiche programmatiche,
ma siamo ovviamente ancora nell'impossibilità di determinare con
precisione il nostro obiettivo, perché questo sarà poi possibile
soltanto sulla base dell'espressione di volontà che daranno gli
organi regionali", quindi veniva proprio chiesto che ci si
esprimesse, che si desse un'indicazione alla Paritetica. Anche a
rileggere queste cose che sono andata a ricercare mi pare molto
chiaro che la questione non sia, come mi è stato più volte
ricordato in quest'aula, di lasciare lavorare indisturbata la
Commissione Paritetica, che poi ovviamente deve lavorare e deve
poterlo fare in tranquillità, ma al contrario bisogna mantenere i
contatti con frequenza e soprattutto fornire delle indicazioni.
Poi, certo, saranno i membri di quella Commissione che dovranno
gestire in tutta serenità il loro lavoro, sulla base però di
richieste specifiche.
Proprio partendo da queste considerazioni che ho svolto, quello
che noi proponiamo al Consiglio regionale è di rivolgere prima di
tutto un invito ai componenti di parte regionale nella Paritetica a
operare affinché la competenza della Regione di disciplinare con
propria legge le procedure e le modalità per il rilascio di tali
concessioni sia piena e ampia, senza clausole o griglie restrittive
che vanificherebbero la potestà legislativa che la Regione autonoma
può esercitare nel rispetto dei principi fondamentali dell'Unione
europea e dell'ordinamento dello Stato, che poi è quello che era
stato chiesto dal Consiglio nel 2019. Secondariamente chiediamo di
impegnare il Governo regionale a fornire una regolare e tempestiva
comunicazione informativa alla competente Commissione consiliare
sui lavori della Paritetica.
Presidente -
La mozione è stata illustrata, apriamo la
discussione generale. La discussione generale è aperta. Ha chiesto
la parola il consigliere Aggravi, ne ha facoltà.
Aggravi (RV) -
Un intervento per cercare di fornire
alcuni elementi alla base dei contenuti della mozione e direi anche
delle altre mozioni o comunque ordini del giorno che abbiamo già
avuto modo di discutere relativamente a questa questione. Ho letto
nella giornata di ieri un'interessante carrellata di prese di
posizione dalle quali mi sento di partire, anche perché mi aiutano
anche nello sviluppo di alcune considerazioni.
Sicuramente la prima è, se vogliamo, più in termini di autonomia
normativa ed è un dubbio che comunque resta, perché oggettivamente
il percorso di questa norma di attuazione, o comunque di questa
tematica, non è nato oggi, dura da tempo, ha avuto due momenti,
oltre ad altri, particolari: uno è stato quello della fine della
scorsa legislatura dove sembrava quasi che si dovesse legiferare
senza norma di attuazione, perché girava un parere legale nei
banchi del Consiglio, che poi non ha avuto seguito; uno il lavoro
che è stato fatto da una Commissione speciale che ha avuto una
conclusione che io direi anche molto di sintesi, perché ha messo
insieme comunque varie sfaccettature che c'erano sia all'interno
della stessa Commissione che dell'Aula, che anche di alcuni
movimenti, poi più criticato o no, ma comunque è un lavoro che è
stato fatto e ognuno ha dato il suo contributo, e poi c'è stata la
caduta del Governo nazionale, che comunque non ha facilitato
sicuramente il percorso della norma e del testo.
Io non condivido alcune prese di posizioni in cui
sostanzialmente si dice che è inaccettabile che la Regione sia
sottoposta alle normative di altre Regioni; non mi risulta che
siamo sottoposti alle normative di altre Regioni, c'è chi ha già
legiferato, noi non abbiamo legiferato in attesa della norma di
attuazione e io ritengo che ad oggi il percorso corretto sia per
l'appunto avere una norma di attuazione che disciplina le modalità
con le quali poter legiferare in quest'ambito, per un motivo
semplice ma in realtà complicato: che comunque, rispetto a quando
fu scritto lo Statuto, il mondo è cambiato, rispetto anche a quando
lo Statuto fu integrato con delle norme di attuazione per blindare
la proprietà delle acque, è cambiato e su questo mi consentirà la
prima firmataria, ma sfrutto un po' la sua verve quando ci fa delle
precisazioni, secondo me, nelle premesse parlare del fatto che lo
Statuto possa essere adeguato con un'ulteriore norma d'attuazione
non è prettamente corretto, perché non si adegua lo Statuto con una
norma, ma sarebbe una revisione che adegua lo Statuto, me lo
consenta e so che apprezzerà il rilievo, perché questo vuol dire
che ho letto più volte la mozione, quindi non è in senso negativo
ma in senso più che positivo.
Poi c'è un ulteriore passaggio che è passato più o meno in
sordina per dire che il mondo è ulteriormente cambiato: quello
degli impegni che il Governo nazionale si è preso nell'ambito del
piano nazionale di ripresa e resilienza, che è un piano di riforme
con degli investimenti, questo va detto, non è un piano di
investimenti con alcune riforme, ci sono degli impegni che sono
presi all'interno di quel piano e forse andavano letti meglio. So
che i numeri e i soldi danno molto più attenzione ma la parte
precedente io oggettivamente per una volta l'ho letta con più
attenzione rispetto ai numeri e lì ci sono dei presupposti che
hanno messo in campo tutta una serie di cose. Lo dissi, se non
erro, durante la trattazione di un'iniziativa con l'assessore
Caveri, mi piacerebbe sapere cosa ha firmato il ministro Fitto,
perché ovviamente lì potremmo capire determinate situazioni, perché
anche in questo campo, rispetto alle altre Regioni, ci sono degli
interessi contrapposti non di poco conto, perché io capisco anche
dei territori che dicono: "Vogliamo le gare perché per una volta
non vogliamo che l'ex monopolista ci imponga delle scelte su cui
noi non possiamo o comunque non abbiamo un ritorno", perché va
detto che la nostra Regione ha avuto un guizzo in un determinato
momento e noi abbiamo beneficiato negli anni comunque di questa
intuizione, di chiunque sia stata e comunque sia è stata un'ottima
scelta, altre Regioni non l'hanno fatto.
Io quindi oggi capisco e lo capivo anche quando sedevo in altre
realtà che ovviamente mi trovavano in posizione minoritaria, capivo
quei territori che dicevano: "Caspita, abbiamo avuto un monopolista
che fino a ieri ha fatto tutto quello che voleva e sul territorio
non metteva un euro", noi siamo una realtà completamente diversa,
quindi io ritengo che il percorso della norma di attuazione sia
necessario, ma soprattutto perché il nostro Statuto, per necessità
di cose, non ha presente tutta una serie di aggiornamenti e di
previsioni che sostanzialmente possiamo far derivare dal famoso
decreto semplificazioni 135 e quindi quello che poi è stato.
C'è però un passaggio che mi consente di tornare - e lo avevo
anticipato già nella discussione della mozione precedente - al
discorso europeo; un passaggio che io ho già sentito dalle colleghe
e che mi lascia molto perplesso è quello di dire che bisogna
invitare i membri di parte regionale della Commissione a operare
affinché la competenza della Regione a disciplinare con propria
legge le procedure e modalità per il rilascio di tali concessioni
sia piena e ampia, senza clausole e griglie restrittive che
vanificherebbero la potestà legislativa che la Regione autonoma può
esercitare nel rispetto dei principi fondamentali dell'Unione
europea e dell'ordinamento dello Stato. Lascio lo Stato un attimo
da parte e vado sull'Unione europea, le clausole e le griglie
restrittive io non penso che derivino dai membri della Paritetica
o, meglio, ne ho la certezza, ma anche di quelli di parte statale,
perché c'è un Comitato di pietra molto più grosso, molto più
pesante e anche molto più coercitivo che però vi piace tanto che è
l'Unione europea e che non ha una visione liberista, e qui mi è
piaciuta molto la metafora del bob, però in fondo alla pista poi
diciamo che c'è una fine e l'Unione europea è tutt'altro che
liberista, perché se io vado a leggere - cito alcuni articoli ma
andrebbe letto in maniera approfondita - gli articoli 49, 50, 54,
56 e 57 del Trattato di funzionamento dell'Unione europea e
soprattutto le basi di contestazione che la Commissione nel tempo
ha fatto dal decreto Bersani in avanti, perché poi le
liberalizzazioni in Italia sono partite da Bersani, che è
tutt'altro che liberista - semplifico perché il nome è il suo ma
c'erano anche altri soggetti -, io penso che sono state delle
liberalizzazioni oligopolistiche o anche monopolistiche, non sono
legate a una visione liberista, però noi abbiamo questo convitato
di pietra che inserisce delle griglie restrittive e delle clausole.
Purtroppo diciamo che è un fiume estremamente paludoso quello in
cui ci si può muovere, perché l'Italia ha fatto delle scelte, ha
preso degli impegni, altri Stati europei - questo va detto -, la
Francia qua dietro è la prima, fanno sostanzialmente quello che
vogliono. In un'audizione più o meno recente il Presidente dell'EDF
ha detto: "Noi dobbiamo difendere il nostro interesse nazionale,
quindi sostanzialmente facciamo tutto quello che non fa la
Germania", l'ha detto proprio in un'audizione, se non erro, al
Senato o a una Commissione dell'Assemblée nationale e poi hanno
prolungato con vari
escamotage
le proprie concessioni.
Noi purtroppo abbiamo, qui sì, anche un ordinamento dello Stato,
ma che non ci consente di fare quello che si vuole, cioè non sono i
membri della Paritetica che mettono i paletti, perché poi lo
vedremo... ma comunque anche nella bozza che chi ha fatto gli
accessi agli atti ha potuto vedere, oggettivamente si può vedere
un'applicazione della possibilità oggi, quindi oggettivamente la
contraddizione che io trovo che, ripeto, se è uno strumento
politico, ognuno poi fa e dice quello che vuole... ma le griglie
restrittive e le clausole sono emesse dall'ordinamento che adesso
c'è, dai patti che si sono presi rispetto alle
tranches
del
PNRR, e non soltanto io temo, però il Capo 2 del trattato, ovvero
il diritto di stabilimento e soprattutto un passaggio che è quello
dell'articolo 57 sui servizi, laddove alla lettera a) si parla di
attività di carattere industriale... qui oggettivamente le griglie
non le ha messe né una legge regionale, né una legge dello Stato,
le ha messe il Trattato fondamentale dell'Unione europea.
Faccio solo un passaggio sul ruolo di CVA, perché ovviamente noi
in realtà continuiamo ad avere questa dicotomia, però noi dobbiamo
distinguere un gestore di concessioni rispetto alla gestione invece
regolamentare poi delle gare, delle assegnazioni o quello che è,
perché non siamo più nella Jugoslavia di Tito, quindi
oggettivamente - mi consenta questa rappresentazione - ma CVA non è
un ente strumentale, è un gestore all'interno di un mercato
complesso, complicato e regolamentato, perché non è un mercato
costruito su modelli liberisti. L'operatore agisce e opera secondo
le direttive che gli sono date sicuramente dall'azionista e le
possibilità che gli sono date dal mercato, sorrido un po' quando
vedo alcune affermazioni che dicono che CVA opera come un operatore
privato ma, ripeto, non è un ente di erogazione, soprattutto per
perseguire il profitto. Poi ora capisco che chi non la vede come il
sottoscritto e altri giochi sul termine "profitto", però al
contempo o li chiamiamo profitti o li chiamiamo dividendi ma poi,
quando scegliamo di spenderli, piacciono un po' a tutti.
Oggettivamente quindi quel plusvalore che magari non piace a
qualcuno... ma non sto parlando solo delle colleghe di PCP, sto
anche guardando la parte di orgoglio diciamo "socialisteggiante"
più che altro o "pseudo-socialisteggiante", che poi alla fine
dovrebbe trovarsi su queste tematiche, eppure non parla, però la
spesa dei dividendi della nostra compagnia poi li vota, quindi
forse c'è un profitto che è più socialista di un altro profitto, ma
questi sono problemi loro.
Quello che io voglio dire e che mi auguro da membro di
quest'Aula, che comunque rappresenta anche una parte dell'azionista
unico che ha la compagnia, è che questa continui a fare i profitti,
ma non soltanto per la distribuzione dei dividendi, perché poi
sull'utilizzo di quei dividendi possiamo parlarne, perché
giustamente - però lì sono scelte politiche - ognuno potrebbe dire:
"Io quelli li avrei utilizzati per calmierare le bollette, li avrei
utilizzati solo su mutui di efficientamento", oppure posso magari
averli utilizzati per finanziare il reddito di inclusione di suo
tempo che vediamo poi l'effetto sociale che ha avuto, ma dico una
cosa a caso, è successa prima che io arrivassi in quest'aula,
magari lì potremmo anche discutere se i soldi freschi conviene
utilizzarli per determinate spese, ma questo è un altro discorso.
Io mi auguro e spero che continui a esserci il profitto, poi
l'utilizzo lo possiamo vedere, lo dico soprattutto da "azionista"
perché bisogna anche stare attenti a dire: "Siamo tutti azionisti",
perché non è sempre così, gli azionisti non prendono solo, gli
azionisti hanno anche delle responsabilità in più.
Nel complesso ascolteremo anche il dibattito se ci sarà in aula
sulla mozione, non ci sentiamo come gruppo totalmente contrari a
quota parte dell'impegnativa almeno dal punto di vista dei
principi, anche in coerenza con l'espressione di posizioni che
abbiamo avuto nel tempo. È ovvio che il passaggio centrale sul
fatto che le clausole e le griglie restrittive non si capisce più o
meno chi le abbia messe, e ripeto, non penso che i membri della
Commissione Paritetica passati o quelli neo nominati abbiano
particolari interesse a inserire delle ulteriori griglie, perché mi
sembra che più che griglie ci siano dei begli invasi dal punto di
vista normativo che complicano le cose, io quello che mi auguro è
che prima o poi si possa finalmente arrivare al dunque rispetto
alla norma di attuazione; lo dico anche in termini non soltanto di
Commissione Paritetica, ma anche dal punto di vista dei rapporti
tra l'Ente Regione e lo Stato centrale, cioè che ci sia anche la
possibilità, al di là dei momenti in cui magari la Presidente del
Consiglio è venuta a firmare degli accordi che ci possano poi anche
essere dei momenti in cui poter definire questa questione, ripeto,
al di là del lavoro importante che deve fare la Commissione
Paritetica.
Io mi auguro che questo testo in qualsiasi forma sia licenziato,
certo e sicuro che il vero problema non è la volontà dei singoli
membri, ma il ginepraio normativo che qui non vi piace, ma in altre
situazioni vi piace tantissimo, lo dico in senso lato, non soltanto
alle colleghe proponenti.
Presidente -
Siamo in discussione generale, altri
vogliono intervenire? Se non vi sono altre richieste d'intervento,
la chiudo. La discussione generale è chiusa. Per il Governo,
replica il Presidente della Regione.
Testolin (UV) -
Una breve replica, due considerazioni e
una constatazione finale che non divergerà sostanzialmente da
quello che ci siamo già detti nelle scorse sedute a fronte delle
scorse mozioni o risoluzioni presentate, perché la nostra linea di
pensiero rimane che la Commissione Paritetica, seppur operante
evidentemente su impulso della politica, così come lo è stato nella
presentazione della norma d'attuazione presentata nel 2019, oggetto
di un confronto e di una necessità che da allora è stata presa in
carico dalla Commissione Paritetica, non rimane un organo tecnico
indipendente come ormai ha sottolineato già la collega più volte ma
con ostinazione, in senso positivo anche, continua a ripresentare
periodicamente delle istanze che ricevono da parte nostra sempre lo
stesso tipo di risposta.
Quello che è vero invece è che ho visto un cambio di paradigma
nel dire che prima ci voleva una norma di attuazione di un certo
tipo, con una filosofia che tutelasse la possibilità di mettere sul
mercato con continuità, andando a indicare quelle che dovevano
essere le prerogative della società di totale proprietà regionale,
oggi vedo l'indicazione di una norma di attuazione che ci permetta
poi di elaborare una norma regionale che evidentemente dovrà tenere
conto delle osservazioni, delle indicazioni e degli obblighi che le
normative nazionali ed europee ci mettono di fronte. In questi
quattro anni, da quando è stata presentata la norma di attuazione,
al netto anche di alcuni rallentamenti che ci sono stati
nell'elaborazione e nella lavorazione da parte della Commissione
Paritetica che
à tour de rôle
ha visto dei rallentamenti
dovuti una volta alla componente di parte statale, una volta alla
componente di parte regionale, e adesso ultimamente un ulteriore
rallentamento che ci porterà tra speriamo pochissimo tempo a una
ripartenza della stessa... si è confrontata con una dinamica molto
intensa anche a livello nazionale quella delle concessioni, una
tematica che è stata lungamente dibattuta, che è stata oggetto
anche di presentazione di norme a livello nazionale dalla stessa
maggioranza, che poi sono state ritirate per volere del ministro
Fitto, che ha presentato con forza quelli che erano i vincoli che
impedivano un prolungamento delle concessioni a fronte di
interventi anche molto importanti che, da parte nostra, era una
norma che avremmo sostenuto con vigore, anche perché ci portava a
individuare una situazione proattiva sia sul nostro territorio per
quanto riguarda le concessioni in essere, sia a livello di sviluppo
degli impianti relativi alla gestione delle acque. Una situazione
quindi che si è evoluta nel tempo, che oggi si ripresenta con la
necessità di identificare un percorso, che ci consenta di andare a
individuare il nuovo gestore e che possa permetterci di traguardare
positivamente il futuro della gestione delle nostre acque.
Detto questo, tornando invece al discorso squisitamente legato
alla mozione, le istanze presentate dalla collega sono sempre le
stesse e la nostra posizione non può che essere confermata in
un'interlocuzione e una sollecitazione da parte del Governo
regionale alla Paritetica in merito alle indicazioni che possono
anche emergere dal confronto consiliare, ma che non raccolgono il
nostro sostegno nel momento in cui ci sia l'intenzione da parte del
Consiglio regionale di sostituirsi nell'interlocuzione o di
indirizzare passo passo i lavori della Commissione Paritetica così
come fosse un altro organo all'interno del Consiglio regionale.
Per quanto ci concerne, la nostra posizione rimane quella già
espressa in precedenti situazioni e sulla mozione ci asterremo.
Presidente -
Ha chiesto la parola il consigliere Perron
per dichiarazione di voto, ne ha facoltà.
Perron (LEGA VDA) -
Per dichiarazione di voto, anche il
nostro gruppo si asterrà su questa mozione, cercherò di argomentare
alcune motivazioni.
Sul primo argomento di ordine più generale, direi che su questa
questione di cui si è parlato varie volte, a mio avviso, siamo già
arrivati a una forma di concordanza tra tutte le forze politiche su
quella che deve essere la visione. Siamo arrivati a capire che, per
una strategia probabilmente che possa garantire la migliore
possibilità di successo, dobbiamo muoverci sia dal lato della
Paritetica, sia dal lato del fare una legge regionale, se n'è
parlato anche nelle audizioni in Commissione tempo fa.
Per spezzare una lancia per una volta nei confronti della
collega Minelli, io penso che le vada dato atto quanto meno di aver
portato varie volte il tema sul tavolo e, secondo me, su quel punto
siamo arrivati a una visione univoca, ci dobbiamo muovere in due
modalità.
Riguardo alla mozione in sé, la motivazione per cui noi ci
asterremo è però sempre il discorso di modalità, lei ha portato in
effetti un elemento nuovo sul campo che abbiamo annotato,
quell'interpretazione di quanto diceva il professor Louvin sulla
questione per cui il Consiglio debba esprimersi; sul fatto che
debba esprimersi con una mozione che indirizza sono due cose
diverse però, ma qua siamo sul campo delle interpretazioni, però
prendo atto di quest'elemento ma, a nostro avviso - e questo era il
nostro primo ragionamento sul tema -, nulla vieta che potremmo
cambiare facendo ulteriori approfondimenti, riteniamo che, pur il
Consiglio esprimendosi chiaramente a favore di una norma di
attuazione, non debba esprimersi con una mozione per cercare in
qualche modo di andare sul campo alto. Questa è la nostra
posizione, ci asterremo.
Colgo però l'occasione di fare una riflessione un po' più
profonda in merito su questo: invito i colleghi a ragionare un
attimo su questo tema. In questo caso la norma di attuazione che
auspichiamo... e poi il collega Aggravi ha ben spiegato che ci sono
delle motivazioni che vanno oltre noi, che cos'è la norma di
attuazione in questo caso se non un tentativo, che noi abbiamo in
Statuto, dell'Ente regionale in maniera pattizia con lo Stato di
fare da ombrello verso un'entità sovranazionale che impone, per i
suoi dettami, certe questioni? Sul legame di queste questioni con
il PNRR si è già detto, io ricordo la potenza di fuoco di Conte che
spacciava il PNRR come un qualcosa che avrebbe risolto tutti i
problemi, c'è una forza (incomprensibile) in questo caso, che fin
dall'inizio diceva: "Attenzione, non è tutto oro quello che
luccica, perché poi ci sono delle cose da fare" e quella forza è
quella che io rappresento ed è la Lega, perché in questo caso - e
mi rivolgo ai colleghi, anche agli autonomisti, quelli che
rappresentano la parte più progressista, quindi che dicono: "Più
Europa" - la norma di attuazione non è proprio un tentativo che si
ha di avere un ombrello in qualche modo che ci eviti di essere
sottoposti a una visione europea che ci fa mettere a gara in virtù
del fatto che i confini nazionali non dovrebbero esistere su certi
temi. Stiamo esattamente facendo questo, il che testimonia il fatto
che abbiamo bisogno: 1) di legami con le forze nazionali, perché
questa è la realtà; 2) dire: "Più Europa" non è affatto
conveniente, a meno che non si trovi il modo di trattare
direttamente a livello europeo su queste questioni.
Ma se la norma di attuazione non dovesse andare a buon fine o,
meglio, ci sono degli impedimenti che tutti conosciamo per
questioni normative europee, stiamo cercando in qualche modo che
uno Stato forte, una Nazione forte, in grado di farsi valere sui
tavoli europei riesca a mantenere le sue prerogative, esattamente
quello che dalla nostra parte diciamo da sempre; in questo caso mi
sembra la rappresentazione plastica, politica, per cui è necessario
un ombrello nazionale che possa su questi temi, fondamentali per la
Valle, mettere delle condizioni. Quanto sarà in grado lo Stato di
farlo, quanto siamo in grado noi è tutt'altro discorso, ma
sicuramente - ripeto - siamo favorevoli alla norma di attuazione,
ci mancherebbe, auspichiamo un rapido lavoro sulla legge regionale,
l'abbiamo già detto al Presidente e glielo diciamo ancora adesso,
però se malauguratamente le cose non dovessero andare o ci saranno
degli errori sulla gestione nel futuro delle concessioni, saranno
da addebitare a questa maggioranza chiaramente, che ha in mano la
questione e l'obbligo di portarla avanti e di portare risultati
entro i limiti purtroppo a cui siamo sottoposti, perché non siamo
uno Stato autonomo, uno Stato indipendente regionale, quindi siamo
sottoposti a una legislazione che va anche al di sopra dei nostri
livelli.
Presidente -
Ha chiesto la parola la consigliera Minelli,
ne ha facoltà.
Minelli (PCP) -
Vorrei innanzitutto ringraziare il
collega Aggravi, che è l'unico che è intervenuto in discussione
generale e la cosa, secondo me, è abbastanza significativa di per
sé, perché si sta parlando di un tema che credo essere uno dei temi
più importanti per quello che riguarda la nostra Regione, il suo
assetto, la sua autonomia, perché stiamo parlando di acque, di
concessioni e sappiamo che su questo si è fondato buona parte del
percorso che ci ha portati a essere quello che oggi siamo e cioè
una Regione autonoma.
Ringrazio poi anche per gli interventi che ci sono stati in
replica del Presidente e ho sentito adesso la dichiarazione di voto
del collega Perron, ma vorrei fare alcune considerazioni.
Innanzitutto una è questa: il Presidente sottolinea la mia
ostinazione nel portare avanti e nel ripetere cose che sono già
state dette o presentate. Quella che lei chiama ostinazione, che
notoriamente - e lei lo sa - è un termine che ha un'accezione
negativa, per me è piuttosto tenacia o perseveranza e credo che ci
sia una bella differenza sulle due cose. Perché tenacia e
perseveranza? Perché credo che questo sia un tema che in parte, E
da diverse persone, sia sottovalutato; non sto dicendo che ci sia
un atteggiamento contrario, ma che ci sia una sottovalutazione sì,
io ho questa percezione. Mi dispiace, non è stata fugata questa mia
percezione.
Poi il Presidente mi ricorda ancora una volta che la Paritetica
è comunque un organo tecnico che elabora, che lavora e poi il
Consiglio potrà dire "sì" o "no" su quello che ci verrà portato;
dice anche che va bene fare delle interlocuzioni e delle
sollecitazioni ma non va bene che il Consiglio si sostituisca in
qualche modo a quest'organo. Io ho detto più volte che non c'è una
sostituzione, ma c'è una necessità che il Consiglio, il Governo
anche, ma anche il Consiglio, perché così ci è stato detto da
membri autorevoli della Paritetica, si esprima e dica le sue
indicazioni. Prima io ho citato quel verbale del 2019 in cui
avevamo ricevuto delle sollecitazioni e vorrei aggiungere una cosa
- ed erano le dichiarazioni del professor Balduzzi -: "Ci sono
delle questioni sulle quali è indispensabile avere un input da
parte vostra, sennò noi siamo afoni, necessariamente afoni" e poi
parla della peculiarità della questione delle acque, dice questo:
"Abbiamo bisogno di sapere fino a dove vuole andare la Regione
Valle d'Aosta, fino a che punto vuole proteggere questa peculiarità
e fino a che punto questo si inserisce dentro il sistema, che è un
sistema evidentemente complesso dei rapporti con la normativa
europea. Questo è un esempio per dire che in una materia come
questa, la Commissione Paritetica attende un'indicazione. Non
potremo andare oltre fino a quando non ci sia un'indicazione di
prospettiva", ed è per quello che avevamo fatto poi, dopo
quest'audizione, quella risoluzione che chiedeva delle cose
precise, ed era una risoluzione che, secondo me - e credo che su
questo non ci sia niente da discutere -, sia equiparabile a una
mozione. Di conseguenza, ciò che diceva il collega Perron, che il
Consiglio non si deve esprimere come una mozione... questo è un
modo del Consiglio di esprimersi ed è quello con cui ci eravamo
proprio espressi in quel momento ed è, sulla base di quella mozione
e risoluzione, perché poi erano due, una di marzo e quella di
luglio successiva a quest'audizione... aveva dato quelle
indicazioni che venivano richieste dai membri della Paritetica. Da
un punto di vista della procedura, era assolutamente corretto fare
una mozione, ma è ciò che abbiamo fatto, ed è sulla base di quello
che è stato poi fatto il lavoro che ha portato a quelle due bozze:
quella del 2019 e quella del 2022. La stessa cosa era stata
ribadita dal Presidente della Paritetica, che poi aveva aggiunto
questo: "Penso che il nostro compito, il compito della parte
regionale della Paritetica, sia mantenere quanto più possibile le
mani libere alla Regione e darle più frecce possibili nel suo arco
per fare poi quanto negli anni prossimi sarà intenzione di questa
Regione fare". Concludeva dicendo: "La problematica delle acque è
una problematica che si intreccia in tutta la storia della Valle
d'Aosta, è sbagliato leggerla solo ed esclusivamente in termini di
diritto amministrativo di oggi, è una storia che deve essere
salvata e deve essere mantenuta e incrementata per quanto è
possibile".
Io ho ascoltato con interesse le argomentazioni del collega
Aggravi e anche il riferimento alla normativa europea e al fatto
che le griglie non derivino dalla Paritetica ma dall'Europa; quello
che, secondo me, bisogna mettere a fuoco, che ho cercato di fare ma
evidentemente o non sono stata capace o non ho convinto, ma questo
è pacifico, ognuno poi pensa quello che ritiene più corretto...
secondo noi, quello che bisogna distinguere è il livello
istituzionale, che è la competenza della Regione a fare una legge,
da quello che poi sarà invece il contenuto della legge stessa, che
ovviamente dovrà rispettare quei principi.
Tra l'altro, le due bozze di norme di attuazione, sia quella del
2019, sia quella del 2022, come prima parte proprio all'articolo 1
che cosa dicono? Lo dicono entrambe: "In armonia con i principi
eurounitari e con i principi fondamentali dell'ordinamento statale
e in attuazione da quanto previsto dagli articoli... la Regione
Valle d'Aosta disciplina, con legge regionale, le modalità e le
procedure di assegnazione delle concessioni e delle subconcessioni
di derivazione d'acqua, qualunque sia l'uso a cui esse siano
destinate e di seguito denominate concessioni". Quello che io
vorrei dire è che in quei principi che sono anche stati richiamati,
in quelle normative che sono state richiamate non c'è una
limitazione alla competenza a legiferare, le limitazioni ci sono
sulle leggi, come è ovvio che sia, ma qui quello che stiamo
discutendo riguardo alla norma di attuazione, così come noi la
intendiamo, e ovviamente ci possono essere delle opinioni diverse,
è che dovremmo salvaguardare e impegnarci il più possibile proprio
per fare quello che ci era stato detto, cioè impegnarsi per
mantenere quanto più possibile, e non lo dicevo io, le mani libere
alla Regione.
Il discorso quindi scinde le due cose: la competenza che deve
essere data alla Regione attraverso norme di attuazione e poco
c'entrano le proroghe alle concessioni, perché capisco il discorso
che ha fatto il Presidente che dice: "Avremmo sostenuto quella
posizione riguardo alla proroga delle concessioni" e, da quello che
è stato detto e dai vincoli che il ministro Fitto ha rappresentato,
non sarà possibile, ma sono due questioni diverse. La nostra
competenza a gestire le acque è indipendente da questo; la norma di
attuazione per avere noi la competenza di legiferare ci deve
comunque essere e, secondo me, bisogna anche fare in fretta.
Capisco quindi che l'esito della mozione sia scontato, rivendico
però il fatto che questo è uno strumento di cui noi dobbiamo avere
il pieno utilizzo e si può, ci sta, utilizzare una mozione per fare
le due cose che abbiamo chiesto, cioè quella di invitare la
Commissione a lavorare in quella direzione, cercando di elaborare
una norma che non abbia all'interno della norma le griglie
restrittive.
Il secondo impegno che abbiamo chiesto è quello di avere una
continua - chiamiamola così - interlocuzione con la Commissione che
monitori l'iter del provvedimento al fine di registrare gli
aggiornamenti. Ricordo, tra l'altro, che questo secondo impegno è
quello che è stato votato all'unanimità da questo Consiglio nel
2022, non sto parlando di un'altra legislatura, sto parlando di
questa, sto parlando di una legislatura in cui noi avevamo
presentato una mozione che aveva un impegno più stringente, e lo
ricordo, era quello che impegnava il Presidente della I Commissione
- che allora era il collega Restano - ad aggiornare, ogni qualvolta
si fosse riunita la Commissione, sull'iter, sugli sviluppi del
lavoro della Commissione Paritetica. Poi il presidente Lavevaz
aveva chiesto di emendare... avevamo accettato l'emendamento che
era quello di dare informazioni ogni qualvolta ci fossero stati
degli aggiornamenti. Purtroppo di informazioni noi in I Commissione
non ne abbiamo poi ricevute, questo è un dato di fatto, ma,
purtroppo, succede sovente così, quindi abbiamo riproposto lo
stesso identico impegno, pensando che un impegno del genere potesse
essere votato. Non solo quel secondo impegno, anche il primo,
secondo noi, aveva una formulazione che avrebbe permesso a tutti di
votarlo, al di là di quelle che nelle premesse possono essere delle
formulazioni, come mi ha fatto notare il collega Aggravi, che non
sono così corrette per quello che riguarda lo Statuto che deve
essere semmai revisionato, accetto la correzione, però l'invito che
faceva questa mozione era - e lo rileggo perché voglio che rimanga
proprio in evidenza -: "Un invito ai membri di parte regionale
della Paritetica a operare affinché la competenza della Regione a
disciplinare con propria legge le procedure e le modalità per il
rilascio delle concessioni sia piena e ampia, senza clausole e
griglie", questa è la competenza a legiferare, non la legge, perché
sono due cose diverse.
Presidente -
Chiedo all'Assemblea, in ragione anche del
numero di persone che si sono prenotate per la dichiarazione di
voto, se si ritiene di votare adesso o, anche in ragione dei tempi
piuttosto stretti che abbiamo per la ripresa pomeridiana, di
rinviare al pomeriggio le operazioni di voto.
Vedo che la proposta è accolta all'unanimità, sospendiamo e
riprendiamo alle ore 15:00.
---
La seduta termina alle ore 13:08.
