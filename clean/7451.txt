Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1954 del 16 aprile 1986 - Resoconto
OGGETTO N. 1954/VIII - INTERVENTO FINANZIARIO REGIONALE A
FAVORE DELLA SOCIETÀ AUTOPORTO VALLE D'AOSTA.
(Interrogazione).
PRESIDENTE
: Do lettura dell'interrogazione presentata dai
Consiglieri Mafrica e Bajocco:
INTERROGAZIONE
VISTA la deliberazione 1029 del 7.2.1986 con la quale la
Giunta regionale dispone la concessione di £ 1.329.345.000 alla
Società Autoporto Valle d'Aosta, al fine di rendere gratuito
l'accesso alle strutture autoportuali;
RICORDATO che l'obiettivo dell'intervento regionale era
quello di favorire un incremento dell'IVA percepita presso
l'Autoporto;
i sottoscritti Consiglieri regionali
INTERROGANO
il Presidente della Giunta per conoscere
1)
se sono stati nominati i rappresentanti della
FINAOSTA nel Consiglio di Amministrazione e nel Collegio dei
Sindaci dell'Autoporto Valle d'Aosta S.p.A.;
2)
se lo Statuto Sociale dell'Autoporto
Valle d'Aosta S.p.A. è stato modificato, come richiesto dalla
L.R. n. 73 del 1985;
3)
se la prima quota del contributo annuale è già
stata versata alla predetta società ed in caso affermativo quali
sono le spese promozionali deliberate, ai sensi dell'art. 4 della
legge 73/85;
4)
quali incrementi rispetto all'anno precedente si
sono verificati nel periodo gennaio/marzo rispetto al numero dei
vettori sdoganati e per quali tipo di merci si sono avuti i
risultati più favorevoli;
5)
se l'incremento percentuale 1986/85 del gettito IVA
nel periodo gennaio/ marzo è superiore a quello corrispondente
1985/84.
PRESIDENTE
: Ha chiesto di parlare l'Assessore alle
Finanze Martin, ne ha facoltà.
MARTIN - (A.D.P.):
Nel primo punto dell'interrogazione si
chiede se sono stati nominati i rappresentanti nel Consiglio di
Amministrazione dell'Autoporto nel Collegio sindacale. La risposta
è affermativa nel senso che gli Amministratori in seno al Consiglio
di Amministrazione sono stati nominati nelle persone dei signori
Giorgio Loris Filippini, Giorgio Frassy e Cesare Rosset. Il
rappresentante della FINAOSTA nel Collegio sindacale è il rag.
Michele Guichardaz.
Il secondo punto: lo Statuto Sociale della società Autoporto è
stato modificato secondo i dettami della legge n. 73.
Al terzo punto si chiede se la prima quota del contributo
annuale sia stata già versata; a questo proposito rispondo
negativamente.
Al quarto punto si chiede quali incrementi ci sono stati
rispetto allo stesso periodo dello scorso anno. In importazione
(che penso sia il dato che ci interessa più da vicino, perchè
l'esportazione ha poca importanza e comunque i dati relativi
all'esportazione sono uguali a quelli dello scorso anno) nel
periodo gennaio/marzo '86 hanno sdoganato all'Autoporto 17.245
autotreni, contro i 17.227 del corrispondente periodo 1985, però
nel 1986 di questi 17.245 5202 erano di carne e bestiame vivo,
mentre lo scorso anno su 17.227 solo 4470 erano di carne e bestiame
vivo, quindi c'è stato un incremento di quelle merci che
notoriamente sono più redditizie ai fini dell'IVA per la
Regione.
Il quinto punto: il gettito IVA e diritti doganali per il
periodo gennaio/ marzo '86 rispetto all'85 ha avuto un incremento
percentuale dell'11,78%, passando dagli 81 miliardi 425 milioni del
1985 ai 91 miliardi 15 milioni del 1986, con un aumento di 9
miliardi 590 milioni, che significa l'11,78% in più.
Nello stesso periodo '84-'85 l'incremento era stato il seguente:
nel 1984 nel periodo gennaio/marzo si erano avuti introiti per 67
miliardi 234 milioni contro gli 81 miliardi 425 milioni dell'85 e
quindi un aumento percentuale del 21,10%, perchè l'aumento era
stato di 14 miliardi 190 milioni. Per dare una valutazione più
corretta e più omogenea di questi dati, bisogna tenere conto che
nel mese di febbraio 1984 si è verificato il famoso blocco
stradale, che ha paralizzato l'attività dell'Autoporto per 9
giorni. Si calcola che mediamente l'introito sia di un miliardo per
ogni giorno lavorativo, per cui tenendo conto dei nove giorni di
blocco più i giorni occorrenti per una ripresa normale del traffico
si calcola che in quel mese si siano persi circa 10 miliardi di
introiti. Per cui se dai 14 miliardi che in effetti si sono avuti,
si tolgono questi potenziali dieci miliardi, si vede che sia la
differenza in valore assoluto, sia la differenza in valore
percentuale si riduce di molto e raggiunge circa il 6% di aumento
fra l'84 e l'85.
PRESIDENTE
: Ha chiesto di parlare il Consigliere Mafrica,
ne ha facoltà.
Si dà atto che alle ore 11,46 assume la Presidenza il Vie
Presidente Franco De Grandis.
MAFRICA - (P.C.I.):
Dai dati che l'Assessore ha esposto
si può rilevare che i provvedimenti presi dalla Regione con il suo
ingresso nell'Autoporto non hanno portato ad una significativa
variazione nel numero dei TIR sdoganati, ma hanno elevato il numero
dei TIR che trasportano carni o animali vivi per cui aumenta
l'importo che ne risulta poi per la Regione.
C'è invece un incremento dell'IVA che anche tenendo conto dai
ragionamenti fatti dall'Assessore sul periodo '84 non appare
particolarmente significativo, quindi si tratterà di vedere il
complesso dei dati alla fine dell'anno. Ad un primo giudizio si può
perlomeno dire che l'operazione qualche risultato comincia a darlo
e non come altre operazioni fatte dalla Regione attraverso la
FINAOSTA che quasi regolarmente si traducono in un fallimento.
L'unico aspetto su cui credo di dover sollevare eccezioni è la
scelta dei rappresentanti nel Consiglio di Amministrazione. In
questo Consiglio sono stati nominati tre rappresentanti e dato che
per il fatto di fare politica conosco anche i nominativi delle
persone ne deduco che ci sia una spartizione di questi incarichi
fra la D.C., l'U.V. e gli A.D.P.. In questo caso non è stata tenuta
in considerazione la minoranza, per cui almeno uno dei tre
rappresentanti poteva essere un esponente della minoranza. Quando
si tratta di procedere ad incarichi di responsabilità di questo
tipo si rimane in una logica di politica di maggioranza, tranne poi
in casi particolari quando i rappresentanti della Regione non fanno
fino in fondo il loro dovere in questi Consigli di Amministrazione,
scaricare le responsabilità sul Consiglio regionale nel suo
complesso. Credo di dover sottolineare come in un organismo quale
l'Autoporto sarebbe stato opportuno tener conto della
rappresentanza dell'intero Consiglio regionale.
