Classificazione
EDILIZIA
ISTRUZIONE PUBBLICA
Università



Oggetto del Consiglio n. 2567 del 7 giugno 2023 - Resoconto
OGGETTO N. 2567/XVI - Interpellanza: "Collocazione dello
studentato universitario e del CRAL Cogne".
Bertin (Presidente) -
Punto n. 37. Per l'illustrazione,
la consigliera Minelli.
Minelli (PCP) -
Sul destino del Palazzo Cogne e dello
studentato universitario si è discusso in svariate occasioni
nell'ultimo anno e sul palazzo che ho citato ancor di più si è
discusso nella precedente legislatura precocemente conclusa.
Era stato infatti oggetto di approfondimenti in Commissione con
varie audizioni di tecnici, di estensori di perizie, di
rappresentanti del CCS Cogne e di svariati portatori d'interessi.
Sappiamo poi come sono andate le cose, il Palazzo è stato
sgomberato, il porticato transennato poi riaperto, successivamente
ci sono stati dei nuovi distacchi di lastre di marmo.
Ai tentativi di vendita da parte della Regione non hanno fatto
seguito delle richieste concrete da parte dei privati e, insomma,
la situazione è nota.
Nel marzo scorso, il CCS Cogne è stato trasferito presso la
Torre piezometrica in una posizione decisamente decentrata rispetto
alla sede storica.
Una delle possibili opzioni di utilizzo del palazzo era stata in
passato quella di destinare una parte a studentato universitario,
poi abbandonata perché ritenuta inadeguata, soprattutto in
relazione alle grandi dimensioni, almeno così ci era stato detto in
Consiglio.
Sulla questione dello studentato lo scorso anno, a giugno 2022,
era l'8 giugno, quindi esattamente un anno fa, l'Assessore Caveri
aveva illustrato e sostenuto la volontà di realizzare uno
studentato in Via Trottechien, con possibilità di ospitare una
sessantina di studenti universitari e aveva spiegato che si
trattava di un'alternativa all'iniziale progetto di collocare gli
alloggi per studenti nelle palazzine Giordana e Beltricco,
operazione che avrebbe richiesto un costo enorme.
Sulla questione si era poi discusso con varie iniziative
consiliari nei mesi successivi e c'erano state anche delle proteste
da parte di residenti nello stabile individuato.
A gennaio 2023 avevamo capito che si era sostanzialmente in una
fase di stallo.
Nei giorni e nelle settimane scorse abbiamo appreso che
l'opzione di Via Trottechien sembrerebbe definitivamente tramontata
e che la sede più accreditata per la realizzazione dello studentato
sembrerebbe ritornare ora quella dell'ex Palazzo Cogne, prima
scartata.
Abbiamo letto sui giornali che il Governo e le strutture
competenti starebbero valutando quale percorso intraprendere in
relazione ai finanziamenti e che è in corso un'interlocuzione con
l'Università al proposito.
Alcuni organi di stampa hanno riportato delle considerazioni del
coordinatore del Dipartimento finanze, secondo cui si sta
discutendo con l'Università sulle dimensioni dello studentato per
capire negli spazi residui quale struttura regionale potrà trovarvi
collocazione. Quindi, da quello che abbiamo letto, l'impressione è
che si sta finalmente pensando d'intervenire su Palazzo Cogne, un
edificio che ha un grande valore storico, architettonico e sociale,
costruito su un progetto dell'architetto Giò Ponti, nel quartiere
operaio per antonomasia della città, un palazzo che non deve essere
abbandonato al suo destino, cosa che fin dal 2018 in quest'aula ho
sostenuto insieme all'allora consigliere Bertin.
A fronte di un rinnovato interesse della Giunta per l'edificio -
ammesso che sia così, perché io sinceramente ho percepito un po' di
confusione tra una dichiarazione e l'altra nell'arco di pochi mesi
- quest'interpellanza ha lo scopo di fare un po' di chiarezza.
Noi crediamo che si debbano considerare con attenzione le
richieste che sono state più volte avanzate dal CRAL Cogne e dal
mondo dell'associazionismo, richieste di poter proseguire le loro
attività all'interno del palazzo di Corso Battaglione che per
decenni è stato la sede del circolo e il luogo principe delle
attività ricreative della città.
Ci sono dei dati che riguardano il numero degli iscritti al CCS
Cogne, dati del 2022, che ci dicono che sono oltre 800 le persone
ancora iscritte dopo due anni di pandemia.
L'attuale collocazione del CRAL alla Torre piezometrica non ha
ovviamente permesso di ospitare tutte le attività che offriva il
circolo.
La superficie del pianterreno della Torre piezometrica è di
circa 260 metri quadrati, quella occupata dal CRAL a Palazzo Cogne
era di quasi 2.600 metri quadrati, ciò che ha comportato la forzata
collocazione di varie attività e di corsi in zone plurime della
città.
Quel luogo può funzionare bene per alcune attività, specialmente
sportive, è stata infatti realizzata la palestra di arrampicata
sportiva che è apprezzata, ma non si tratta di una soluzione
ottimale né dal punto di vista logistico né degli spazi.
C'è poi un aspetto economico anche non indifferente, c'è un
affitto oneroso, i locali di Palazzo Cogne erano in comodato
gratuito.
A nostro avviso questa soluzione è da continuare a ritenersi
come una soluzione provvisoria, in attesa di tornare a una sede più
adeguata e centrale, per permettere al CCS Cogne di continuare a
svolgere quell'importantissima e fondamentale funzione
socio-ricreativa che è stata un fiore all'occhiello per tanto tempo
della città, e questa sede crediamo che dovrebbe proprio essere il
Palazzo Cogne.
Con queste premesse, chiediamo al Governo sostanzialmente di
risponderci su due questioni, una riguarda la collocazione
definitiva che è stata scelta per lo studentato universitario, cioè
se è stata presa una decisione, e di conseguenza quale sarà la sede
dello studentato, quali ragioni hanno portato a questa scelta e poi
se c'è l'intenzione di riportare il CRAL Cogne nei locali del
Palazzo di Corso Battaglione.
Presidente -
Risponde il Presidente della Regione.
Testolin (UV) -
La decisione circa la collocazione dello
studentato nell'ex sede del CRAL Cogne non è ancora definitivamente
assunta, anche perché dovrà essere valutata alla luce di tutte le
interlocuzioni che si stanno attivando e di tutti gli
approfondimenti necessari per costruire un percorso che sia
attendibile nonché sostenibile, ma sono in corso tutte le verifiche
di fattibilità e sostenibilità in collaborazione con la struttura
competente in materia di patrimonio e con l'Università.  È
questa, in particolare, che deve valutare - ed è in corso anche
un'indagine presso gli studenti - la futura richiesta di posti
letto e l'occupazione degli stessi in base alla provenienza degli
studenti. Quindi per la determinazione del numero di stanze che
possono trovare un attendibile utilizzo da parte degli studenti
stessi. Ciò anche in funzione di eventuali sviluppi futuri
dell'Ateneo una volta acquisita la nuova sede.
Il questionario inviato agli studenti il primo giugno scorso
sarà utile anche per avere un'idea sui desiderata degli studenti in
merito alle tipologie di camere: dai servizi aggiuntivi che
solitamente offre uno studentato, quindi una sala studio, la
palestra, la sala TV, sale lettura, lavanderia e altre attività che
possono essere di corollario a quella che è la possibilità di
locare una stanza. Queste informazioni serviranno anche per
valutare i volumi necessari per lo studentato e permetteranno
all'Amministrazione di valutare l'utilizzo del restante spazio,
perché lo studentato probabilmente coprirà una quota parte dello
stabile così come è concepito.
Si dovrà tenere poi sicuramente conto della distribuzione degli
spazi, anche dei vincoli della Soprintendenza che gravano su alcune
parti dello stabile, in ogni caso si rileva come ci sia un
interesse di un primario operatore, una controparte affidabile, con
la quale si sta interloquendo e lavorando in maniera molto puntuale
e anche intensa per coinvolgere tutti gli attori del territorio,
dall'amministrazione comunale all'Università, ci sono delle
indagini di mercato per valutare la destinazione a studentato
dell'edificio e per un suo congruo dimensionamento mediante un
recupero funzionale dello stabile stesso e una gestione organizzata
e professionale dell'immobile caratterizzato dalla vicinanza
all'Università ed è da abbinargli anche determinati servizi, come
sopra esposto.
Lo studio di fattibilità e di sostenibilità dell'intervento è
tuttavia ancora in fase di elaborazione e dovrà tenere presente da
una parte le esigenze dell'Amministrazione e le attese della
comunità così come dall'altra una sostenibilità dell'intervento e
una conseguente gestione, anche perché è nell'idea generale che
possa essere una collaborazione all'interno della quale il
proponente possa anche fare direttamente gli investimenti sullo
stabile e quindi accelerare tutta una serie di processi che per
l'Amministrazione sarebbero decisamente più articolati.
Infine per quanto concerne l'eventuale accoglienza delle
associazioni, - così come del CRAL Cogne citato nell'interpellanza
del Palazzo Cogne -, una volta programmato il recupero complessivo
dell'immobile, la questione dovrà essere affrontata nell'ambito di
un più ampio progetto d'inclusione sociale e il Consiglio regionale
sarà chiamato ad approvare sicuramente degli spazi da dedicare a
questo tipo di iniziativa potranno trovare collocamento all'interno
della struttura in maniera congrua e opportuna con le altre
attività che si intendono sviluppare, alcune di carattere
commerciale, così come era già prima, altre di carattere
sociale.
L'unica cosa che si vuole fare è creare i presupposti per una
ristrutturazione che possa dare risposte plurime e sia sostenibile
da un punto di vista del recupero e poi della gestione futura.
Per questo necessitano ancora dei tempi che sono necessari per
mettere in fila tutte le necessarie informazioni sia da un punto di
vista del recupero sia da un punto di vista della gestione sulle
quali si sta lavorando in maniera seria.
Presidente -
Per la replica, la consigliera Minelli.
Minelli (PCP) -
Mi viene da dire, come prima riflessione
a caldo, che abbiamo perso un sacco di tempo perché abbiamo perso
anni, siamo nel 2023, parlavamo di questa cosa nel 2018, sono
cinque anni. Io credo che a quest'ora se non proprio la
ristrutturazione ma almeno la definizione di che cosa ci deve stare
lì, in che modo eccetera eccetera ormai ce l'avremmo e saremmo
molto avanti, se non in dirittura d'arrivo.
Mi stupisce una cosa: l'anno scorso, come adesso, era l'8
giugno, si parlava di una soluzione in Via Trottechien; io
immaginavo che un questionario agli studenti per sapere quali sono
le esigenze, quanti avrebbero interesse a soggiornare nello
studentato, con che richieste eccetera eccetera, fosse stato fatto,
perché, se allora si andava nella direzione di focalizzarsi su uno
stabile, qualche informazione avrebbe dovuto esserci.
Invece facciamo il questionario adesso, un anno dopo quando
sembrava che fosse già tutta una cosa decisa.
Quando io dico che non c'è programmazione, intendo anche queste
cose, comunque è positiva l'idea di collocare lì lo studentato,
positivo in qualche modo essere ritornati sui propri passi.
Stiamo parlando di circa 400 studenti che provengono da fuori
Valle, sappiamo che c'è un problema alloggi che è notevole, sia per
carenza di strutture che possono essere affittate a questi utenti,
sia per gli affitti; il problema del "Caro affitti studenti" non è
soltanto di altre regioni ma c'è anche per noi.
Quindi io immagino che le richieste arriveranno.
Poi lei ci ha detto "Bisogna capire, una volta fatte queste
verifiche, quanto spazio resterà per ragionare in maniera razionale
sulla distribuzione degli spazi. Mi sembra di aver capito quando
lei fa riferimento alla controparte affidabile, cioè al soggetto
che predisporrà un progetto, anche se di massima eccetera
eccetera.
Per quello che riguarda lo studentato, quindi bene decidere di
andare in quella direzione, almeno spero che alla fine la decisione
sarà questa, considerata la vicinanza dell'Università.
Per quanto riguarda invece l'accoglienza del CRAL e delle varie
associazioni, mi sembra di aver capito che non c'è una conferma
piena, ma che ci sia un'attenzione in questo senso perché lei dice:
"Una volta programmato il recupero dell'immobile si vedrà ma ci
sono degli spazi".
Mi sembra che di spazio ce n'è tanto, anche perché inizialmente
quando si era detto: "Non facciamo lì lo studentato", si diceva:
"Non lo facciamo lì perché è troppo grosso, perché poi dopo non
sappiamo bene che cosa metterci dentro".
Poi leggo di possibile collocazione di strutture regionali,
insomma questo Palazzo di spazio ne ha, io credo che sia comunque
fondamentale che l'Amministrazione, che la Regione - anche in
questo Consiglio come è stato detto giustamente ne dovremmo parlare
- tenga conto di alcune questioni, in particolare che se si
interloquisce con l'Università - Presidente vedo che lei è stanco,
lo siamo tutti - se si interloquisce con l'Università, sarebbe il
caso anche, a mio avviso, di interloquire con il Comitato "Salviamo
il CCS Cogne" che è rimasto in piedi in tutto questo tempo ed è un
soggetto con cui sicuramente si può interloquire.
Ci sono stati anche tanti investimenti che la Regione ha fatto,
ma anche un sacco di rappezzi che sono stati fatti nel tempo a cura
del CRAL.
Io ritengo che proprio per la città di Aosta mantenere una
collocazione dell'associazionismo storico in quel Palazzo sarebbe
anche una forma di restituzione culturale alla città che spero
andrà in porto.
Presidente -
Con questo punto all'ordine del giorno si
interrompono i lavori del Consiglio di oggi. Riprenderanno domani
alle ore 09:00.
---
La seduta termina alle ore 20:07.
