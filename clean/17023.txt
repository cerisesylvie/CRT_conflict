Classificazione
SANITÀ VETERINARIA E ZOOTECNIA
Zootecnia


Resoconto integrale del dibattito dell'aula
Oggetto del Consiglio n. 333 del 13 gennaio 1999 - Resoconto
SÉANCE DU 13 JANVIER 1999 (MATIN)
OGGETTO N. 333/XI Notizie in merito all'effettiva utilizzazione
di un porzionatore per fontina. (Interrogazione)
Interrogazione Premesso:
- che con delibera di Giunta n. 957 del marzo 1997 veniva
approvato l'acquisto a trattativa privata al prezzo di Lire
84.600.000 di un porzionatore per fontina;
- che tale attrezzatura era considerata necessaria alla
meccanizzazione delle operazioni di estrazione della cagliata;
tutto ciò premesso i sottoscritti Consiglieri
Interrogano
L'Assessore all'Agricoltura per sapere:
- se corrisponde a verità che, dopo pochi mesi di utilizzo, tale
macchinario sia stato dismesso e giaccia ora inutilizzato nei
magazzini dell'Amministrazione;
- quali siano le cause di tale inutilizzo e quale destino sia
riservato al porzionatore;
- su quali presupposti si era approvato l'acquisto.
F.to: Frassy - Tibaldi
Presidente La parola all'Assessore all'agricoltura e risorse
naturali, Perrin.
Perrin (UV) Il porzionatore, più precisamente porzionatore per
la cagliata della fontina, è stato utilizzato nel Caseificio di
Valgrisenche.
In questo momento l'attrezzatura è inutilizzata perché è in
attesa di una modifica di carattere tecnico; cioè è necessario
provvedere allo scalzo concavo perché la fontina ha questa
caratteristica, fra l'altro prevista dal disciplinare, e sul
mercato è difficile trovare porzionatori con questa
caratteristica.
Si prevede, al momento in cui sarà messo a norma l'utilizzo nei
prossimi mesi estivi per continuare la fase di sperimentazione,
perché di questo si tratta, di una sperimentazione. Il porzionatore
sarà poi destinato definitivamente al costruendo Caseificio di
Cogne date le sue modeste dimensioni. Generalmente il porzionatore
è utilizzato in tutti i grandi caseifici industriali; presenta
notevoli vantaggi prima di tutto perché sostituisce le tradizionali
tele dei formaggi che possono a volte essere un vettore di
inquinamento, ma soprattutto evita contatti manuali con la
cagliata, quindi dal punto di vista igienico-sanitario è un ottimo
strumento.
In Svizzera sono stati sperimentati vari tipi di porzionatori
anche in piccole realtà come la nostra; infatti sono in dotazione
anche in piccole latterie di paese, in località vicino a noi che
conosciamo bene; si può quindi ben adattare ad una situazione come
la nostra, se si considera che la fabbricazione del fromage à
raclette è molto simile a livello di tecnica di fabbricazione a
quella della fontina.
Dall'esperienza fatta soprattutto in Svizzera il porzionatore ha
una notevole influenza sulla qualità del prodotto migliorandone
l'occhiatura. Visto che la pasta del formaggio non viene esposta
all'aria come succede con il prelievo manuale, ma si favorisce
un'occhiatura più tonda che è quella tradizionale fra l'altro
prevista dal disciplinare. Quest'attrezzatura era stata consigliata
anche dal Prof. Battistotti dell'Università cattolica di Piacenza
che segue con molta perizia tutto l'iter e il progresso che è stato
fatto in questi anni nelle tecniche di lavorazione del prodotto
"Fontina".
Presidente La parola al Consigliere Frassy.
Frassy (FI) Sono moderatamente soddisfatto o leggermente
insoddisfatto a seconda dei punti di vista, moderatamente
soddisfatto perché sicuramente l'Assessore Perrin ci ha fatto un
approfondimento di elementi di gastronomia applicata, abbiamo
capito quali sono le qualità di una buona fontina e questo ci
conforta.
Quello che ci conforta un po' meno è l'aspetto operativo di
questa vicenda e il lato economico finanziario della stessa perché
la delibera in questione è una delibera che riguarda un macchinario
che sembrava essere per certi versi necessario, sperimentale, per
poter andare a modificare una certa manualità di questa
lavorazione. L'Università di Piacenza aveva anche convalidato
quest'ipotesi.
L'Assessore Perrin ha ereditato il problema, ha detto che da
quando è Assessore il macchinario è fermo, mentre dalle notizie che
abbiamo risulta che questo macchinario è stato quasi sempre fermo,
nel senso che ha lavorato pochissimi mesi ed è stato messo in
qualche sito non ben definito e nemmeno precisato dall'Assessore.
Il quale peraltro ha detto, e questo può essere l'elemento della
moderata soddisfazione, che questo macchinario non verrà
abbandonato, ma verrà ripreso e modificato.
Perciò su quest'affermazione dell'Assessore, che pregheremo di
darci conferma per le vie brevi di quando questo macchinario sarà
nuovamente operativo, esprimiamo questa moderata soddisfazione, un
po' meno per tutto quello che è successo prima.
