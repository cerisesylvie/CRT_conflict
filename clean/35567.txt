Classificazione
AMBIENTE
Stoccaggio e smaltimento rifiuti



Oggetto del Consiglio n. 62 del 25 luglio 2013 - Resoconto
OGGETTO N. 62/XIV - Interpellanza: "Riduzione e prevenzione
della produzione dei rifiuti".
Presidente
- Per l'illustrazione, la parola al collega
Roscio.
Roscio (ALPE)
- Grazie Presidente.
Sul tema dei rifiuti è stato detto moltissimo e probabilmente
sarà oggetto anche di interpellanze future e di
discussione...soprattutto perché è un problema che rimane ancora
sul tavolo da risolvere e che quindi andrebbe trattato. Oggi con
quest'interpellanza vorremmo iniziare partendo proprio dall'inizio,
nel senso che, se noi andiamo a vedere le normative di riferimento
che discendono dalle norme europee, in particolar modo la 98 del
2008...la Direttiva Europea, che è una direttiva quadro sui rifiuti
che, tra l'altro, è stata recepita anche in Italia dal decreto
legislativo 152 del 2006, con le sue modifiche successive, fissa -
la faccio breve - quella che viene chiamata "la gerarchia dei
rifiuti" e al punto 1 - quindi noi oggi siamo qui a discutere il
punto 1 - parla di prevenzione dei rifiuti.
Oggi la Regione Valle d'Aosta è abbastanza inadempiente rispetto
alla prevenzione dei rifiuti, nel senso che è un dato di tutta
evidenza che il trend della produzione dei rifiuti nel corso degli
anni è sempre stato in aumento e solo negli ultimi anni c'è stata
una lieve flessione, ma questo è dovuto ad un fatto, nel senso che
di solito la produzione di rifiuti va associata al PIL, finché il
PIL cresce, cresce anche la produzione di rifiuti. Ora, questo
avviene normalmente, solo Stati particolarmente evoluti come, per
esempio, la Germania sono riusciti a dissociare questi due
indicatori, nel senso che in Germania si è riusciti ad aumentare il
PIL facendo diminuire la produzione di rifiuti. Ecco, oggi invece
in Italia noi seguiamo ancora quest'andamento, per cui ad una
diminuzione del prodotto interno lordo consegue una diminuzione
della produzione di rifiuti e la Valle d'Aosta si è allineata a
questo, tanto più che esiste una "cosa" che viene detta "piano
triennale regionale 2011-2013", che però si limita a dare delle
indicazioni molto generiche, tant'è vero che anche andando a
cercare sul sito o anche in sede di discussione all'interno
dell'Osservatorio regionale sui rifiuti...e gli obiettivi posti
erano obiettivi difficilmente valutabili in quanto erano obiettivi
generici, obiettivi volti ad eco-feste o a riduzioni in senso lato
di borse di plastica, cose che, tra l'altro, derivano da normative
nazionali e non se le è inventate la Valle d'Aosta.
Un punto importante è che ridurre i rifiuti, oltre a costituire
un punto di priorità assoluta per tutte le normative ad ogni
livello, è anche una cosa che porta solo vantaggi, nel senso che
l'Unione europea riconosce che il miglior rifiuto è quello che non
viene prodotto e quindi comporta vantaggi semplicemente per un
fatto: che il rifiuto che non viene prodotto non c'è bisogno di
raccoglierlo, non c'è bisogno di smaltirlo e quindi ho un vantaggio
evidente anche in termini economici, quindi è importante che si
faccia una valutazione seria e un piano serio di riduzione dei
rifiuti, in modo da capire a fronte di quali investimenti ho dei
ritorni in termini di risparmio, in termini di smaltimento e di
raccolta. Ecco, questo ad oggi in Valle d'Aosta non esiste, io mi
auspico che venga colmato questo
gap
nel più breve tempo
possibile, tanto più che è un obbligo di legge fare redigere un
piano di riduzione dei rifiuti entro la fine di quest'anno. La
Regione Valle d'Aosta quindi dovrebbe dotarsi di un piano che dia
degli indicatori precisi, nel senso che io devo essere in grado di
poter misurare i rifiuti per poter capire quali iniziative vengono
finanziate e quali risultati conseguono, sennò non posso fare né
una valutazione a posteriori, né aggiustamenti in corso di
procedimento del piano.
Ecco, allora a questo punto rimane solo da fare...una questione:
siccome è stato detto - ed io ormai lo do per assodato - che il
risultato del referendum verrà rispettato, è evidente che non si
potrà rispettare quel risultato referendario se prima non avrò una
mole di rifiuti da gestire che sarà molto ridotta, perché questa
cosa qui comporta di poter trattare i rifiuti in maniera
alternativa. Se io continuo a produrre sempre una maggior quantità
di rifiuti, diventa molto complesso riuscire a gestire anche quei
sistemi a freddo con le raccolte, con la fabbrica dei materiali. La
prima azione è proprio lavorare sulla prevenzione e questa è una
cosa che si può mettere in atto, perché ci sono diverse realtà sia
italiane che estere che in pochi anni sono riuscite a ridurre di
percentuali anche importanti, si parla del 20-30 percento di
riduzione sul totale dei rifiuti prodotti in peso nel giro di pochi
anni, "pochi anni" vuol dire quattro, cinque, sei anni, quindi noi
oggi partiamo già con un notevole ritardo. Ecco, allora noi
interpelliamo, penso l'Assessore all'ambiente su quali iniziative
sono state effettivamente adottate rispetto al piano triennale
della Regione Valle d'Aosta. Vorremmo sapere anche quali strumenti
sono stati messi in atto per controllare se le misure intraprese
hanno avuto effettivamente un risultato, perché andare a fare un
consuntivo a posteriori...non si riesce a discriminare proprio la
causa della diminuzione, se dovuto al PIL, o se dovuto alla bontà
delle iniziative. Vorremmo sapere anche, visto che dicembre è una
data molto prossima, qual è lo stato di stesura di questo piano
regionale di prevenzione e quali sono gli obiettivi di riduzione
che si intendono realizzare e in quali tempi e con quali
investimenti realizzare questi risultati. Grazie.
Presidente
- Grazie. Per la replica, la parola
all'Assessore Bianchi.
Bianchi (UV)
- Merci Président.
Risponderò subito e proprio perché il tempo è tiranno cercherò
di stare nei dieci minuti, vista l'importanza dell'argomento.
Passando quindi ai singoli punti dell'interpellanza, per quanto
concerne le iniziative effettivamente adottate sul piano della
prevenzione della produzione dei rifiuti, sono state effettuate
importanti campagne di comunicazione. Nel 2011 sul tema del
compostaggio domestico, tema in cui credo molto, nel 2012 sulla
raccolta delle differenziate di qualità e nel 2013 sulla riduzione
degli imballaggi. Tali campagne di informazione hanno visto il
coinvolgimento dei cittadini in attività inerenti alla relativa
tematica, l'organizzazione di incontri e di momenti formativi anche
itineranti sul territorio regionale, la creazione di materiali
informativi specifici sull'aggiornamento delle pagine di
facebook
ufficiali del programma, la realizzazione di
produzioni audiovisive e di
playlist
tematiche su
You
Tube
regionale. Sono stati messi in campo dei progetti
rivolti alle scuole come
Per fare un quaderno ci
vuole...
sicuramente qui bisognerà lavorare in futuro, perché, a
mio avviso, è proprio nelle scuole che bisogna intervenire in
maniera particolare. L'iniziativa era in collaborazione con il
Consorzio Comieco e la Sovraintendenza agli studi ed era aperta a
tutte le classi delle scuole secondarie di primo grado alle
parificate della regione, con l'obiettivo di coinvolgere i ragazzi
sull'apprendimento delle modalità di raccolta differenziata di
qualità della carta e del cartone. L'Assessorato, in collaborazione
con l'Osservatorio regionale ed il CONAI, ha realizzato il progetto
Io recupero, e Tu?
con l'obiettivo di realizzare campagne di
comunicazione e di sensibilizzazione e finalizzate a delineare la
mappa completa delle destinazioni finali dei materiali raccolti e
di intensificare puntualmente i quantitativi di rifiuti da
imballaggio effettivamente recuperati. C'è stata la promozione di
accordi volontari con le grandi distribuzioni - sto pensando alla
Cidac, al Docks, al Carrefour ed al Carrefour Market -, con il
commercio al dettaglio, con le associazioni di artigiani, con le
associazioni dei gestori degli agriturismi, dei campeggi, dei
rifugi per l'attuazione di un'azione di riduzione dei rifiuti e di
incentivo a comportamenti di consumo consapevoli da parte dei
cittadini e con le pro loco, l'ASIVA, il CONI, l'ANA per la
prosecuzione del progetto
Ecolo-Fêtes
, come ricordava il
collega. Ci sono poi state altre iniziative, a mio avviso,
estremamente importanti: la
Settimana europea per la riduzione
dei rifiuti
, con eventi di piazza itineranti su tutto il
territorio regionale, campagne di sensibilizzazione specifiche
dedicate al tema della riduzione dei rifiuti con la collaborazione
dei Comuni e delle Comunità montane e laboratori didattici con le
scuole (la prossima
Settimana per la riduzione dei rifiuti
sarà dal 16 al 24 novembre, da domenica a domenica); la promozione
del
Green Public Procurement
, ossia degli acquisti verdi
pubblici che tengono conto degli aspetti ambientali, vi è stata la
costituzione di un tavolo tecnico al quale hanno preso parte
rappresentanti della Regione, dell'ARPA, del Comune di Aosta, della
Chambre, dell'USL e di Confindustria; sono stati organizzati
incontri con gli Enti locali ed è stato fornito un supporto per
alcuni appalti con forniture indette dall'ARPA e dall'Economato
della Regione; le partecipazioni all'evento fieristico
Maison
& Loisir
; l'edizione delle
Cartoniadi della Valle
d'Aosta
, le
Cartoniadi
consistono in un'iniziativa su
scala regionale per promuovere la raccolta differenziata di carta e
cartone, si tengono dal 15 di luglio al 15 di agosto, iniziativa
che è attualmente in corso. Sono coinvolte le otto Comunità montane
ed il Comune di Aosta in una sfida dedicata alla raccolta
differenziata, al riciclo della carta e del cartone.
Sul punto 2 dell'interpellanza circa gli strumenti adottati per
controllare l'efficacia delle misure intraprese e i risultati
ottenuti
"per tipologia sia in termini assoluti, sia in termini
percentuali e con quali investimenti"
, tutte le azioni previste
nel programma triennale prevedono misure e monitoraggi che, a
seconda delle caratteristiche, si espletano in modi e in tempi
diversi. Per ogni azione e attività svolta sono stati individuati
ed effettuati monitoraggi specifici, anche attraverso
report
multimediali sotto forma di filmati e raccolte fotografiche. Alcune
iniziative sono state monitorate in modo dedicato attraverso la
somministrazione di questionari ai partecipanti; altre attività
specifiche sono state rendicontate anche su richiesta
dell'Amministrazione con rapporti e schede periodiche sul tema. Si
precisa che lo stesso programma di azioni volte alla riduzione e
alla prevenzione nella produzione dei rifiuti nella regione nel
triennio 2011-2013, approvato, prevede con cadenza mensile uno
specifico monitoraggio sotto forma di
report
finale riferito
agli anni 2011-2012-2013 sull'intero programma e sull'efficacia
delle azioni svolte. Per quanto concerne la predisposizione di
report
mensili di avanzamento del programma triennale,
l'appaltatore affidatario del servizio, in ottemperanza alle
disposizioni legislative contrattuali, ha provveduto a consegnare
ad oggi 22
report
. L'attività risulta quindi costantemente e
progressivamente verificata, oltre che registrata con la
compilazione delle apposite schede attraverso l'Osservatorio
regionale dei contratti pubblici in capo alla struttura competente.
Il totale complessivo dei costi per il programma di azioni volte
alla riduzione e alla prevenzione nella produzione dei rifiuti
nella nostra regione ammonta ad euro 375.695,15 (dati
dell'Osservatorio). Sui rifiuti emerge una progressiva diminuzione
della produzione totale dei rifiuti, totalmente a carico dei
rifiuti da smaltimento. Infatti, si osserva un andamento crescente
dei rifiuti raccolti in modo differenziato, quasi 3.250 tonnellate,
molto evidente anche nella percentuale di raccolta differenziata,
che passa dal 40,8 percento del 2009 al 46,4 percento del 2012, un
aumento quindi di 5,6 punti, ma in ogni caso ancora c'è da lavorare
in questo senso per il raggiungimento dell'obiettivo. Vedo il tempo
che scorre, quindi andrei avanti...quindi passerei...avrei potuto
snocciolare una serie di percentuali, che poi darò a lei...
In seguito, in merito allo stato di avanzamento della stesura
del piano regionale di prevenzione e ai tempi del suo
completamento, allo stato attuale, il Ministero dell'ambiente ha
attivato consultazioni con le Regioni per la stesura di linee guida
per la redazione del piano nazionale, a cui farà seguito la stesura
dei competenti piani regionali. La scadenza prevista del piano
nazionale è fissata entro il mese di dicembre 2013, così come
quella del programma regionale. In relazione alle nuove linee
programmatiche statali, verrà predisposto il nuovo programma
regionale, anche in continuità con quanto compiuto ora. Per quanto
riguarda gli obiettivi ed i risultati che si intendono realizzare,
i tempi stimati e gli investimenti previsti circa la
predisposizione del prossimo piano, come le ho detto, sono lì da
poco, sto prendendo anch'io le lunghezze, ma in ogni caso si sta
provvedendo. Al momento posso dire che sarà sicuramente necessario
definire la gestione dei rifiuti - e questo lo voglio evidenziare,
lo ha già evidenziato lei, ma lo voglio evidenziare anch'io - nel
rispetto delle disposizioni vigenti e comunque della volontà
espressa dai valdostani con il referendum del 18 novembre scorso.
Mi auguro che il programma per la riduzione dei rifiuti della
Regione in ogni caso sia un esempio come è avvenuto...per quello
del triennio 2011-2013, tanto che uno dei più importanti convegni
europei in materia di ambiente ha voluto presentarlo come esempio
di eccellenza proprio per le azioni e le iniziative messe in campo.
Grazie.
Presidente
- Grazie Assessore. Per la replica, la parola
al collega Roscio.
Roscio (ALPE)
- Grazie Presidente.
Io capisco che l'Assessore è da poco insediato e quindi dovrà
prendere le sue misure, insomma, però devo dire che sono un po'
deluso da questa risposta, nel senso che, quando io intendo dare
dei dati, io parlo di numeri e le iniziative tipo il compostaggio
domestico sono iniziative lodevoli, però bisognerebbe capire quanto
portano di riduzione dei rifiuti, perché farle e poi non
controllare e non sapere quale risultato hanno...è un'iniziativa
che non si sa neanche dire se sia buona o non buona. A me viene da
pensare...ma facendo solo un giro nella collina di Quart, dove
abito io, dove sono state distribuite le compostiere domestiche,
uno può vedere gli usi più vari che hanno avuto queste compostiere:
da fioriere a porta legna e quindi, da quel punto di vista, uno
dice: "sì, abbiamo distribuito le compostiere, ma effettivamente le
compostiere hanno comportato una diminuzione dell'organico, oppure
no?". Per non ricordare poi il fatto che ci sono posti, io penso
alle zone urbanizzate e cittadine, dove il compostaggio domestico è
una cosa che non si può fare, bisogna quindi per forza pensare ad
altre strategie.
Anche volendo parlare dell'
Ecolo-Fêtes
,
l'
Ecolo-Fêtes
sono un tasto dolente, nel senso che è
un'ottima iniziativa quella di avere feste a stampo ecologico, il
problema è che, se io faccio raccoglitori compostabili, ma poi non
raccolgo l'organico, creo solo rifiuti in più e se invece faccio
raccoglitori in plastica, aumento la produzione di plastica, quindi
ho di nuovo un rifiuto indesiderato, forse l'idea potrebbe essere
quella di iniziare a pensare a posate e stoviglie lavabili con un
servizio di lavanderia, però ci sono tante strategie da adottare.
Le
Cartoniadi
che sono adesso in corso...devo dire che il
periodo non è felicissimo, nel senso che se l'intento di Comieco è
quello di coinvolgere i giovani e le scuole, fare le
Cartoniadi
nel periodo di chiusura delle scuole non è
proprio...sì, però se l'idea è quella di incentivare il futuro, che
sono proprio i giovani, che verranno a portare...
Concordo pienamente sul fatto che bisogna fare delle iniziative
maggiori nelle scuole, anche se sono consapevole che i risultati
sono futuri, nel senso che noi dobbiamo intraprendere azioni che
portino subito ad avere dei miglioramenti nella produzione, tanto
per fare un esempio, un rifiuto particolarmente difficile da
smaltire sono i pannolini dei bambini, allora è stato stimato, mi
sembra, che un bambino produce una tonnellata di pannolini
all'anno. Questo ovviamente comporta dei costi a carico delle
famiglie, ma anche dei costi per lo smaltimento di un rifiuto, tra
l'altro, potenzialmente organico. Secondo me, allora un piano di
prevenzione dovrebbe dire: "okay, possiamo cercare un'alternativa a
che le famiglie utilizzino questi pannolini? E se sì, quanto ci
costa, per esempio, un servizio di lavaggio industriale con
riconsegna", mi viene in mente, perché sono già state presentate
delle iniziative, per esempio, negli asili-nido o nelle
microcomunità per anziani. Queste cose qui quindi, secondo me, sono
delle cose da mettere in un piano di prevenzione, perché, a fronte
di un investimento che, per esempio, la Regione fa come
cofinanziamento per un'attività imprenditoriale, alla fine
dell'anno io posso dire: "tot" famiglie hanno utilizzato questo,
"tot" pannolini sono stati non prodotti, ho avuto un bilancio, che
poi può essere anche negativo, quindi si può correggere il tiro e
tornare indietro su queste cose.
È che oggi mi sarei aspettato proprio dei dati numerici, perché
un po' io mi sono documentato, ma anche l'Osservatorio non produce
dati numerici su queste cose qua, cioè nel senso che la
pubblicazione dell'Osservatorio regionale sui rifiuti l'ho vista
anch'io, anche perché fino a poco tempo fa ci facevo parte, il
problema è che neanche lì vi sono numeri che dicano quanto è stata
la bontà di questo piano triennale di riduzione, ancorché da
finire, eccetera, eccetera. Auspico quindi che l'Assessore appena
insediato riesca effettivamente a dare un po' una svolta
soprattutto dal punto di vista della prevenzione, anche perché,
come ha ricordato, le linee guida dovrebbero essere determinate
entro dicembre e siamo ad agosto, quindi il tempo è molto
stringente. Sicuramente torneremo su queste vicende non solo della
prevenzione, ma di tutto il resto della gestione complessiva dei
rifiuti.
Président
- Merci. Point 46 à l'ordre du jour.
