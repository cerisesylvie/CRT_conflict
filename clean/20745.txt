Classificazione
AMMINISTRAZIONE REGIONALE
Ordinamento degli uffici e del personale



Oggetto del Consiglio n. 779 del 3 agosto 2004 - Resoconto
OGGETTO N. 779/XII - Procedure seguite dall'Amministrazione
regionale per l'acquisto di automezzi. (Interrogazione)
Interrogazione
Premesso che
- La Giunta con la deliberazione n. 2012, adottata nel mese
di giugno, ha approvato il programma degli acquisti di automezzi da
effettuare nel 2004;
- Il piano stima in € 2.221.000,00 le risorse finanziarie
necessarie per comperare i 43 automezzi previsti;
Il sottoscritto Consigliere regionale
Interroga
Il Presidente della Regione e l'Assessore delegato per
conoscere:
1. quali sono le procedure seguite per l'acquisto degli
automezzi;
2. quanti acquisti sono stati effettuati nel 2003
dall'amministrazione regionale;
3. se nel corrente anno vi sono stati acquisti;
4. se tutti i mezzi in uso sono in proprietà della
Regione.
F.to: Frassy
Président - La parole à l'Assesseur au budget, aux finances, à
la programmation et aux participations régionales,
Marguerettaz.
Marguerettaz (UV) - È con un certo imbarazzo che esco dalla
"situazione fredda", ma essendo questa una domanda tecnica, credo
che non colpirò la suscettibilità degli interroganti.
Mi si chiede, facendo riferimento a una deliberazione di Giunta
che ha approvato gli acquisti di automezzi, quali sono le procedure
seguite, oltre ad una serie di dati. Mi corre l'obbligo di fare una
premessa: ai capitoli del bilancio di previsione 33.000, 33.220 e
seguenti - poi ci sarà modo, se il Consigliere Frassy lo
richiederà, di fornire i dati puntuali - vi è una previsione di
2.741.000,00 euro per l'acquisto di 52 automezzi; di queste
richieste 1.150.000,00 euro si riferivano a 15 nuove acquisizioni,
mentre 1.591.000,00 a 37 sostituzioni. Successivamente, questi
capitoli di bilancio, nell'ambito del bilancio di gestione, non
erano stati attribuiti alle strutture dirigenziali, ma erano stati
riservati alla Giunta, quindi per attivare concretamente tali
acquisti la Giunta avrebbe dovuto autorizzare l'acquisto con atti
ripetuti, uno per ogni richiesta da parte delle strutture, senza
poter affrontare l'intero argomento dell'acquisto degli automezzi
in maniera organica.
Nel mese di giugno ho richiesto alle strutture di preparare un
piano di acquisti auto, che desse alla Giunta regionale una visione
complessiva di quanto assegnato in bilancio e quanto i singoli
dipartimenti intendevano acquistare. Ad ogni dirigente ho inoltre
chiesto di individuare le priorità negli acquisti all'interno del
proprio settore; questa semplice modalità di programmazione ha
permesso alla Giunta di decidere a ragion veduta, eliminando gli
acquisti non strategici e risparmiando 520.000,00 euro rispetto
alla stanziamento di bilancio. Il totale degli acquisti così
autorizzato è stato di 2.221.000,00 contro i 2.741.000,00 che erano
le previsioni di bilancio. In particolare, di questi sono stati
autorizzati: un automezzo tecnico, un'autopompa serbatoio per il
Corpo valdostano dei Vigili del fuoco per 450.000,00 euro,
sostituzione di 4 pick-up attrezzati per il Corpo valdostano dei
Vigili del fuoco per 160.000,00 euro, sostituzione di un'auto
spazzatrice per 155.000,00 euro, sostituzione di un automezzo
tecnico da 110 quintali per 165.000,00 euro per il Dipartimento
risorse naturali.
I tempi limitati quest'anno non hanno permesso ulteriori
verifiche alle singole strutture dirigenziali, in quanto
attualmente non esiste una gestione automatizzata che dia misura
dell'effettivo utilizzo degli automezzi; questa evidenza ha fatto
emergere la necessità di un "software" di gestione, che i dirigenti
del mio assessorato stanno valutando, per acquistare l'anno
prossimo.
Relativamente alla prima domanda, gli acquisti di automezzi
vengono disposti mediante procedura di gara di appalto, eseguita
dalle singole strutture dirigenziali, cui sono assegnate le risorse
di bilancio; stiamo analizzando l'opportunità in futuro di eseguire
un appalto unico, suddiviso in lotti, nonché altre opportunità di
acquisizione, ad esempio "leasing".
"Quanti acquisti sono stati effettuati nel 2003
dall'Amministrazione regionale
"? Gli acquisti di automezzi, nel
2003, ammontano a 1.728.902,00 euro per 39 automezzi, di cui 5
autovetture per un totale di 47.420,00 euro, 24 autocarri per un
totale di 513.787,00 euro, 10 automezzi tecnici per un totale di
1.167.694,00 euro.
"Se nel corrente anno vi sono stati acquisti"
: gli
acquisti di automezzi, nel 2004 ad oggi, sono stati di 992.834,00
euro per 18 automezzi, di cui una autovettura per 9.900,00 euro, 13
autocarri per 282.096,00 euro, 4 automezzi tecnici per un totale di
700.838,00 euro.
"Se tutti i mezzi in uso sono in proprietà della
Regione"
: non tutti gli automezzi, anche se la maggior parte
oggi utilizzati dalla Regione, sono in proprietà. In particolare,
le auto blu sono quasi tutte in "leasing" già dal 2002 e questa è
stata un'esperienza che ha dato esiti positivi e che prevediamo di
estendere in futuro, anche se non è applicabile a tutte le
tipologie di veicoli: pensiamo agli spartineve e agli automezzi per
i Vigili del fuoco.
Président - La parole au Conseiller Frassy.
Frassy (CdL) - Brevemente, perché rispetto alla risposta fornita
direi che si possono fare due riflessioni.
La prima riflessione è che ci sorprende che nel 2004 la Regione,
con le ingenti risorse che destina all'informatizzazione dei suoi
servizi e delle sue strutture, non abbia ancora una gestione
computerizzata del parco auto. Un parco auto che ha numeri
importanti per quanto riguarda gli automezzi, considerando che, al
di là degli acquisti che annualmente vengono effettuati, abbiamo un
parco auto del Corpo forestale, dei Vigili del fuoco,
dell'Assessorato ai lavori pubblici (per citare quelli più
numerosi).
Evidenziamo anche che il risparmio che secondo l'Assessore si
sarebbe fatto con questa deliberazione è un risparmio fittizio,
perché se la deliberazione è il piano del 2004, e peraltro il piano
del 2004 lo avete adottato a giugno 2004, dicendo che avete
tagliato 9 automezzi rispetto alle esigenze degli uffici,
considerando però che nei primi 6 mesi 2004 erano già stati
acquistati 18 automezzi, quei 9 automezzi che avete tagliato
rispetto a quelle esigenze in realtà fanno comunque più 9, perché
ne avete autorizzati 43, ma 18 erano già stati comprati; così,
almeno, ci sembra di aver capito.
Auspichiamo, invece, che fin dal prossimo esercizio finanziario
venga cambiata la procedura di acquisto dei mezzi, perché è
impensabile che un'amministrazione che acquista mediamente oltre 50
mezzi all'anno, li possa acquistare alla spicciolata come li
acquistiamo noi privati cittadini! È evidente che una legge del
mercato impone prezzi diversi se gli acquisti vengono fatti per
lotti più significativi, perciò riteniamo che si commenti da sola,
nell'interesse dell'Amministrazione, che si addivenga a una diversa
gestione delle procedure di acquisto degli automezzi, e confidiamo
sul fatto che lei, avendo probabilmente più tempo libero, da questa
sera, per occuparsi più delle questioni di finanze che non delle
società partecipate, possa perfezionare fronti di spesa
importanti!
