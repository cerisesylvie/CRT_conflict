Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 511 del 26 aprile 1984 - Resoconto
OGGETTO N. 511/VIII - CRITERI DI ASSEGNAZIONE E DI
DISTRIBUZIONE DEI GENERI CONTINGENTATI E RELATIVI CONTROLLI DA
PARTE DELL'AMMINISTRAZIONE REGIONALE. (Interpellanza).
PRESIDENTE
: Do lettura dell'interpellanza presentata dal
Consigliere Aloisi.
INTERPELLANZA
CONSIDERATO
che la concessione alla Valle d'Aosta
dell'esenzione fiscale per determinate merci e contigenti avviene
in attesa che sia attuato il regime di Zona Franca;
CONSIDERATO
che sia pacifico, ai
sensi del
vigente regolamento, il fatto che i generi contingentati debbano
essere consumati nel territorio della Valle d'Aosta;
VISTO
che il costo di determinati generi, e cioè la
birra ed i liquori, assume lo stesso valore dei suddetti generi
consumati in qualsiasi esercizio del Piemonte;
CHE
, per altro verso, essendo il ricarico commerciale
molto più remunerativo
per i liquori importati, sdoganati,
ed immessi nel territorio nazionale a prezzi di mercato, avverrebbe
che un notevole corrispettivo annuo del contingente di birra
sarebbe assorbito, e fatto figurare nella quota parte del
contingente di alcool e di spiriti, mentre ai fini dei benefici
spettanti ai residenti ed ai turisti valdostani il costo al
dettaglio vuoi della birra vuoi dei liquori non presenta alcun
vantaggio e, anzi talvolta è superiore a quelli praticati nel
Paese.
Il sottoscritto Consigliere regionale
INTERPELLA
la Giunta regionale e l'Assessore competente per
conoscere:
1) se l'Assessorato ritiene di condividere le responsabilità
discendenti dall'eventuale trasloco di centinaia di migliaia di
bottiglie di liquori che vengano sì contrassegnate in Valle d'Aosta
usufruendo delle agevolazioni fiscali connesse alla devoluzione da
parte dello Stato di merci e generi contingentati, ma che poi
verrebbero consumate, trasportate e vendute fuori dal territorio
della Regione.
2) Qual è la dimensione presunta, in miliardi di lire del
gigantesco "affaire" che come contropartita comporta per i
valdostani il pagamento in lire degli stessi costi praticati, per i
liquori e per la birra nel resto del territorio italiano.
3) Quali parametri vengono applicati per la distribuzione,
ordinaria e straordinaria, dei bollini alle distillerie operanti in
Regione e sulla base di quali deliberati del Consiglio e/o della
Giunta regionale avviene la suddivisione dei bollini assegnati alle
stesse in via straordinaria.
4) Chi sono i funzionari preposti alla erogazione, alla
distribuzione ed al controllo sui generi contingentati sopra
richiamati, e quali sono i consuntivi sui reali consumi di fronte
alla effettiva popolazione regionale ed al flusso turistico
accertato o presunto.
5) Come vengono espletati, e da chi, i controlli amministrativi
sui contrassegni, sulla loro stampa e numerazione, nonché sulle
giacenze annuali di bollini eccedenti perchè non ritirati, che
verrebbero tradotte in altrettanti contrassegni per le eventuali
assegnazioni straordinarie.
6)
Quali decisioni della Giunta o del Consiglio presiedono
alla assegnazione alle grandi distillerie di birra e di liquori
della Regione con la citazione degli estremi di delibera e del
visto di legittimità apposto dalla Commissione di
Coordinamento.
7) Come avviene il controllo dei buoni e dei bolli usufruiti da
parte dei suddetti produttori e come vengono accertati i prezzi
delle vendite all'ingrosso e al minuto dei prodotti recanti i
contrassegni in nero per il tipo nazionale ed in verde per quello
estero.
Inoltre desidera conoscere:
1)
come è
avvenuta l'assegnazione a determinate
categorie non contemplate nel regolamento su disposizione
all'Assessore pro-tempore, e "sentita" la Giunta regionale - sempre
che sia stato sentito il parere della Giunta, come prescrive
tassativamente il regolamento per le distribuzioni atipiche già
oggetto di indagini e, per quelle allo stato dei fatti non
documentabili - (l'elenco pubblicato dagli organi di stampa appare
infatti decisamente incompleto) -
o
per le quali
esisterebbero ordinativi diretti dall'Assessore agli uffici addetti
alla distribuzione dei buoni di benzina;
2)
su quali basi legittime è stato recentemente
stilato un ordine di servizio vincolante per i dipendenti
regionali, firmato dal competente Assessore su questa materia senza
che il Consiglio o la Giunta regionale fossero stati investiti
della problematica dell'opportunità della discrezionalità di taluni
criteri distributivi avulsi dalla volontà del Consiglio regionale
tra i quali primeggia la sospensione del tutto gratuita della
distribuzione dei buoni relativi ai motorini funzionanti e dotati
di bollo regolamentare anche limitatamente ad una sola assegnazione
per nucleo familiare che poteva essere autorizzata per scoraggiare
eventuali abusi.
PRESIDENTE
: Ha chiesto la parola il Consigliere Aloisi;
ne ha facoltà.
ALOISI (M.S.I.):
Dopo la benzina e lo zucchero passiamo
alla birra e ai prodotti alcoolici.
Faccio presente al Consiglio e all'Assessore competente che per
quanto riguarda il problema della benzina le risposte che mi erano
state date nella precedente interpellanza sono state talmente
contraddittorie e con interrogativi così inquietanti che solo
un'indagine della Magistratura potrà cercare di fare luce su come
stanno veramente le cose.
Ho sporto denuncia alla Magistratura allegando le risposte
dell'Assessore, che ritengo contraddittorie.
La legge concernente la concessione alla Valle d'Aosta di alcune
esenzioni fiscali per determinate merci contigentate dice
all'articolo n. 1: "In attesa che sia attuato il regime di Zona
Franca previsto per il territorio della Valle d'Aosta dall'art. 14
della legge costituzionale n. 4 del 26 febbraio 1948, è consentita
la immissione in consumo in detto territorio per il fabbisogno
locale, in esenzione dal dazio, dal diritto di licenza, dalle
imposte di fabbricazione ed erariali di consumo e dalle
corrispondenti sovraimposte di consumo dei sottoindicati prodotti,
ecc.", fra i quali la birra e i prodotti alcoolici.
L'art. 1 del regolamento dice anche: "Alla amministrazione e
alla gestione dei contingenti delle merci e dei prodotti immessi al
consumo in esenzione fiscale,... provvede il Consiglio regionale,
avvalendosi dell'Assessorato regionale dell'Industria e del
Commercio. Al predetto Assessorato e al dipendente Ufficio Zona
Franca spetta il compito di provvedere all'applicazione delle norme
del presente regolamento, alla disciplina e al controllo degli
acquisti, delle vendite, della distribuzione dei prezzi e della
qualità dei generi contingentati al fine di assicurare la tutela
dei diritti dei consumatori dei generi contingentati".
Io ritengo che ci siano delle palesi violazioni di questo
regolamento, per quanto riguarda questi prodotti, e mi riferisco in
modo particolare alla birra.
Mi sono recato in alcuni bar e ho chiesto che mi fosse data una
birra in esenzione fiscale: ho bevuto un altro tipo di birra ho
pagato £. 1.300 per ogni consumazione. Non contento di quel primo
approccio, ho provato in altri esercizi: ho bevuto parecchia birra
e alla fine ho scoperto che per il cittadino valdostano, il prezzo,
per la birra in esenzione e la birra normale, non cambia.
Allora sono andato in un supermercato per vedere se, acquistando
il prodotto, c'era qualche differenza. Al supermercato GAROSCI ho
trovato una birra in esenzione con tanto di timbro, al prezzo di
792 £.. La birra da me acquistata è la HENNINGHER Export. Ho qui
un'altra confezione, sempre della HENNINGHER Export, composta da
tre bottigliette al prezzo di £ 1339 e ognuna di queste
bottigliette, contiene 33 cl. Facendo un piccolo confronto tra
queste due confezioni risulta che una ha un prezzo medio al cl. di
12,2 £ e l'altra di 13,3 £. Tenendo conto della confezione e delle
due bottiglie di vetro in più, risulta che il prezzo in esenzione è
superiore al prezzo per il normale consumo al di fuori della Valle
d'Aosta. Che vantaggio abbiamo noi, come cittadini valdostani, per
questi prodotti?
Anche per gli alcoolici si pone lo stesso problema. Che
vantaggio abbiamo quando andiamo a bere un digestivo della ditta
Ottoz, per esempio, oppure della distilleria "La Valdôtaine", che
sono produttori locali, nei confronti di un altro prodotto che
proviene da distillerie fuori Valle? Mi risulta che vengono
concessi notevoli quantitativi di prodotti alcoolici a prezzo
agevolato, ma cosa guadagna il consumatore in tutta questa
faccenda?
E' per questo motivo che ho voluto presentare questa
interpellanza, che pone molti quesiti, e invito l'Assessore a
rispondermi come ha fatto la volta scorsa, molto correttamente.
Tutta la questione sarà oggetto di un'ulteriore indagine e
chiedo che mi sia consegnato il verbale stenografico della
risposta.
Chiedo anche:
- se l'Assessore ritiene di condividere le responsabilità
discendenti dall'eventuale trasloco di centinaia di migliaia di
bottiglie di liquori che vengono contrassegnate in Valle d'Aosta,
usufruendo delle agevolazioni fiscali connesse alla distribuzione
di merci e generi contingentati ma che poi verrebbero consumate,
trasportate e vendute fuori dal territorio della Regione;
- qual è la dimensione presunta, in miliardi di lire, del
gigantesco "affaire" che, come contropartita, comporta per i
valdostani il pagamento in lire degli stessi costi praticati, per i
liquori e per la birra nel resto del territorio;
- quali parametri vengono applicati per la distribuzione
ordinaria e straordinaria dei bollini alle distillerie operanti in
Regione e sulla base di quali deliberati del Consiglio e/o della
Giunta regionale avviene la suddivisione dei bollini assegnati alle
stesse in via straordinaria;
- chi sono i funzionari preposti alla erogazione, alla
distribuzione ed al controllo sui generi contingentati
soprarichiamati, e quali sono i consuntivi sui reali consumi di
fronte alla effettiva popolazione regionale ed al flusso turistico
accertato o presunto;
- come vengono espletati, e da chi, i controlli amministrativi
sui contrassegni, sulla loro stampa e numerazione, nonché sulle
giacenze annuali di bollini eccedenti perchè non ritirati, che
verrebbero tradotte in altrettanti contrassegni per le eventuali
assegnazioni straordinarie;
- quali decisioni della Giunta o del Consiglio presiedono alla
assegnazione alle grandi distillerie di birra e di liquori della
Regione, con la citazione degli estremi di delibera e del visto di
legittimità apposto dalla Commissione di Coordinamento;
- come avviene il controllo dei buoni e dei bolli usufruiti da
parte dei suddetti produttori e come vengono accertati i prezzi
delle vendite all'ingrosso e al minuto dei prodotti recanti i
contrassegni in nero per tipo nazionale ed in verde per quello
estero.
Inoltre desidererei conoscere:
- come sia avvenuta l'assegnazione a determinate categorie non
contemplate nel regolamento su disposizione all'Assessore
pro-tempore, e "sentita" la Giunta regionale: dove sono cioè i
verbali relativi al parere espresso dalla Giunta regionale - sempre
che sia stato sentito il parere della Giunta, come prescrive
tassativamente il regolamento per le distribuzioni atipiche già
oggetto di indagini e, per quelle allo stato dei fatti non
documentabili (l'elenco pubblicato dagli organi di stampa appare
infatti decisamente incompleto) - o per le quali esisterebbero
ordinativi diretti dall'Assessore agli uffici addetti alla
distribuzione dei buoni di benzina;
- su quali basi legittime è stato recentemente stilato un ordine
di servizio vincolante per i dipendenti regionali, firmato dal
competente Assessore su questa materia senza che il Consiglio o la
Giunta regionale fossero stati investiti della problematica,
dell'opportunità e della discrezionalità di taluni criteri
distributivi, avulsi dalla volontà del Consiglio regionale, tra i
quali primeggia la sospensione del tutto gratuita della
distribuzione dei buoni relativi ai motorini funzionanti e dotati
di bollo regolamentare anche limitatamente ad una sola assegnazione
per nucleo familiare che poteva essere autorizzata per scoraggiare
eventuali abusi.
PRESIDENTE
: Ha chiesto la parola l'Assessore
all'Industria, Commercio, Artigianato e Trasporti Pollicini; ne ha
facoltà.
POLLICINI (Féd. D.P.-U.V.P.):
Mi sto specializzando in
relazioni da mandare alla Magistratura! Per la questione dei buoni
di benzina, se c'è una contraddizione è proprio nel Consigliere
Aloisi, perchè le mie risposte alla sua precedente interpellanza
sono state chiare e lui, per trovarle contradditorie, le ha dovute
mandare alla Magistratura per chiarimenti, mentre ricordo che
allora aveva dichiarato invece di essere soddisfatto della mia
risposta. Quindi, se c'è una contraddizione, è nell'atteggiamento
del Consigliere Aloisi!
Questo è però un problema che riguarda lui, la sua dignità, la
sua coerenza e la sua linea. Se voleva giustificare alcuni suoi
atteggiamenti, non aveva bisogno di trovare una scusa, come fanno i
bambini; doveva fare una sua scelta, libera e responsabile, sempre
che si ritenga libero e responsabile, ma non so se sia il suo caso.
Io non ho problemi, perchè già sapevo in precedenza che il rumore
poteva essere utile a chi non ha sostanza, per cui davo per
scontato che ci fossero dei rumori per consegnare i documenti alla
Magistratura.
Questo problema era così urgente che il Consigliere Aloisi ha
fatto fuoco e fiamme alla Presidenza del Consiglio per avere in
fretta il verbale della mia risposta: non aveva tempo di aspettare
neppure mezz'ora, in quanto probabilmente c'era un corriere pronto
per portare la risposta! Se me lo avesse detto subito gli
consegnavo il mio foglietto, così non avremmo messo in difficoltà
la Presidenza del Consiglio e i suoi funzionari.
Non abbiamo nulla da nascondere: vorrei perciò dare una risposta
più ampia possibile anche perchè vorrei evitare che, trovando
un'altra motivazione per dire che sono stato contraddittorio,
facesse un'altra volta quello che ha fatto.
Di fronte alla premessa occorre fare qualche considerazione,
anche se è soltanto una premessa, perchè si compone di quattro
punti. Nella premessa vi è una affermazione che, se male
interpretata potrebbe dare adito a confusione e a contraddizione,
riguardo alla parola "consumo".
Cosa si intende per consumo e quando questo si verifica? Il
consumo si verifica al momento dell'ultima transazione soggetta a
I.V.A., cioè il passaggio dal dettagliante al consumatore. Per
quanto concerne i prodotti dello Stato estero presentati in dogana,
buona parte degli esperti considerano il consumo l'atto che
nazionalizza il prodotto e cioè il momento in cui sono stati
assolti, se dovuti, tutti i diritti di confine imposti dalle leggi
nazionali.
C'è una seconda osservazione alla premessa, quando si parla del
trasferimento dell'esenzione d'imposta della birra e dell'alcool.
Questa ipotesi mi sembra assurda perchè è inimmaginabile che questo
possa avvenire, dal momento che non solo lo vietano le leggi
doganali, ma le immissioni al consumo di questi prodotti sono
controllate dalla dogana. Se il Consigliere Aloisi ha informazioni,
visto che è anche Pubblico Ufficiale, ha il dovere, prima ancora
che il diritto, di portare la documentazione alla Magistratura, e
non soltanto i miei verbali. Faccia anche lui la sua parte, visto
che vuole sembrare, e noi ce ne accorgiamo, diligentissimo in
questo settore.
Andiamo ora alle risposte specifiche alle singole domande, che
sono state poste in maniera a dir poco scorretta, (non dico
contraddittoria, perchè questo termine non mi appartiene e non è la
mia divisa personale, ma caso mai del Consigliere Aloisi). Si dice:
"Se l'Assessorato ritiene di condividere la responsabilità
concernente l'eventuale trasloco di centinaia di migliaia di
bottiglie di liquore che escono dalla Valle". Intanto noi
contestiamo che questo possa avvenire e sappiamo benissimo che se
ciò si verificasse sarebbe un reato punibile con la reclusione fino
ad un anno.
Non ne siamo a conoscenza e, se lo fossimo, avremmo fatto i
nostri passi nei confronti sia della Magistratura sia delle Forze
di Pubblica Sicurezza. Ripeto che se il Consigliere Aloisi è in
possesso di questi elementi ha il dovere di denunciarli alla
Magistratura.
La seconda domanda dice: "Qual è la presunta dimensione in
miliardi del gigantesco affaire? Il consumatore in possesso di un
buono di alcool rilasciato dall'Amministrazione regionale che
acquisti dei prodotti, dal rivenditore ottiene uno sconto
equivalente al valore dell'imposta. Per essere precisi: l'imposta è
pari a 1300 £. per diritti erariali e 2900 £. per imposta di
fabbricazione, per un totale di 4200 £. ogni litro anidro, cioè a
95° senz'acqua. Il buono dato alle singole famiglie è di 750
centilitri, per cui il valore, rapportato alle 4200 £. è di 3150
£.: questo è lo sconto che si ottiene presentando il bollino al
rivenditore dell'alcool.
Non abbiamo però lo stesso sconto quando andiamo a bere una
grappa o un whisky in un bar, non abbiamo lo sconto neanche quando
beviamo il caffè, eppure anche il caffè ha la sua esenzione
fiscale. Lo stesso discorso vale per la birra che viene di solito
consumata al bar.
Bisogna avere un minimo di fantasia per capire queste cose:
esiste un listino prezzi legittimo pubblicato dall'Associazione
Commercianti, che è una libera associazione e che ha la possibilità
di stabilire i prezzi che variano a seconda dei bar. Se uno va a
prendere un caffè al bar Zucca di Milano, lo paga una certa cifra,
se lo va a prendere in un bar di periferia lo pagherà un'altra
cifra: si pagano anche i servizi, quindi non si possono valutare i
costi, ma si valutano in base alla categoria dell'esercizio. Per
quanto ci risulta (nonostante pare il contrario) la birra smerciata
nel mercato alimentare è data dal concessionario tenendo conto
della esenzione fiscale nella misura del 60% circa. Viene fatto uno
sconto medio che è all'incirca del 5% del costo normale della birra
senza esenzione fiscale e le bottiglie hanno un tappo recante,
obbligatoriamente, la scritta: "Birra in esenzione".
Va detto però che tutto questo non avviene nei bar, perchè vi è
una regola che tiene conto di vari fattori: l'esenzione è fattibile
soltanto a livello di fabbricante e nei confronti del
concessionario mentre nell'ambito della vendita al minuto i prezzi
possono essere modificati.
Esiste però all'origine questa concessione di una quota di minor
costo dovuto alla esenzione fiscale. Ho dibattuto a lungo questo
problema nel corso della stesura del regolamento approvato nel 1972
ma, per alcuni prodotti, si è resa impossibile l'attuazione di una
norma rigida come potrebbe essere quella della benzina.
La birra è uno di quei prodotti per cui è impossibile il
trasferimento dell'esenzione fiscale nel consumo al minuto. Vi sono
anche altri motivi addotti a grossisti e da concessionari, i quali
ritengono che le spese di trasporto dovute all'orografia del nostro
territorio alla fine vadano a compensare i benefici dell'esenzione
fiscale. Portare la birra a Rhèmes-Notre-Dame, al Colle del Gran
San Bernardo o a quello del Piccolo San Bernardo certamente costa
di più che portarla in altre regioni. D'altra parte, sono state già
fatte ricerche quando si è stilato quel regolamento, senza
risultato: le difficoltà di trovare una formula che dia la garanzia
del trasferimento totale della esenzione a favore del consumatore
sono troppo grandi.
Alla terza domanda, che riguarda i parametri applicati per la
distribuzione straordinaria e ordinaria dei bollini alle
distillerie e sulla base di quale deliberato di Giunta, rispondo
che la ripartizione dei contingenti è fatta secondo quanto dispone
l'art. 6 del regolamento d'applicazione della legge sulla
concessione dei contingenti, che dice: "il quantitativo minimo di
assegnazione è fissato dall'ufficio zona franca per ciascuno dei
generi contingentati". In questo caso possiamo dire che sono stati
assegnati solo in via ordinaria ma mai solo in via
straordinaria.
Alla quinta domanda rispondo che i contrassegni vengono esposti,
prima dello sdoganamento, sotto la vigilanza della dogana: la
stampa è fatta ogni anno presso la tipografia di Aosta che ha
ottenuto l'appalto, i bollini e i buoni non presentati in tempo
utile sono considerati non validi per lo scarico, le eventuali
eccedenze di contingente, non coperto da buoni e da bollini, sono
assegnati alle ditte aventi diritto e sono considerate
contabilmente come debito di quelle ditte nei confronti della
Amministrazione regionale.
Alla domanda "quali decisioni della Giunta o del Consiglio
presiedono alla assegnazione alle grandi distillerie di birra e di
liquori" rispondo che non esistono, perchè non previste dal
regolamento, decisioni di Giunta o di Consiglio per le ripartizioni
di contingenti, essendo queste assoggettate alla presentazione, da
parte degli assegnatari, dei documenti di scarico, per cui avviene
un confronto di buoni o bollini per alcuni generi e di fatture, per
quei prodotti, come la birra, per i quali non siano previste
distribuzioni di bollini o buoni. Quindi, in base o ai bollini
ricevuti oppure alle fatture del venduto, in rapporto alla
disponibilità vengono assegnati alle grosse ditte questi generi
contingentati.
La settima domanda chiede come avviene il controllo dei buoni e
dei bolli usufruiti da parte dei produttori e come vengono
accertati i prezzi delle vendite all'ingrosso e al minuto. Presso
il servizio di zona franca è stato istituito un apposito ufficio
per il controllo della valuta dei buoni e dei bollini e quelli non
considerati validi vengono annullati. Quando la non validità è
dovuta a falsificazione viene fatta denuncia alla magistratura e
alla polizia. I prezzi di vendita all'ingrosso possono essere
controllati dalle fatture, quelli al minuto vengono comunicati
all'Amministrazione regionale dai comuni a mezzo di appositi
stampati.
La penultima domanda vuole conoscere come è avvenuta
l'assegnazione a determinate categorie, non contemplate nel
regolamento, su disposizioni dell'Assessore pro-tempore e "sentita"
la Giunta regionale e dove sono i verbali relativi al parere della
Giunta regionale - sempre che sia stato sentito il parere della
Giunta, come prescrive tassativamente il regolamento. Le
assegnazioni alla categorie non contemplate dal regolamento sono
state disposte, si presume sentita la Giunta, la quale però non ha
assunto deliberazioni se non per casi eccezionali, di notevole
impegno per il contingente, come le assegnazioni speciali alla
SIAS. Non vi sono pertanto, salvo alcune eccezioni, verbali o atti
deliberativi della Giunta, esistono invece lettere di
autorizzazione firmate dai vari Assessori succedutisi negli
anni.
L'ultima domanda chiede: "Su quali basi legittime è stato
recentemente stilato un ordine di servizio, vincolante per i
dipendenti regionali, firmato dal competente Assessore su questa
materia senza che il Consiglio o la Giunta fossero stati investiti
della problematica, dell'opportunità e della discrezionalità di
alcuni criteri distributivi, avulsi dalla volontà del Consiglio
regionale, tra i quali primeggia la sospensione del tutto gratuita
della distribuzione dei buoni relativi ai motorini funzionanti e
dotati di bollo regolarmente anche limitatamente ad una sola
assegnazione per nucleo familiare che poteva essere autorizzata per
scoraggiare eventuali abusi". Innanzitutto devo dire che
l'Assessore competente in materia ha il diritto e il dovere di
stilare tutti gli ordini di servizio che ritiene opportuni per il
funzionamento dei servizi dell'Assessorato, senza interpellare
nessun organo. Inoltre non c'è nessuna discrezionalità su taluni
criteri distributivi, se questo si riferisce alla sospensione dei
buoni relativi ai motorini. Ciò è avvenuto per una verifica che è
stata effettuata ed è già stata ripristinata la disposizione per la
erogazione della benzina ai motorini.
PRESIDENTE
: Ha chiesto la parola il Consigliere Aloisi;
ne ha facoltà.
ALOISI (M.S.I.):
Caro Assessore Pollicini, innanzitutto
voglio ricordarle che la volta precedente, quando io ho detto che
mi ritenevo soddisfatto delle sue risposte, mi riferivo
esclusivamente al fatto che lei è stato molto corretto a rispondere
a tutte le domande.
Nella premessa all'interpellanza, avevo detto che non sarei
entrato nel merito delle risposte; pertanto, ancora oggi,
riconfermo quello che ho detto l'altra volta, la ringrazio di aver
risposto a tutte le mie domande anche se (adesso lo specifico,
visto che lei non l'aveva capito) non sono d'accordo sulle sue
risposte.
Lei viene qui e crede di prendere in giro i Consiglieri, oppure
crede di prendere in giro i cittadini, dicendo che la birra a
Saint-Barthelemy deve costare di più che ad Aosta, dicendo che la
birra al bar al Consigliere Aloisi o a qualsiasi cittadino di Aosta
deve costare quel prezzo perchè altrimenti crea dei problemi.
Io mi sono presentato qui oggi con una prova lampante, di come
tutte queste agevolazioni che noi abbiamo siano solo sulla carta.
E' una prova che dimostra che ci sono soltanto pochi personaggi che
usufruiscono di queste agevolazioni, a danno della maggioranza dei
cittadini.
Se lei legge attentamente il regolamento, capisce che questi
beni di consumo debbono essere dati ai cittadini valdostani, devono
essere consumati in Valle d'Aosta e quindi deve usufruirne la
popolazione valdostana. Se al bar mi viene aperta davanti agli
occhi una birra dove c'è scritto "esente da imposte per il consumo
in Valle d'Aosta" ed io la pago allo stesso prezzo delle altre
birre, mi sembra che ci sia una violazione del regolamento.
Il fatto che io abbia riscontrato queste irregolarità non le da
il diritto di rispondermi come si è permesso di rispondermi prima.
Se lei si vuole rendere conto della situazione, ci sono delle
irregolarità enormi che riguardavano, prima, il problema dei buoni
benzina e, adesso, riguardano questi altri prodotti. Per quel che
riguarda i buoni di benzina, se oggi ci troviamo con quel passivo
di 10 milioni di litri (ed io ho fatto questa domanda nella mia
interpellanza) lo dobbiamo al fatto che sono stati commessi degli
abusi ad uso e consumo di qualcuno, per interesse privato, e oggi
tutti i cittadini pagano questi abusi che sono stati fatti allora.
Oggi
vengono operate delle restrizioni nei confronti dei
cittadini possessori di motorini, che pagano il bollo e pagano le
tasse come tutti gli altri cittadini.
Lei non si deve permettere di comportarsi e di rispondere come
ha fatto prima perchè non è corretto.
Abbiamo messo il dito in una piaga molto grossa, una piaga che
sta danneggiando i cittadini della Valle d'Aosta ed è nostro
dovere, come Consiglieri regionali, di informarci e di controllare
che venga rispettato il regolamento. E' inutile chiedere
l'autonomia quando i diritti del cittadino stesso vengono violati e
discriminati.
