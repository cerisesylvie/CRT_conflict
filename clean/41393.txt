Classificazione
CONSIGLIO REGIONALE
Costituzione e funzionamento degli organi consiliari



Oggetto del Consiglio n. 527 del 21 marzo 2019 - Resoconto
OGGETTO N. 527/XV - Reiezione di mozione: "Invito al
Consigliere Augusto Rollandin a rassegnare le dimissioni dalla
carica di Vicepresidente del Consiglio regionale".
Rini (Presidente)
- Punto n. 34 dell'ordine del giorno.
Per l'illustrazione, la parola al collega Bertin.
Bertin (RC-AC)
- L'inchiesta Geenna sulla presenza della
'ndrangheta in Valle d'Aosta ha investito pesantemente la politica
valdostana, basti pensare che sono stati arrestati un ex Assessore
comunale ad Aosta e Consigliere regionale, un Consigliere comunale
ad Aosta e un Assessore del Comune di Saint-Pierre. Si tratta di
un'inchiesta che ha fatto emergere un quadro inquietante per i
rapporti tra questa presunta locale di 'ndrangheta in Valle
d'Aosta, che per la prima volta viene identificata da un'inchiesta,
e in generale l'attività politica nella nostra Regione con rapporti
con le forze politiche e i soggetti politici sopracitati. In questi
anni c'è stata una colpevole sottovalutazione della presenza della
'ndrangheta in Valle d'Aosta e delle degenerazioni che questa ha
provocato nella società e nella politica valdostana. In queste
quasi mille pagine dell'ordinanza di custodia cautelare in carcere
dei sopracitati si legge appunto di rapporti stretti, di contatti
tra la politica e gli esponenti di primo piano di questa
organizzazione... di questo "locale" di cui si parla nell'ordinanza
in questione. Tra i principali punti di riferimento di questa
locale presunta presenza di 'ndrangheta in Valle d'Aosta certamente
un punto di riferimento è rappresentato dall'attuale Vicepresidente
del Consiglio regionale Augusto Rollandin, che viene citato
nell'ordinanza in questione oltre 30 volte: un fatto certamente che
non fa che mettere in imbarazzo anche a livello istituzionale. A
testimonianza della gravità della situazione, ricordo che uno degli
arrestati, Prettico, Consigliere comunale di Aosta dell'Union
Valdôtaine, è, tra l'altro, accusato di essere parte integrante
della 'ndrangheta: un fatto, tra l'altro, anche abbastanza unico in
terre di 'ndrangheta ed estremamente grave da questo punto di vista
dato che questo sottolinea ancora di più una vicinanza della
politica, delle istituzioni a questa organizzazione. Come dicevo,
emerge un quadro piuttosto inquietante di rapporto, al di là degli
aspetti prettamente penali, tra la politica e l'organizzazione in
questione; in particolare, vengono citati nell'ordinanza l'ex
Consigliere Ego Perron e Augusto Rollandin, che rappresentano, se
si vuole, i punti di riferimento politico da parte di questi
soggetti coinvolti in questa triste e grave vicenda. In particolare
si rivolgono ai sopracitati per risolvere delle questioni
riguardanti la Giunta del Comune di Saint-Pierre, come per altre
questioni personali di attività dei vari soggetti, tra l'altro,
anche tuttora in carcere, quale Marco Di Donato e altri, per
trovare un lavoro, o comunque impegnarsi per risolvere situazioni
che riguardano appunto le persone coinvolte in questa vicenda.
Proprio in ragione di questi fatti e anche dal quadro generale
che vede il Vicepresidente del Consiglio regionale anche in questi
giorni coinvolto in processi - l'ultimo il processo per corruzione
riguardante il Forte di Bard, il caso Cuomo e questa ulteriore
vicenda che getta un'ombra sulle istituzioni -, è importante che si
faccia un gesto chiaro per non avere ambiguità e per tenere le
istituzioni fuori da questa situazione, al riparo da queste
vicende, che vanno risolte sul piano giudiziario, che hanno un loro
percorso, ma che non devono coinvolgere direttamente o
indirettamente le istituzioni. Proprio per questo è inopportuno che
chi in vari modi è coinvolto in una serie di vicende poco chiare
occupi un posto come quello di Vicepresidente del Consiglio Valle,
che ha comunque una valenza istituzionale di rappresentanza del
Consiglio regionale tutto. È una questione di opportunità politica
e istituzionale, certamente non ci sono altri aspetti, ma che va
presa seriamente in considerazione per gli effetti che ha sul
quadro generale istituzionale e politico della nostra Regione. È il
momento di fare anche dei gesti chiari da questo punto di vista.
Tra l'altro, in passato abbiamo anche visto esponenti dell'Union
Valdôtaine, in particolare il neo Consigliere regionale Giovanni
Barocco, chiedere addirittura le dimissioni del Consigliere
Rollandin. In questa mozione ci si limita a voler mettere in
salvaguardia le istituzioni da tutte le vicende giudiziarie in
generale, in particolare da questa estremamente grave che riguarda
la presenza della 'ndrangheta in Valle d'Aosta.
Dalle ore 16:32 assume la presidenza il Vicepresidente
Distort.
Distort (Presidente)
- Ha chiesto la parola l'altra
figura proponente della mozione la collega Minelli.
Minelli (RC-AC)
- Abbiamo depositato questa mozione lo
scorso 22 febbraio, lo abbiamo deciso per coerenza con il nostro
modo di rapportarci alle istituzioni e perché ci è sembrato un atto
doveroso dopo aver letto l'ordinanza del Giudice istruttore di
Torino e i numerosi articoli che sono usciti sugli organi di
informazione. Ho chiesto il
dossier
all'Ufficio stampa ed
erano allora ben già 200 pagine e ancora si continua. Sinceramente
io speravo di non dover arrivare a discuterne in quest'Aula, perché
si tratta di una situazione che è indubbiamente imbarazzante. A noi
sembrava infatti ragionevole immaginare che un piccolo gesto, come
le dimissioni da Vicepresidente da parte del Consigliere Rollandin,
sarebbe stato fatto. Infatti, a nostro avviso, se si riflette sulle
cariche per la gestione del Consiglio, se se ne comprende il pieno
significato e se si ha un profondo rispetto per le istituzioni,
questo sarebbe un atto opportuno e necessario. Il Presidente e i
Vicepresidenti del Consiglio rappresentano tutti i 35 Consiglieri,
non rappresentano solo i loro elettori o i loro partiti e movimenti
di appartenenza. Queste dimissioni che riteniamo doverose proprio
perché la carica è altamente rappresentativa però non sono state
presentate, quindi ci ritroviamo a doverne discutere. Qual è il
filo del ragionamento che noi abbiamo fatto? Lo ha detto il collega
Bertin: dobbiamo per forza partire dal significato importante e
grave dell'indagine Geenna. Questa indagine e l'ordinanza del
giudice istruttore con l'arresto di 17 persone che ne è derivato
hanno segnalato in modo chiaro la presenza, lo dicono i giudici, di
una locale della 'ndrangheta in Valle d'Aosta, cioè di che cosa? Di
una società segreta che opera in modo criminoso. Questa indagine a
leggere ha evidenziato delle connessioni degli uomini della
presunta locale valdostana con persone anche esterne alla Valle
ritenute responsabili di gravi fatti criminali, ha evidenziato
l'uso di atti intimidatori, azioni per indirizzare illecitamente
l'attribuzione di favori, interventi per condizionare
irregolarmente i risultati elettorali ed eleggere nelle istituzioni
persone da cui si attendono dei favori in deroga all'imparzialità
amministrativa e anche legami con esponenti coinvolti nel traffico
della droga. Non è la prima volta che ci sono delle indagini su
presunte infiltrazioni della 'ndrangheta in Valle d'Aosta, infatti
la mattina del 23 gennaio io sono stata fra coloro che non hanno
manifestato stupore per quanto stava accadendo in quelle ore, al
contrario ricordo di aver parlato di una mala pianta che purtroppo
aveva radici ramificate e robuste, però questa volta, a mio avviso,
è diverso: chi ha svolto l'indagine Geenna - lo abbiamo ascoltato
nella conferenza stampa a cui abbiamo assistito nella sala delle
commissioni - è arrivato alla convinzione di una presenza estesa,
attiva e organizzata della 'ndrangheta
chez-nous
, con un
lavoro di indagine durato molti anni, frutto di centinaia di
intercettazioni, controlli, appostamenti, un lavoro accurato di cui
credo dobbiamo ringraziare le forze dell'ordine. Il giudice che ha
vagliato le numerose carte prodotte dalle indagini ha individuato
la presenza di gravi reati ordinando questi 17 arresti. Si tratta
di un'ordinanza come tutti sanno, com'è noto, perché ormai è un
documento di dominio pubblico, poderosa: ben 920 pagine per
documentare l'attività di tale società mafiosa. Io credo che siamo
di fronte a un fatto di estrema gravità che mina la convivenza
civile e il rispetto delle regole della nostra comunità. Sarà
naturalmente il processo a stabilire i livelli di responsabilità
giuridica, io non voglio nemmeno entrare nel merito, però sono
convinta di una cosa: che chi si occupa del bene pubblico in Valle
d'Aosta deve interrogarsi sul perché della presenza di
un'organizzazione 'ndranghetista in Valle d'Aosta, deve chiedersi
che cosa ha consentito che attecchisse nella nostra regione e
soprattutto riflettere se c'è una responsabilità del mondo
politico. Ebbene, dall'indagine sembra emergere una contiguità di
molte persone e settori della politica valdostana sia con persone
che i giudici ritengono appartenenti a questa locale mafiosa, sia
con persone che, pur non essendo affiliate, concorrono comunque
dall'esterno al raggiungimento di obiettivi criminosi. Sono diversi
gli esponenti politici che risultano aver avuto contatti con
persone che ora sono agli arresti o con persone con forti legami
con gli arrestati, ma va detto subito che sono delle situazioni
diversificate che non si possono mettere tutte sullo stesso piano,
però è indubbio, è fattuale che fra gli arrestati ci siano due
esponenti dell'Union Valdôtaine, Marco Sorbara, Consigliere
regionale dell'Union Valdôtaine, Presidente della IV Commissione, e
Nicola Prettico, Consigliere comunale di Aosta, membro della
sezione di Saint-Martin-de-Corléans. Già il fatto che questi due
esponenti a tutt'oggi siano ancora in carcere agli arresti, a mio
avviso, è un dato da cui non possiamo prescindere per fare delle
valutazioni di tipo politico. Sorbara e Prettico non sono gli unici
Unionisti di cui si parla nell'indagine, ma si parla di altre
persone. Ha citato prima il collega Bertin il fatto che
nell'indagine si parli dell'ex Assessore Perron, si fa il nome del
Vicepresidente Rollandin, che viene soprannominato, lo ricordava la
mattina del 24 gennaio "il testone". Perché viene chiamato così?
Credo che sia una domanda che in tanti si siano posti, io non lo
so. Dall'ordinanza emerge che i tre principali presunti associati
alla locale di Aosta, di Donato, Raso e Prettico, sono in contatto
con Rollandin tramite telefonate e incontri. Dalle intercettazioni,
dalle parole con le quali i giudici le commentano emerge che ci
siano dei contatti per chiedere aiuto per la nomina dell'ex
Assessore Carcea al Comune di Saint-Pierre e anche per dirimere in
una fase successiva dei conflitti avvenuti all'interno di quella
Giunta; poi ci sono altre questioni, le ricordava prima Bertin, tra
cui la richiesta a Perron e Rollandin per cercare un posto di
lavoro al fratello di un altro degli indagati, ma questi sono solo
due esempi. Nelle carte dell'indagine ci sono tante altre cose,
altri elementi, altri aspetti in cui si fa il nome del Consigliere
Rollandin, che allora era Presidente della Regione e oggi è
Vicepresidente del Consiglio regionale. Talvolta il Consigliere
Rollandin deve presiedere l'Assemblea, la Conferenza dei
Capigruppo, si può trovare dunque a presiedere delle riunioni in
cui si tratta di atti che lo riguardano. Ecco, io credo che non si
possa ignorare questa situazione e non si possa non evidenziare la
preoccupazione per quanto viene segnalato dai giudici.
Noi non riteniamo opportuno - e si badi bene, ne facciamo un
discorso di opportunità politica - è che una persona su cui gravano
delle ombre, dei sospetti e dei dubbi possa ricoprire un'importante
carica istituzionale. Il Consigliere Rollandin non è indagato per
l'indagine Geenna ma l'aspetto giudiziario riguarda esclusivamente
i tribunali, non riguarda noi, non ci deve riguardare. Noi dobbiamo
badare all'opportunità da un punto di vista politico e
istituzionale. Nei giorni che sono trascorsi dal deposito di quella
mozione, quasi un mese, non solo l'invito a queste dimissioni non
ha perso di significato ma si sono aggiunti due fatti che lo
rendono, a nostro avviso, ancora più stringente: la richiesta
avanzata dal Pubblico Ministero nell'ambito del processo in corso
al Tribunale di Aosta, dove il Consigliere Rollandin insieme a
Cuomo e Accornero è accusato di associazione a delinquere
finalizzata alla corruzione continuata, e la nuova indagine della
Guardia di finanza con l'ipotesi di reato per abuso d'ufficio
continuato. La richiesta per il primo fatto è di 6 anni di
reclusione e l'interdizione perpetua dai pubblici uffici, una
richiesta pesante su cui i giudici si dovranno pronunciare. Intanto
noi che cosa facciamo di fronte a tutto questo? Possiamo fare finta
di niente? Tutto questo non conta niente per questo Consiglio, che
è la massima assemblea istituzionale di questa Regione? Io non so
che cosa pensate voi ma io me lo chiedo con profondo turbamento e
so che se lo chiedono sconcertati molti cittadini valdostani. Per
questo io rinnovo l'invito al Consigliere Rollandin, che ha
percorso tutto il
cursus honorum
della politica valdostana,
alle dimissioni dalla Vicepresidenza, che è una carica
istituzionale rappresentativa di tutti i Consiglieri. È un invito
che sono convinta gran parte di questo Consiglio sa essere
necessario e molti cittadini, anche molti elettori unionisti,
ritengono opportuno; è un invito, Consigliere Rollandin, che è
formulato senza alcuna tracotanza, alcuna volontà di
strumentalizzazione, che sono sentimenti che non mi appartengono,
ma è un invito che dipende dal profondo rispetto che io nutro nei
confronti delle nostre istituzioni e dal forte senso etico a cui io
sono saldamente ancorata.
Dalle ore 16:45 riassume la presidenza la Presidente
Rini.
Rini (Presidente)
- Ha chiesto la parola il collega
Luboz.
Luboz (LEGA VDA)
- Après le coup de théâtre de 15 heures
et 30 annoncé par la collègue Morelli, il n'y a pas eu lieu un
autre coup de théâtre que j'aurais souhaité, c'est-à-dire les
démissions volontaires de la part du collègue Rollandin pour un
sens de responsabilité à l'égard de l'institution qu'il
vice-préside.
Sono trascorsi due mesi da quel 23 gennaio e la situazione non è
certo migliorata. Come ha ricordato poc'anzi la collega Minelli,
all'accusa di 'ndrangheta che si è infiltrata nell'Amministrazione
nella forza che reggeva questa maggioranza, ossia l'Union
Valdôtaine, si sono aggiunti altri episodi, come quello, benché sia
solo a livello indiziario, di abuso d'ufficio per colui che ha
incarnato per 40 anni l'Amministrazione regionale e per quasi mezzo
secolo la forza del
mouvement
dell'Union Valdôtaine. Non
solo, si è parlato anche di atteggiamento non collaborativo da
parte degli organi della Regione... e questo riscontro che sia
altrettanto grave soprattutto anche per una personalità che ha
guidato l'Amministrazione regionale come dicevo per 40 anni; ma
dove stiamo andando? Ricordo gli interventi di quella giornata,
alcuni provocatori, altri più pertinenti, ricordo qualcuno che ha
accusato l'Onorevole Tripodi di lesa maestà perché ha sollevato in
Parlamento la questione 'ndrangheta in Valle d'Aosta. Ricordo altri
che hanno denunciato il silenzio dell'Onorevole Nugnes e mi accodo
non ovviamente al silenzio del Senatore Lanièce ma alla denuncia di
tale mutismo. Un intervento che è stato particolarmente evidenziato
dagli organi di informazione ricordato di nuovo poc'anzi dalla
collega Minelli è quello del mio vicino di banco, del collega
Lucianaz, allorquando ha individuato nel "testone Rollandin" il
principale responsabile di questa situazione dei fatti in Valle
d'Aosta. A me è spiaciuto sinceramente che tale analisi sia stata
così cruda e dura, però credo sia stato davvero inevitabile,
necessario e doveroso approfondire e individuare politicamente la
ragione di questa situazione allarmante in Valle d'Aosta anche per
evitare di procedere sulla stessa direzione di condotta. Quando
parliamo di responsabilità, ovviamente non parliamo di
responsabilità penali ma di responsabilità morali e politiche, non
siamo in un'Aula di tribunale, com'è stato ricordato ieri, saranno
eventualmente altre le sedi in cui saranno prese alcune decisioni.
Purtroppo però, come ho già avuto modo di dire, a maggior ragione
in base agli elementi che sono emersi anche nelle ultime settimane,
sento che un sistema che conoscevamo ha in gran parte fallito, un
sistema costruito ad arte in cui molti, forse troppi, hanno
beneficiato nel corso degli anni. Abbiamo vissuto in una struttura
fondata, in un sistema fondato su una ricchezza
très
répandue
soprattutto immediata a partire dai primi anni
Ottanta, un sistema che non ha saputo creare un duraturo sistema
virtuoso, una ricchezza che evidentemente se, da un lato, ha creato
molteplici benefici temporanei alla comunità valdostana rendendola
forse economicamente autonoma ma dipendente e asservita al
centralismo regionale... sarebbe stato gravissimo comunque non
avesse dato un certo benessere ai valdostani; dall'altro, questa
ricchezza
répandue
ha anche permesso l'infiltrazione
criminale contro la quale questa stessa società valdostana non ha
voluto, né forse potuto far fronte e combattere. Da quanto
recentemente emerso da queste tre lettere di
patronage
,
pare che questa ricchezza abbia offuscato e annebbiato la
mente e i pensieri di tanti tali da confondere risorse pubbliche
come fossero fondi nelle proprie esclusive disponibilità personali.
Vedete, alla vecchia maggioranza di cui mi onoro di aver fatto
parte, era stato imputato in un certo momento politico di aver
nominato nel Consiglio di amministrazione dell'Università un
Assessore di un'altra Regione, e ci sta la critica politica. Le
ragioni comunque della nostra nomina erano fondate sull'alta
competenza, sulla professionalità, sull'ideologia profondamente
federalista autonomista del professor Bruno Galli.
Tornando all'argomento per il quale sono ancora invece in
carcere alti esponenti dell'Union Valdôtaine, quali sono state le
ragioni gravissime se consapevoli e assentite, come pare dagli
stralci letti negli organi di informazione, e ancora più
riprovevoli se inconsapevoli perché indice di assoluta negligenza,
inettitudine e incapacità a comprendere ciò che stava succedendo?
Quali sono state le ragioni, le motivazioni del coinvolgimento
nella gestione del
mouvement
da parte dell'organizzazione
criminale? Purtroppo, a mio giudizio - ma non voglio generalizzare
perché nel
mouvement
dell'Union Valdôtaine conosco
tantissime persone degne di stima, rispetto e considerazione a
partire dai suoi vertici - questo germe nocivo nasce lontano nel
tempo.
Come già ricordato la volta scorsa, opacità rilevanti erano
state evidenziate già nel corso delle elezioni del 1993 e di voto
di scambio si parlò ed è francamente, da una parte, bizzarro e
buffo dall'altra oggi vedere i protagonisti di quella vicenda
sedere accanto uno all'altro, soprattutto considerando poi, com'è
stato ricordato - ma come fare a non ricordarlo? -, il
tweet
in cui uno auspicò necessarie e improcrastinabili le dimissioni
dell'altro, cortocircuiti politici ingiustificabili e
incomprensibili. Direi di sorvolare poi sulle frequentazioni del
Consigliere, sempre dell'Union Valdôtaine, che subentrò nel 2017 in
Consiglio a un altro esponente sospeso per effetto della stessa
Severino sul migliaio di euro per assicurarsi la propria elezione.
Deve essere purtroppo - e dico "purtroppo" con amarezza - un
difetto di fabbrica quello che contraddistingue molti candidati di
questa forza politica, che mi spiace abbia offeso il vertice del
mouvement
verso cui nutro stima ma ne sono assolutamente
convinto. L'Union Valdôtaine avrebbe dovuto e potuto essere un
faro,
un
flambeau pour notre région
, ma ora temo si
sia ridotto a essere poco più di un cerino acceso nelle mani di
chi, mi auguro, sappia, per i valori incardinati nel proprio
Statuto, darne nuova energia e vigore.
Mes souhaits les plus
sincères aux amis unionistes encore honnêtes dans leurs actions
politiques et dans leurs principes idéologiques
. Per questa
ragione, pur non avendo alcuna personale avversione verso il
collega Rollandin verso cui anzi, a livello umano e personale,
nutro rapporti di cordialità e simpatia, ma per tutta questa serie
di ragioni e ben evidenziate nel testo presentato a firma dei
colleghi Bertin e Minelli, credo davvero che siano necessarie e
improcrastinabili le sue dimissioni dalla carica istituzionale di
Vicepresidente del Consiglio.
Terminando questo intervento rivolgendomi a tutti i valdostani,
ma in particolar modo agli amici dell'Union Valdôtaine leggendo
alcuni passi profetici scritti oltre 50 anni fa, considerazioni che
purtroppo temo pochi amici dell'Union Valdôtaine abbiano letto,
ascoltato e soprattutto messo in pratica: "
il dialogo condotto
con fermezza e dignità in un clima di libertà e democrazia non può
che essere il modo migliore di interpretare e realizzare gli
interessi pubblici e soprattutto quelli facilmente individuabili di
una piccola comunità. In un clima di disordine e di poca chiarezza
politica si inseriscono forze contrarie all'interesse della
comunità. La Cittadella rischia di cadere nelle mani di persone
senza scrupoli che hanno di mira interessi estremamente
particolari. Per queste ragioni occorre lottare sempre per una
politica di comunità, per la Valle d'Aosta contro chiunque usi la
nostra bella bandiera per coprire il settarismo e la faziosità,
l'ambizione del potere per il potere, l'odio verso i suoi simili,
l'incapacità di cogliere il valore di tutti i valdostani, di
mobilitarne e coordinarne le forze per il benessere spirituale e
materiale della nostra e delle future generazioni
".
C'était les mots d'un valdôtain qui a vécu trop peu et auquel la
Vallée d'Aoste n'a pas rendu le juste mérite, il s'agit de Corrado
Gex, la personne à laquelle je m'étais inspiré au terme de ma
première intervention au Conseil au mois de juin de l'année passée,
oh, combien nous aurions besoin de personnalités qui puissent
s'ériger dans l'air comme des monuments au lieu de s'écraser au sol
comme des...
je laisse terminer la phrase à la salle.
Présidente
- La collègue Pulz a demandé la parole.
Pulz (ADU VDA)
- In tanti, equamente distribuiti tra i
banchi della maggioranza e anche dell'opposizione, hanno fatto
politica in questi anni contro Augusto Rollandin pensando che senza
di lui la politica valdostana avrebbe potuto finalmente
rigenerarsi, alcuni si sono poi ricreduti e non hanno
apparentemente problemi oggi a condividere con lui il progetto di
governo, altri hanno tergiversato qualche mese fa disposti a
scendere a patti anche con l'Union Valdôtaine pur di dare una
soluzione alla crisi aperta dal Governo Lega conquistando un
pezzetto di potere. Oggi dall'opposizione riscoprono la
pregiudiziale anti-rollandiniana, rimuovendo però troppo in fretta
la causa della nostra spaccatura in quell'impegno civico in cui
tanti avevano creduto e che ancora sono feriti. Io per prima,
perché chi ha la presunzione di risollevare le sorti della Valle
d'Aosta, poi deve essere all'altezza di fare politica in modo
diverso e non con i soliti sotterfugi da parte di guru a cui
nessuno ha affidato un mandato elettivo e ora con questa mozione
che a noi sembra proprio di bassa lega. I tempi e i metodi del loro
risveglio adesso non ci convincono per nulla. Rollandin si dovrebbe
dimettere, dicono, dalla Vicepresidenza del Consiglio a causa di
quanto su di lui emerge nell'indagine Geenna, dove, è bene
precisarlo subito, non risulta indagato. Certo il quadro che emerge
dalle varie indagini in corso ci restituisce l'immagine di un
sistema di costruzione del consenso, che, al di là dei reati che
saranno accertati, aveva il suo vertice proprio in Augusto
Rollandin. Non scordiamoci mai, come ho già detto in apertura di
Consiglio qualche giorno fa, che, oltre al vertice, esisteva una
larghissima base fatta di persone che per anni hanno cercato e
sostenuto Rollandin, hanno beneficiato del suo potere e quella base
è ancora ampiamente rappresentata fuori ma anche dentro questo
Consiglio. Se vogliamo sostenere che a essere messa in dubbio è la
trasparenza e la regolarità del voto del maggio 1918, allora
bisogna dire che a essere delegittimata è quanto meno l'intera
maggioranza, non il solo Rollandin. La questione è politica e
riguarda l'intero Consiglio regionale e, secondo noi, in questi
termini andrebbe posta, perché mi sembra pure strano doverlo
sottolineare, noi siamo qui in veste di politici, o no? Questa
mozione dei colleghi Bertin e Minelli invece punta a ottenere
altro, non pone una questione politica ma propone di trasformare
quest'Aula in tribunale del popolo per processare l'uomo cattivo,
che è il vertice di un sistema molto diffuso e che ha moltissimi
addetti. Propone a quest'Aula di andare oltre la legge sovrana
perché una legge c'è già, mi pare, e si chiama legge Severino: essa
disciplina i casi in cui un procedimento penale determina la
sospensione o la decadenza di un Consigliere, e noi lo sappiamo
bene perché qui fra noi non c'è più il collega Consigliere Sorbara
Marco. Qui noi dovremmo invece integrare quelle fattispecie
riservando al Consigliere Rollandin un trattamento speciale. Si
dice nella mozione: "
egli compare nell'ordinanza
", ciò però,
ai sensi di legge, non comporta nulla. Noi però dovremmo qui
integrare, diventare giudici, sentenziare: "via Rollandin dalla
Vicepresidenza". Ecco, abbiamo trovato il capro espiatorio di tutto
un sistema, che però è molto ben ramificato e che molti hanno
sostenuto e fatto proprio... e così Rollandin potrebbe rimanere un
semplice Consigliere ma segnato da questo bello stigma dal
tribunale del popolo.
Noi sappiamo bene che in questi tempi grami di giustizialismo e
di populismo queste richieste possono anche entusiasmare molti,
entusiasmano il popolo. Probabilmente con questo
spot
elettorale oggi qualcuno ha conquistato molti voti, noi però non
siamo qui per conquistare voti ma perché ci piacerebbe lavorare per
il bene delle istituzioni. Vorremmo lanciare, in un momento di
rassegnazione generale, un messaggio costruttivo. Care colleghe e
colleghi, noi ci permettiamo di affermare che le motivazioni che
sorreggono la richiesta di dimissioni di Rollandin dalla carica di
Vicepresidente sono fuorvianti e pure sbagliate. Non spetta a noi
condannare, non spetta neanche assolvere sulla base di indagini
penali che sono in corso; abbiamo pazienza, prima o poi finiranno.
Noi siamo arrivati qui per fare cosa? Per esercitare la democrazia,
anche se, con il passare dei giorni, ci sembra che non sia più vero
e che la democrazia sia una chimera. Se si vuole lanciare un
messaggio politicamente chiaro e responsabile perché i segnali di
crisi morale e politica sono già troppi, non dobbiamo metterci
anche noi ad aggiungerne, ci si dichiari piuttosto disponibili a
tornare alle urne. Allora io chiedo ai colleghi Bertin e Minelli se
loro sono disponibili, pare di no, non me l'hanno detto ma lo leggo
in un comunicato stampa, dove dicono che è un atto di
irresponsabilità. A noi invece sembra irresponsabile avere il
terrore di nuove elezioni perché è lì che i comportamenti di
Rollandin, dell'Union Valdôtaine e di tutti i Consiglieri, uno a
uno, potranno essere valutati con il giusto metro che è quello
politico però. Noi crediamo che la popolazione valdostana debba
poter avere la possibilità di dire la sua perché nel frattempo ci
sono stati i tristissimi eventi del 23 gennaio e la vita non è più
come prima, ma alla richiesta di trasformare quest'Aula nel
tribunale del popolo noi diciamo un "no" forte e chiaro.
Apro una parentesi che chiudo anche in fretta: Augusto Rollandin
non per come ha gestito il potere in modo verticistico negli anni
ma quanto ad
aplomb
, quanto a
savoir faire
e anche
quanto a
finesse
nei rapporti con noi donne Consigliere ha
ancora tanto da insegnare a molti in quest'Aula e io questo glielo
ho detto personalmente forse il secondo o terzo giorno. Allora
credo che sarà proprio per questa sua
finesse
-
che
probabilmente ha dentro di sé di natura, e non certo a causa di
quest'antipatica mozione, che io non avrei mai sottoscritto - che
egli stesso saprà valutare liberamente se è opportuno o meno
mantenere o se è meglio rinunciare a questa Vicepresidenza del
Consiglio. Chiusa parentesi.
Il voto di Ambiente Diritti Uguaglianza Valle d'Aosta quindi è
di astensione, non è contrario solo per l'amore che un giorno
abbiamo avuto con gli ex colleghi.
Presidente
- La parola al collega Vesan.
Vesan (M5S)
- Sono quasi in imbarazzo a intervenire dopo
la collega Pulz e la sua sfrenata arringa, spero riesca a
riprendersi fisicamente.
Veniamo invece al merito di questa mozione, che chiede
sostanzialmente un passo indietro al Consigliere Rollandin, non
chiede un passo indietro rispetto alla sua posizione da Consigliere
regionale, lui è eletto in quest'Aula dai cittadini valdostani,
decade in caso di condanna o arresto e, sulla scorta di questo,
questa non è un'Aula del tribunale: quello che gli viene chiesto è
semplicemente un passo indietro, di avere una particolare
attenzione nei confronti della più importante Aula all'interno di
questa regione. Mi rendo conto che fare un passo indietro per il
Consigliere Rollandin è un atto difficilissimo, l'
aplomb
che
lo ha caratterizzato, che è stato appena decantato, abbiamo avuto
occasione di vederlo praticamente in tutta la storia politica della
Valle d'Aosta. È diventato Presidente della Regione nel 1983 a
seguito del famoso
affaire Casino
, che ha visto la fuga
dell'allora Presidente Andrione, ed è passato da Assessore
all'agricoltura, se non ricordo male, alla Presidenza della Regione
in cui è rimasto fino al 1993, quando dall'alto di 5500 preferenze
è stato eletto in Regione ma è durato molto poco perché è stato
sospeso a seguito di un processo per abuso d'ufficio per
favoreggiamento in appalti, e questo processo ha avuto un esito
sconfortante per il Consigliere Rollandin dato che è stato
condannato in terzo grado a 16 mesi nel 1994. Anche questa volta,
invece di fare un passo indietro, il nostro collega Rollandin ha
fatto un passo avanti: si è ricandidato nel 1998 e le sue
preferenze sono passate dalle 5500 del 1993 a 8833, rendendosi
particolarmente utile al movimento dell'Union Valdôtaine, che aveva
avuto 33 mila voti e il 42% dei voti totali, questo anche grazie
alle sue 8800 preferenze. È stata una candidatura, se vogliamo, di
facciata perché pendeva su di lui l'interdizione dai pubblici
uffici, infatti è decaduto quasi immediatamente rispetto a questa
nomina. Anche in quella occasione era stato chiesto un suo passo
indietro, credo, se non ricordo male, dalla buonanima di Claudio
Brédy direttamente sulle pagine del "Peuple Valdôtain". Augusto
Rollandin non ha fatto un passo indietro in quell'occasione, con il
sostegno del suo movimento, che aveva disperatamente bisogno dei
sui voti in quell'elezione, è andato avanti, ha preso i voti e poi
è decaduto. Brédy, in realtà, ha smesso di scrivere sul "Peuple
Valdôtain" dopo quella richiesta di passo indietro, quindi è anche
brutto richiedere un passo indietro al Consigliere Rollandin nella
storia di questa Regione. Anche in quel caso, pur decadendo, non fa
un passo indietro, fa un passo avanti: viene candidato per il
Senato. L'interdizione ai pubblici uffici infatti si applica per
gli Enti locali, si applica per i Consiglieri regionali ma non si
applicava allora per la presenza in Parlamento, viene candidato al
Senato, viene eletto e fa una legislatura dal 2001 al 2006, dove si
ricandida al Senato permanendo la sua situazione, però non vince le
elezioni, vince le elezioni Carlo Perrin fuoriuscito dall'Union
Valdôtaine da poco. Potrebbe essere l'occasione per fare finalmente
il famoso passo indietro ma il passo indietro non avviene perché la
maggioranza regionale, che tuttora lo sostiene e che gli deve così
tanto dei propri voti, lo nomina alla presidenza di CVA, era il
Casino che aveva rilanciato la prima volta, la seconda volta lo
rilancia CVA, sono nomi che sentiamo spesso all'interno di
quest'Aula. La presidenza di CVA serve per far passare il tempo
necessario all'ottenimento della riabilitazione, non appena
ottenuta, nel 2008 ritorna a candidarsi in Regione, non fa un altro
passo indietro, fa un ennesimo passo avanti e nelle elezioni del
2008 il Consigliere Rollandin prende 13.907 preferenze, che è, se
vogliamo, l'ultimo dei suoi infiniti passi avanti, non ne
riprenderà poi più tanti così né lui, né il suo movimento, però
sono tantissime. Il Movimento Cinque Stelle neanche in due diverse
elezioni è riuscito ad avvicinarsi a così tanti voti. Nel 2013 si
ricandida e prende 10.872 preferenze, stiamo sempre parlando di
numeri pazzeschi rispetto a quelli che abbiamo visto in queste
ultime elezioni, nel 2018 si ricandida e prende 3417 preferenze.
Ecco, siamo tornati sotto al livello del 1993, sono passati 25 anni
di carriera lunghissima.
Secondo noi, a questo punto va fatto un piccolo passo indietro
per restituire un po' di onorabilità a quest'Aula rinunciando non
al voto dei suoi concittadini, che lo hanno sempre sostenuto, come
abbiamo potuto vedere, ma almeno al voto dei suoi colleghi in
quest'Aula e solo a questi, che lo hanno portato di nuovo in un
posto di rappresentanza importante, quale la Vicepresidenza della
Regione, per far sì che i suoi variegati procedimenti possano
essere affrontati semplicemente da Consigliere e non da
rappresentante di tutta quest'Aula. Noi quindi ci uniamo alla
richiesta di Rete Civica, richiesta sostanzialmente nei suoi
confronti per fare - forse per la prima volta in questa lunghissima
carriera - un passo indietro.
Presidente
- Ha chiesto la parola il collega Ferrero.
Ferrero (MOUV')
- Correva l'anno 2013 quando
all'insediamento del Consiglio, lo ricordo ancora, avevo elencato
le vicissitudini giudiziarie in cui era stato coinvolto il collega
Rollandin, che sostanzialmente, guardando quel
palmares
,
erano pari a quello di un prestigioso divo di Hollywood. Ovviamente
già allora il collega non aveva fatto una piega e aveva continuato
per la sua strada. È ovvio che sono convinto... e lo dico nel
rispetto dell'intelligenza dei colleghi che hanno proposto
l'iniziativa, non vi aspetterete mica le dimissioni del collega
Rollandin? Perché sappiamo bene che, anche se il Presidente coreano
puntasse una bomba atomica contro la Valle d'Aosta, il Presidente
Rollandin starebbe cristallizzato e mummificato lì dov'è senza fare
la minima piega. Io quindi mi auguro che i colleghi abbiano fatto
questa iniziativa nel senso di una sensibilizzazione della
manifestazione, di una sensibilità particolare che condividiamo
riguardo al fatto che certi comportamenti dovrebbero comportare un
esame di coscienza da parte delle persone coinvolte con gli atti di
conseguenza.
Abbiamo assistito un po' a improvvisi innamoramenti, dei
coups de foudre
nei confronti del Presidente Rollandin che
non sappiamo poi che esiti avranno, certo che passare dal tribunale
dell'inquisizione al puro amore è un'alternanza che personalmente
mi ha un pochettino sconcertato.
Non dobbiamo dimenticare una cosa: adesso si continua a parlare
di 'ndrangheta calabrese. Non dobbiamo dimenticarci che due persone
già circa 12-13 anni fa avevano coniato un termine: "Sacra Grolla
Unita", che richiamava la Sacra Corona Unita di una regione del
Sud, ecco, in questo termine c'era racchiusa la mafia valdostana di
cui nessuno continua a parlare. Esiste una mafia locale a fianco
della 'ndrangheta calabrese, questa mafia è fatta di persone, in
parte politici, in parte imprenditori, che hanno inquinato il
tessuto economico e sociale, di questa nessuno parla, ed è legata
soprattutto a settori dell'edilizia e a settori dello sfruttamento
dell'idroelettrico e una persona che era precedentemente Presidente
della Regione, quando aveva dichiarato che c'era del marciume nel
tessuto sociale economico e politico, era stata additata come chi
voleva buttare la Valle d'Aosta. Il risultato dell'inchiesta è
chiarissimo, quelle parole non erano parole al vento ma erano
parole legate a una triste consapevolezza della reale situazione
della nostra Regione. Adesso vorrei che qualcuno di quelli che si
era alzato all'epoca per alzare la bandiera - non so che bandiera
fosse, adesso sarebbe bello sapere che bandiera era quella che
sventolavano contro certe affermazioni - si alzasse adesso e
dicesse che certe cose non erano vere e che il tessuto economico
sociale e politico non è stato infiltrato dalla criminalità
organizzata, come ha dimostrato nelle 900 e rotte pagine di
inchiesta la Magistratura. Allora, pur nella consapevolezza che
questo rimane un atto formale e che non avrà gli effetti che sono
contenuti nell'auspicio dell'iniziativa, ovviamente voteremo a
favore di questa iniziativa dei colleghi, nella consapevolezza che
però ci sia un grande percorso da fare che passa innanzitutto
dall'autocritica e dal riconoscimento che all'interno della Valle
d'Aosta, parallelamente all'infiltrazione della 'ndrangheta
calabrese, c'è una vera e propria mafia organizzata valdostana.
Presidente
- Ci sono altre richieste di intervento? Ha
chiesto la parola la collega Morelli.
Morelli (ALPE)
- Il y a des thèmes qui sont
particulièrement délicats, épineux, mais qu'il faut avoir la
volonté et d'une certaine manière le courage d'affronter est le
thème entre la morale et la politique est sûrement un thème des
plus importants et en ce sens je crois que nous devons reconnaître
aux collègues Bertin et Minnelli de l'avoir soulevé dans cette
salle et d'avoir voulu se poser le problème de la sauvegarde et de
la protection en quelque manière des institutions valdôtaines.
C'est un thème celui de la morale qui, au-delà de la conclusion de
ce débat, de la votation de la motion en question, est un thème qui
reste ouvert et qui doit être débattu à l'intérieur des mouvements,
de la politique. Permettez-moi de faire quelques réflexions au nom
du groupe Alpe, parce qu'il y a une histoire qui caractérise le
groupe Alpe jusqu'à ce moment, il n'y a aucune contradiction par
rapport à ce que j'ai annoncé tout à l'heure, je vous l'assure,
tranquillisez-vous. Les motivations qui ont porté plusieurs d'entre
nous, non seulement à l'intérieur d'Alpe, à quitter l'Union
Valdôtaine à des moments différents sont des motivations bien
connues, des motivations qui ont trait à des phases politiques qui
ont été fortement caractérisées par la présence et par le rôle de
leader
du Vice-président du Conseil Auguste Rollandin. Une
présence forte qui a conditionné la politique et l'administration
en Vallée d'Aoste pendant des décennies avec des raisons et des
méthodes que nous n'avons pas partagées et nous l'avons toujours
dit très clairement, c'est de la politique, c'est une bataille
politique que nous avons portée de l'avant et qui, peut-être,
commence à porter quelques fruits vu le débat qui est en train de
se déclencher à l'intérieur du monde autonomiste et à l'intérieur
de l'Union Valdôtaine même.
Ora, il collega Rollandin, che ricopre tutt'altra posizione,
compare in alcune circostanze descritte dall'ordinanza del
Tribunale di Torino e questa è oggettivamente una condizione
suscettibile di mettere in difficoltà le istituzioni, il dibattito
di oggi credo che ne sia una dimostrazione. D'altro canto, siamo
tutti consapevoli che vi sono delle leggi che normano il diritto
all'elezione e alla permanenza nelle sedi istituzionali e questi
sono degli elementi oggettivi che, se sono rispettati, prescindono
dalle singole opinioni. Ciò che invece è soggettivo e fa
riferimento alla scelta e alla responsabilità di ognuno - e in
questo caso alla scelta del Vicepresidente Rollandin, del suo
movimento, del suo gruppo - è la facoltà di valutare l'opportunità
per sé e per l'istituzione di appartenenza di continuare a
ricoprire una carica istituzionale per quanto non di primissimo
piano come quella di Vicepresidente in un momento particolare come
quello che la Valle sta vivendo con l'inchiesta Geenna e con gli
altri noti procedimenti giudiziari. Sono scelte non facili che
vanno valutate ma che giustamente, come diceva la collega Pulz,
vanno rimesse alla volontà delle singole persone per le quali poi
ognuno assume le sue responsabilità. Da parte nostra vorremmo
concludere con le parole di un grande esponente dell'Union
Valdôtaine, Mario Andrione, che in una situazione analoga tanti
anni fa - io ero presente - disse con molta calma, con molta
serenità e con molta determinazione: "
gardons la tête
froide
".
Presidente
- Ci sono altre richieste di intervento? Ha
chiesto la parola la collega Nasso.
Nasso (M5S)
- Ringrazio i colleghi di Rete Civica per
aver proposto in quest'Aula una mozione, come bene ha detto la
collega Minelli, si tratta di opportunità politica. Proprio l'altro
ieri dicevamo che quest'Aula troppo spesso viene trasformata in
un'Aula di tribunale. Certo è che tanti esponenti di quest'Aula,
anche se qui siamo in un'Aula di Consiglio regionale, fanno la
sponda tra quest'Aula e il tribunale, quindi è inevitabile che
spesso e volentieri alcune tematiche approdino qui. Bene ha detto
chi mi ha preceduta che il collega Rollandin è qui grazie a voti
legittimi di chi lo scorso 20 maggio ha creduto in lui; in veste di
Vicepresidente del Consiglio invece è tale grazie ai voti della
maggioranza. Vorrei fare un piccolo paragone, magari superficiale
ma concedetemelo: è come se in un corpo insegnanti si nominasse un
referente e questo referente, a seguito di tanti procedimenti
penali, eccetera, non andasse più a genio ai colleghi insegnanti;
allora gli insegnanti potrebbero chiedere a questo chiamiamolo
rappresentante d'istituto, per piacere, di fare un passo indietro,
senza chiedere un eventuale licenziamento da insegnante ma
semplicemente mettendo un'altra persona in quel posto. Perdonatemi
il paragone veramente semplice ma è per farmi capire. È questo
quindi che si chiede, non si chiedono le dimissioni del Consigliere
Rollandin - la collega Minelli è stata molto chiara su questo - si
chiede un passo indietro. Le eventuali dimissioni sarà poi la legge
a definirle se succederà, chi lo sa. Il Vicepresidente Rollandin,
quando la Presidente Rini o il Vicepresidente Distort non possono,
rappresenta tutti noi e non nascondo - e voglio dirlo proprio con
estrema educazione - che un po' sono imbarazzata dal fatto di
essere rappresentata in alcune sedi dal collega, nulla di
strettamente personale ma solo di politico. Bene ha detto la
collega Pulz, che è femminista a giorni alterni, che il Consigliere
Rollandin non ha fatto tutto da solo e tante persone in quest'Aula,
che cercano una nuova verginità sputando nella minestra in cui
hanno mangiato per tanti anni, se lo sono dimenticato. Aperta e
chiusa parentesi. Ringrazio il mio collega Vesan che a livello
storico ci fa sempre delle analisi oggettive e precise che io
apprezzo sempre molto volentieri, quindi è davvero con spirito di
collaborazione che sosteniamo questa iniziativa, ma senza
pretendere di fare giudici del tribunale del popolo o cose simili,
ma semplicemente indicando un indirizzo e una presa di distanza da
sette-otto procedimenti penali che il mio Vicepresidente del
Consiglio ha in corso. La giustizia deve fare il suo corso -
scusate la ripetizione - ma questo è il mio pensiero.
Presidente
- Ci sono altre richieste di intervento? Ha
chiesto la parola il collega Marquis.
Marquis (SA)
- Il tema che è stato sottoposto all'ordine
del giorno è un tema che non mi appassiona più di tanto ma comunque
credo che sia opportuno intervenire nella discussione e vorrei
quindi fare un'analisi di tipo più generale spersonalizzando un
pochettino la questione. Così come ha detto prima il collega
Ferrero, credo che i colleghi abbiano voluto porre l'attenzione su
questo argomento per discutere in Aula, per fare delle riflessioni,
per fare un confronto sul pensiero e sull'attitudine di ciascuno di
noi nei confronti del rapporto tra etica e politica. Su questo
rapporto io ritengo che la politica e le comunità si interroghino
da sempre, già ai tempi di Cesare si diceva che la moglie di Cesare
deve essere al di sopra di ogni sospetto. È passato il tempo e
credo che tutti, in funzione delle evoluzioni del pensiero comune,
fanno e sviluppano dei ragionamenti su questo tema. Esiste l'etica
della politica, così come esiste l'etica economica, l'etica del
diritto, l'etica delle professioni, e quindi questo non è altro che
il rapporto tra tutte le attività e la morale dell'uomo. Io ritengo
che soprattutto ai giorni nostri questo sia un tema che viene
trattato in modo molto aperto, oserei dire anche rumoroso, perché è
anche un po' la reazione che c'è da parte dell'opinione pubblica
che ha condizionato questo approccio in virtù della diffusione di
fenomeni di corruzione, di malgoverno, dell'autoreferenzialità
della politica, vi è un'indignazione via via crescente tra la
popolazione in relazione ai comportamenti della classe
politica.
In questo momento non possiamo nascondere che la Valle d'Aosta
vive una situazione di oggettiva difficoltà sotto il profilo
politico, economico, sociale, l'inchiesta Geenna sicuramente non fa
del bene alla nostra comunità e ci dà degli spunti per interrogarci
ma io, per natura, sono garantista, voglio lasciare fare alla
giustizia il suo mestiere e credo che la politica, nel momento in
cui interpreta il pensiero comune dell'opinione pubblica,
trasferisce il pensiero in atti legislativi. A tutti i livelli
quindi è stata prodotta una legislazione che disciplina e tratta i
rapporti tra politica e giustizia, dunque credo che a questo
dobbiamo attenerci e non fare delle pericolose fughe in avanti.
Mi rendo conto che ci sono varie sensibilità, c'è chi ha
l'attitudine di andare sulla linea di confine oltre alla frontiera
per esplorare rapporti nuovi, per fare l'avanguardia. Io la
rispetto questa come posizione, però si entra nella soggettività.
Io credo che la politica su questo tema debba fermarsi al livello
dell'oggettività, al suo ruolo, senza andare oltre a dare delle
interpretazioni, a immettere delle conclusioni che, a volte, sono
premature, è solo il tempo che chiarisce quali sono le situazioni.
Io pertanto sono contrario alla speculazione, alla
spettacolarizzazione, ad assorbire il tema della giustizia, farlo
proprio come tema di un movimento per creare del consenso, per
creare del ritorno elettorale, questo non lo trovo sicuramente
condivisibile per il mio modo di interpretare l'approccio politico.
Io mi auguro che la giustizia faccia in fretta, acquisisca
velocità, pur con tutta la complicazione nel trattare delle
situazioni come questa, perché sicuramente è un tema molto
complesso. Sotto questo profilo, a mio avviso, non bisogna ricadere
nella tentazione di essere più realisti del re, perché diversamente
si rischia anche di intervenire a gamba tesa su situazioni che
vengono gestite da altri. Dietro ogni problema, e questo lo dico
nel senso più generale, legato anche a questa vicenda specifica ma
anche a quella che potrebbe essere un'altra situazione dove noi
stiamo a parlare di un altro collega, di un'altra situazione in cui
una persona è sottoposta a indagini... è logico che la giustizia
deve fare le sue verifiche ma dietro alle persone bisogna anche
ricordarsi che ci sono delle famiglie, ci sono delle intimità, ci
sono delle situazioni che vanno rispettate. Io sono lontano da
questo modo di fare politica e di interpretarla, c'è una
legislazione che disciplina quali sono i rapporti che bisogna
tenere, quali sono le situazioni di incompatibilità e di
conflittualità relative al ricoprire un ruolo di rappresentante dei
cittadini a qualsiasi livello istituzionale.
Qui ciascuno può dire la sua, ciascuno lo può fare, possiamo
buttare la palla più avanti degli altri. Io, sotto questo profilo,
rispetto e ho ascoltato con piacere l'intervento della collega Pulz
perché professoressa di filosofia e nell'ambito della filosofia
vengono approfondite queste materie in modo molto profondo. Ci sono
dei significati che non sono superficiali, bisogna capire come
vanno gestite queste cose. Vedete che anche a livello nazionale ci
sono questi populismi imperanti che hanno fatto e fanno
continuamente di questa materia uno
slogan
e poi magari si
trovano a gestire delle situazioni che non pensavano il giorno
prima. Bisogna quindi essere molto prudenti sotto questo profilo e
credo che bisogna rispettare le persone e, laddove c'è una
situazione che può essere opportuna, rientrare nell'ambito
dell'opportunità, io credo che sia importante che vada gestita a
livello soggettivo, quindi secondo le proprie sensibilità. Le
sensibilità non si sollecitano, credo che ciascuno debba fare le
sue valutazioni tenuto conto del quadro e del contesto più
generale, ma ritengo che non spetti all'Aula entrare nel merito di
queste questioni al di là di un dibattito, di un confronto che si
può sviluppare sotto un profilo generale.
Presidente
- Ha chiesto la parola il collega Daudry.
Daudry (UVP)
- La collègue Morelli avant s'est exprimée
au nom du groupe Alpe, considéré qu'avant il y a eu quelques
petites rigoles dans la salle, je suis autorisé à dire de la part
de la collègue que celle-ci a été presque la dernière fois qu'elle
interviens au nom de ce groupe. De ma part, dans l'introduction de
cette intervention je veux souligner comme cela peut représenter
tout simplement un moment important que nous avons voulu porter à
l'attention de cette salle... il suffit dire qu'on a signé des
accords politiques, il suffit de porter toujours de l'avant les
échéances, aujourd'hui est venu le moment pour nous de faire un
premier pas concret envers la renaissance autonomiste.
Rispetto all'iniziativa, noi innanzitutto abbiamo apprezzato lo
sforzo dei colleghi che hanno sottolineato da più parti come non ci
sia l'intenzione in occasione di questi dibattiti di voler sempre
trasformare quest'Aula in un facsimile di un tribunale e neanche di
voler insistere nel buttarla sulla gazzarra politica per magari
cercare di avere qualche voto in più o qualche voto in meno.
Crediamo invece che la questione vada ricondotta nell'essenza, nel
cuore di quello che è stato l'approccio di quest'Aula rispetto a
questi temi. Al di là dell'esito di questa mozione, che noi
evidentemente non sosterremo, com'è stato nel recente passato e
come sarà in futuro, speriamo non avvenga più che i colleghi di
quest'Aula siano toccati da queste vicende... noi crediamo che il
cuore di questa iniziativa sia nel fatto non della sensibilità
personale, della sensibilità politica, ma sia nel fatto che questo
tema nel percorso di rifondazione autonomista che noi sollecitiamo,
che da tempo portiamo avanti... potrei ricordare il nostro
slogan
:
réunir, réussir
, potrei ricordare la
Costituente di Cogne in cui molte persone che sono in quest'Aula
erano presenti, noi crediamo che, proprio per non personalizzare,
per non politicizzare la vicenda in quest'Aula, dovremmo poi porre
il tema in maniera laica in un incontro tra le forze autonomiste
che si pronuncino definitivamente e in generale su un approccio e
su un metodo condiviso che si vuole dare su queste vicende. Lo
diciamo perché sappiamo che non sveliamo un segreto che questo
dibattito è aperto all'interno delle forze politiche, è venuto poco
tempo fa a Pontey nel Congresso del nostro movimento, sappiamo che
è all'interno del gruppo e del movimento dell'Union Valdôtaine,
sappiamo che riguarda da sempre il movimento... Noi crediamo che
questo sia l'approccio serio, corretto che dobbiamo dare a tutti
gli autonomisti della Valle d'Aosta che ci seguono. Noi non
dobbiamo dare l'impressione che non vogliamo vedere, che non
sappiamo quello che sta accadendo ma sicuramente non dobbiamo
personalizzare le questioni.
Présidente
- Le collègue Bianchi a demandé la parole.
Bianchi (UV)
- Sembra strano che anche in questo
Consiglio si richiedano le dimissioni a un Consigliere; come
ricordava il collega Daudry, ne abbiamo già discusso nello scorso
Consiglio, oggi ne discutiamo di nuovo. Permettetemi solamente di
fare alcune riflessioni su questa vicenda. C'è una legislazione
chiarissima, come ha già avuto modo qualcuno di dire, dove si
descrive in maniera perfetta cosa può fare un Consigliere, quando
viene sospeso, quando esce dal Consiglio regionale e lo abbiamo
potuto appurare. Non siamo l'unica Regione in cui stanno succedendo
alcune cose, è
à la une
, ieri è successo qualcosa a Roma,
nessuno l'ha ricordato ma è successo. È indubbio quindi che
l'indagine Geenna qui in Valle è un'indagine estremamente
importante, con delle accuse molto pesanti ma, come ho già avuto
modo di dire ai tempi, come movimento, ci poniamo garantisti e
lasciamo fare il corso alla giustizia, cioè al tribunale, per
valutare, per vedere, e lasciamo le persone che sono indagate
difendersi. Oggi parliamo di una persona che in questa inchiesta
non è indagata, compare nelle 920 pagine, lo abbiamo letto dai
giornali, e insieme a questa persona compaiono altri politici ma
non sono indagati, non possiamo fare un processo alle intenzioni,
lasciamo fare le indagini ai tribunali, non facciamole noi in
quest'Aula. Qualche mio collega che mi ha preceduto ha richiamato
il discorso della non collaborazione, vi ricordo che nell'ordinanza
di perquisizione qui in Amministrazione regionale non si va a
indicare il Governo, infatti c'è un'indagine in corso; si sono
succeduti vari Governi, pertanto io farei attenzione a dire che il
fatto è imputabile a quel Governo. Per quanto riguarda la questione
morale, all'interno del movimento dell'Union Valdôtaine stiamo
facendo delle analisi, degli approfondimenti e molto probabilmente
di qua a poco avremo un nostro regolamento, io spero che questo lo
facciano tutti.
Avrei terminato il mio discorso, però il collega Luboz mi ha
offeso quando ha parlato di difetti di fabbrica, ha generalizzato.
Allora voglio ricordare al collega che sinceramente chi lancia la
prima pietra dovrebbe guardarsi al suo interno e se si scorrono i
giornali
on line
, si può vedere che anche all'interno della
Lega qualche difettuccio c'è: per esempio, le spese pazze in
Lombardia, dove sono state fatte delle indagini e sono state fatte
delle condanne. Quando si parla di difetti di fabbrica, quindi
ognuno si guardi in casa propria! Oltre a questo, ha tirato in
ballo anche il Signor Galli, sicuramente si parlerà di omonimia ma
si parla di Bruno Galli. Signor Luboz, quindi non parli agli altri,
si guardi in casa propria!
Presidente
- La parola al collega Gerandin.
Gerandin (MOUV')
- Sarò molto breve, volevo semplicemente
dire a quest'Aula che non vi è nessun obbligo a chiedere un passo
indietro ma non è la prima volta che si parla di questione di
opportunità. All'atto dell'insediamento nella precedente
legislatura, alla presentazione del nuovo Governo Rollandin e degli
Assessori - era l'8 luglio del 2013 -, venne presentato a firma di
tutta la minoranza un ordine del giorno firmato dai Capigruppo di
minoranza Morelli (ALPE), Donzel (PD), Bertschy (UVP) e Ferrero
(M5S). Nelle premesse di quel documento si parlava chiaramente di
un pericoloso radicamento all'interno del territorio valdostano di
elementi di criminalità organizzata e si diceva: "
ritenuto, come
ha recentemente dichiarato il Questore di Aosta, Maurizio Celia,
che "questi fenomeni non arretreranno se non ci sarà un colpo
d'orgoglio della società" e che, a tal fine, il Consiglio regionale
deve dare il buon esempio e contribuire in modo sostanziale e
significativo a questo cambiamento culturale, evitando, con senso
di responsabilità, il coinvolgimento delle istituzioni regionali
nelle summenzionate inchieste...
". Quest'ordine del giorno
finiva dicendo: "
ravvisa l'opportunità che i Consiglieri
regionali implicati in indagini riconducibili direttamente o
indirettamente alla criminalità organizzata di stampo mafioso non
assumano alcun incarico nella Giunta regionale
", io aggiungo: a
maggior ragione per le cariche apicali di un Consiglio regionale,
che dovrebbero essere le parti
super partes
di
quest'Assemblea.
Ho voluto semplicemente ricordarlo perché mi pareva corretto
farlo, non è la prima volta che se ne parla. Quest'ordine del
giorno venne respinto all'epoca con il voto compatto di 18
Consiglieri della maggioranza di allora e di 17 Consiglieri della
minoranza dell'epoca; questo per dire cosa? Mi riallaccio a quello
che diceva prima la collega Morelli: qua non ci sono elementi
oggettivi che possano indurre un obbligo a un passo indietro ma ci
sono tanti elementi soggettivi che dovrebbero far ragionare, anche
a chi penso possa voler bene al prosieguo di questa maggioranza,
una maggioranza a 18, che immagino sia in un momento di difficoltà.
Dico questo perché rispetto al 2013 cos'è cambiato? Io penso che la
situazione sia peggiorata, non avevamo ancora le intercettazioni e
neanche il
dossier
legato al discorso delle infiltrazioni
della 'ndrangheta. Era una mia riflessione che volevo fare comune a
tutti perché, se nulla è cambiato, perché qualcuno dovrebbe
cambiare idea eventualmente?
Presidente
- Altri? Se non ci sono altre richieste,
possiamo chiudere la discussione generale. Per la replica, la
parola alla collega Minelli.
Minelli (RC-AC)
- Ho ascoltato con attenzione il
dibattito che si è sviluppato attorno a questa mozione, sono state
fatte delle valutazioni diverse, variegate, alcune interessanti,
meditate, lo si è capito, lo si è intuito, altre, a mio avviso, un
po' imbarazzate, altre ancora curiose, altre strumentali,
semplicistiche, improbabili e permettetemi anche in certi passaggi
ridicole. È singolare che non tutti i Consiglieri abbiano colto
l'essenza della nostra richiesta, che non è una richiesta di
dimissioni dalla carica di Consigliere al collega Rollandin: noi
abbiamo chiesto le dimissioni dalla carica di Vicepresidente come
opportune da un punto di vista istituzionale e politico, perché di
questo si tratta. Non avevamo chiesto le dimissioni del Consigliere
perché il collega Rollandin è stato legittimamente eletto in questo
Consiglio ed è stato anche il Consigliere che ha riportato il
maggior numero di voti, quindi è eletto dal popolo, ma è
Vicepresidente di questo Consiglio per volontà, per voto di
Consiglio, si tratta di due cose diverse. Le dimissioni da
Consigliere le ha chieste il collega Barocco - lo ricordava
precedentemente il Consigliere Bertin - con un
Tweet
nella
notte successiva alle elezioni: "
per tornare a essere credibili,
sono necessarie e improcrastinabili le dimissioni di Augusto
Rollandin
". Successivamente il 28 maggio al
Conseil
fédéral
a Verrès lei, collega Barocco, ha poi detto: "
le
tweet que j'ai écrit reflète une exigence et un ressenti commun que
j'ai fortement perçus au cours de cette campagne électorale et qui
se dégage des résultats des élections
". Collègues, je pense que
le ressenti commun, parmi beaucoup d'entre nous que nous sommes
aujourd'hui en cette salle, même parmi ceux qui ne le dévoilent pas
est celui-ci: il n'est pas convenable que, Monsieur Rollandin,
continue à recouvrir la charge de Président adjoint de cette
Assemblée régionale, il vaut mieux que quelqu'un d'autre ait cette
charge si significative. Vous le savez bien, collègues de majorité,
ainsi que vous tous collègues de minorité, et ils le savent les
électeurs qui sont hors de cette salle.
Alcune considerazioni sugli interventi che sono stati fatti:
collega Ferrero, lei chiede se la nostra non è stata una domanda
retorica e se mai ci fossimo aspettati di vedere questo gesto
spontaneo. Le devo dare una delusione, probabilmente il collega
Bertin, che è molto più esperto di me, più scafato di me, non si
aspettava nulla, io che ho una certa ingenuità politica lo
riconosco, ci ho sperato perché mi sembrava un gesto importante che
avrebbe sollevato da un certo imbarazzo tutti quanti, non è stato
così, ne prendo atto. Collega Marquis, lei dice che le sensibilità
sono personali e non si sollecitano, io sono convinta del
contrario, le sensibilità si sollecitano. Succede spesso di veder
sollecitata la propria sensibilità e di avere dei comportamenti che
ne conseguono. Lei ci ha detto che è garantista, anche il collega
Bianchi ha detto che c'è una legislazione, ci sono leggi che
prevedono la permanenza nelle istituzioni e la garantiscono. Io
torno a ripetere: noi non abbiamo fatto il discorso che qualcun
altro altre volte in quest'Aula da quando io sono qui ho sentito
fare e pronunciare, noi abbiamo chiesto una cosa diversa, non
abbiamo chiesto delle dimissioni da quest'Aula, non abbiamo chiesto
le dimissioni dalla maggioranza, non abbiamo chiesto nient'altro
che un passo indietro per una carica istituzionale, che, a nostro
parere, pur non essendo la massima carica istituzionale, ha una sua
importanza, una sua rilevanza, perché è una carica che rappresenta
tutti quanti.
Non ho nessuna intenzione di portare via del tempo a quest'Aula
che sta discutendo un atto specifico, non ho nessuna intenzione di
portare via del tempo per rispondere alla collega Pulz. Credo che
le vicende che riguardano le difficoltà interne ai movimenti siano
ben note a quest'Aula, che ha visto spaccature di tutti i tipi e
sono sempre cose tristi. L'unica cosa che voglio sottolineare è
che, nel momento in cui è toccato a noi vivere questo momento
difficile, avevamo preso un impegno che il collega Bertin ed io
abbiamo rispettato: quello di non fare polemica con i nostri ex
compagni di viaggio per quel periodo. Mi rendo conto, prendo atto
che non è così per tutti ma non importa. Voglio approfittare però
brevemente per ribadire il profilo... le cose che io penso e che
debbano essere fatte qui da chi crede di poter dare un contributo
alla politica valdostana: cercare di fare delle cose positive, di
lavorare, di mettere al centro contenuti e programmi. Noi siamo per
costruire anche dall'opposizione, anche presentando questa mozione
che suscita chiaramente delle opinioni contrastanti ed è quello che
abbiamo intenzione di continuare a fare. Non siamo qui
strumentalmente a chiedere delle elezioni anticipate, la collega
Pulz diceva: "non abbiamo capito che cosa vogliono fare", noi
vogliamo lavorare perché si possa andare a elezioni quando ci sarà
una legge che funzionerà, quando ci sarà una riforma istituzionale,
ma questo è un altro discorso, oggi ci vogliamo soffermare su
questa questione, abbiamo chiesto un atto che è sì di sensibilità,
non è un atto dovuto per legge, non è dovuto, è un atto che poteva,
può essere fatto. Ognuno è responsabile delle proprie azioni sempre
e comunque, le questioni giudiziarie sono altre, ci sarà chi se ne
occuperà, ma qui il discorso era un altro. Io assumo la
responsabilità, insieme al collega Bertin, di quello che abbiamo
chiesto, lo abbiamo fatto in maniera serena, mi aspettavo che
questa mozione avesse avuto un esito diverso, non pensavo neanche
che si sarebbe arrivati a discuterla in Aula, non è stato così, non
importa. Il senso etico e il dovere istituzionale che noi crediamo
di avere e di possedere ha avuto questo esito.
Presidente
- La parola al collega Bertin.
Bertin (RC-AC)
- Mi attengo strettamente al merito della
mozione, innanzitutto qui si poneva una questione generale del
rapporto tra etica e politica, una questione che negli anni ha
visto anche fare delle scelte diverse e difficili a ognuno di noi
proprio in ragione di questo rapporto tra etica e politica, che, a
mio avviso, non può essere scisso, ma questo è un discorso
generale, riprendo un po' quello che diceva anche la collega
Morelli. Ricordo peraltro che proprio sei anni fa, come diceva il
collega Gerandin, avevamo presentato un ordine del giorno, del
quale ero l'estensore e il presentatore proprio all'inizio della
legislatura, che riproponeva all'incirca la stessa questione;
allora come oggi le preoccupazioni erano già presenti, quel
rapporto negativo tra la malavita organizzata e la politica era già
presente. Oltre a questo aspetto di rapporto tra etica e politica,
che è una cosa generale e che niente ha a che vedere con i
tribunali del popolo, che, tra l'altro, sono anche piuttosto
lontani dal mio modo di vedere e immaginare le cose, appartengo a
un'altra tradizione, nessuno vuole fare processi di nessun genere e
trasformare quest'Aula in un tribunale, la questione è un po'
diversa. È una questione politica, che idea si ha delle istituzioni
e anche questa è una questione politica. Le istituzioni devono
essere coinvolte in queste questioni gravi, sappiamo che il
Vicepresidente del Consiglio è coinvolto quasi in decine di
provvedimenti giudiziari, a questo si aggiunge anche questa ombra
che ricade un po' sulla politica in generale, in particolar modo su
alcuni dell'inchiesta Geenna. È proprio su questo: su una questione
politica ma legata alle istituzioni, al ruolo che devono avere le
istituzioni, è una questione di opportunità: lasciare le
istituzioni fuori da tali questioni senza coinvolgere un intero
Consiglio in vicende che non lo riguardano in quanto tale,
salvaguardandone anche l'immagine e non solo. Non poteva che essere
un invito personale al Vicepresidente del Consiglio Rollandin,
perché, come sappiamo, non si possono chiedere le dimissioni a un
membro dell'Ufficio di Presidenza, indipendentemente dal risultato
di questa mozione in termini di voti, non può che essere un invito
per la scelta, non può essere una dimissione da parte dell'Aula nei
confronti dell'Ufficio di Presidenza. Era pertanto proprio per
porre una questione di rapporto tra etica e politica, soprattutto
una questione che riguarda le istituzioni e la politica
istituzionale di questa Regione che si concretizza
nell'inopportunità che chi è coinvolto in una serie di questioni
ricopra quel ruolo che comunque coinvolge un piano istituzionale e
coinvolge per questo l'istituzione della nostra Regione.
Presidente
- Ha chiesto la parola il collega
Cognetta.
Cognetta (MOUV')
- Solo per dichiarare il nostro voto a
favore di questa mozione. Io vorrei sottolineare in questi pochi
minuti, più che le dichiarazioni fatte dai Consiglieri che sono
intervenuti in questa discussione, il fatto che c'è un silenzio
assordante da parte del Governo, cioè sostanzialmente, di fronte a
questa mozione, con questi argomenti sul tavolo, il Governo è del
tutto silente, e questo sinceramente mi fa comprendere il livello
di imbarazzo esistente all'interno della compagine di Governo -
sottolineo "di Governo" e non di Consiglieri di maggioranza, che
sia chiara la distinzione perlomeno a chi ci ascolta -, in
particolar modo mi riferisco al Presidente della Giunta, che non ha
detto una parola. Ora, io ricordo in passato gli interventi quando
allora c'era lì il Presidente della Giunta Rollandin, che
interveniva e come - e di solito interveniva per ultimo, tra
l'altro -, eppure avete avuto un esempio di onestà intellettuale in
quest'Aula durante la discussione da parte della collega Pulz, che
non è facile, io non sono d'accordo affatto con quello che ha
detto, però ha preso una posizione che politicamente vale tutto il
Governo! È quindi in grado di sostenere le sue azioni e il suo
pensiero, come fanno anche ovviamente altri esponenti di altri
partiti, ma il Governo non è stato fino a questo punto in grado di
farlo. Allora ci si deve interrogare sui segnali politici in
quest'Aula, perché alla fine siamo politici, se volevamo fare i
tecnici, facevamo un concorso e venivamo magari assunti se lo
superavamo, ma siamo qui perché ci hanno votato e, siccome ci hanno
votato, esprimiamo delle idee in relazione a chi ci ha votato. Io
allora credo sia giusto sottolineare che il Governo non ha la forza
politica di reagire a certe sollecitazioni e questo, se mi
permettete, da un punto di vista delle risposte che vanno date al
popolo valdostano che aspetta la soluzione dei problemi, è
annichilente, cioè ti distrugge, ti immobilizza, perché non siete
in grado di reagire neanche a cose così, che sono ovviamente delle
provocazioni, come ha spiegato giustamente il collega Bertin,
perché è un invito, non è una cosa che tecnicamente sta in piedi,
ma questo noi lo sappiamo tutti, e voi non riuscite neanche a
reagire a questo e governate? Io veramente mi chiedo... rimettete
su Rollandin per piacere! È un piacere combattere contro qualcuno
che ne ha la forza ed è terribile combattere contro chi invece non
ce la fa, perché diventa difficile attaccare chi non ce la fa,
almeno per quanto mi riguarda. Io non amo assolutamente combattere
con chi è più debole di me, non ci riesco, amo invece chi è più
forte di me, perché allora sì che lo scontro si fa divertente.
Io non capisco come pensate di poter andare avanti. Allora mi
dico: al di là delle questioni puramente tecniche all'interno della
mozione, delle posizioni diverse, del voto che ci sarà - che non so
quale sarà, per quanto ci riguarda, ripeto, è un voto favorevole -,
questo, secondo me, è l'effetto di quello che è accaduto oggi: voi
non siete rappresentativi di nulla, solo di voi stessi,
singolarmente però, neanche insieme. Prendetene atto e smettiamola
di fingere, di fare finta che questo Governo fa, disfa, decide,
perché non è vero, perché su una mozione così semplice non riuscite
a esprimere una posizione. Al momento della replica siete stati
silenti, ha fatto la replica la collega Minelli, che ha presentato
la mozione, e ha fatto il riassunto dei vari interventi dicendo:
"io analizzo questo, quello e quell'altro", giusto, però magari
avrebbe dovuto analizzare anche la posizione del Governo, che non
c'è stata, quindi non è un demerito, anzi, ma prendete atto di
questo fuori di qui, siete nulli politicamente!
Presidente
- La parola all'Assessore Baccega.
Baccega (UV)
- Volevo solo rassicurare l'Aula che, da
parte del Governo, non c'è nessun imbarazzo ad affrontare questo
tema. Abbiamo deciso di affrontarlo in fase conclusiva, ho deciso
di essere, in parte, portavoce di questo Governo e voglio dire che,
rispetto a quello che la collega Minelli ha detto "l'essenza della
richiesta è una
diminutio
del ruolo che occupa il
Consigliere Rollandin", credo che vada ribadito che, quando è stato
votato, alcuni procedimenti erano
in itinere
, quindi è stato
votato anche in un momento di quel tipo. Io ho la sensazione che
l'essenza di questa mozione vada ben oltre, voglia proprio andare a
demolire questa maggioranza: la volontà è questa. È una maggioranza
che si ritrova fortemente tra le forze autonomiste, le forze
federaliste, le forze europeiste che si ritrovano e che hanno
iniziato un percorso politico importante. Oggi c'è stata una prima
affermazione di riunificazione di due soggetti, il percorso è
aperto con altre forze politiche autonomiste e questo probabilmente
potrebbe preoccupare e dare fastidio. Se si vuole lavorare e
tranquillizzare il popolo valdostano, questo non è certo il modo.
Le forze che compongono questa Giunta nonché la maggioranza non ci
stanno a questo tipo di comportamenti, quindi certamente non
voteremo questa mozione.
Presidente
- La parola alla collega Spelgatti.
Spelgatti (LEGA VDA)
- La posizione della Lega è stata
molto ben specificata dal collega Luboz, quindi non ci sono altre
cose da dire. Ho osservato attentamente la dinamica di quanto è
avvenuto in quest'Aula oggi, non pensavo neanche di intervenire,
perché direi che c'è veramente poco da dire, lo spettacolo è
decisamente deprimente, ma vorrei soltanto dire una cosa finale: il
problema è che la dignità non si compra, la dignità è qualcosa che
è molto facile perdere ed è difficile saper mantenere come
politici, ma saper mantenere prima di tutto come esseri umani e
nella vita ci va sempre coerenza. Ricordo che siamo una comunità
molto piccola e che qualsiasi persona che è in quest'Aula si deve
ricordare che, prima di far politica, è un essere umano e che
quindi deve andare poi in giro per la strada, deve sapersi
confrontare con le persone che si hanno davanti e deve saper
rappresentare un qualche cosa prima di tutto, ripeto, come persona
più che come politico. Oggi diamo prova nuovamente in quest'Aula di
pochezza e anche tutti coloro che stanno al Governo, che stanno in
maggioranza comunque non si rendono conto del significato politico
di questa mozione, non si rendono conto di che cosa questo possa
significare, perché anche il fatto che il collega Rollandin - nei
cui confronti non ho assolutamente nulla di personale, questo è un
discorso politico - rappresenti quest'Aula quando si siede su quei
banchi è un qualche cosa che ha un significato enorme per tutta la
Valle d'Aosta. Questo dovrebbe essere un problema per tante
persone, ma evidentemente non lo è, e dovreste un attimino
interrogarvi su che cosa nella vita questo possa comportare e che
cosa questo possa significare.
Quello che mi preoccupa è come mai non ve ne preoccupiate,
perché, ripeto, io ai miei figli quello che ho sempre insegnato è
il fatto di avere il coraggio delle proprie idee, delle proprie
opinioni e di avere però il coraggio di andare sempre in giro a
testa alta: questa è l'unica cosa che importa nella vita. Chi fa
sbaglia, chi governa può assolutamente sbagliare e questo ognuno di
noi lo sa; quando anch'io ero seduta lì insieme ai miei colleghi,
sapevo benissimo di poter sbagliare ma quello che noi abbiamo
sempre dimostrato è di avere una coerenza rispetto a una visione
per il bene collettivo per la Valle d'Aosta, di avere delle idee,
giuste o sbagliate che siano - non possiamo chiaramente essere noi
a giudicarle -, alle quali noi crediamo e, di conseguenza, andiamo
in una direzione di un certo tipo. Saranno gli altri a valutare se
le idee sono giuste o sbagliate, però non ci si può tacciare di
mancanza di coerenza e quello che ha sempre guidato il nostro modo
di fare politica è stata appunto la coerenza, la dignità, il fatto
di avere una visione e di combattere per degli ideali. Quando si
perde questo, quando non si è coerenti rispetto alle idee, quando
si perde il contatto con la realtà, con la gente, con quello che
succede fuori da questo Palazzo, questo diventa un problema
gigantesco ed è un problema che ognuno di voi si dovrebbe porre,
perché, ripeto, prima di essere politici, si è esseri umani e,
quando si esce da questo Palazzo, c'è la vita reale e nella vita
reale poi si deve rispondere alle persone che stanno intorno a noi,
che vivono intorno a noi, che vivono nella nostra comunità, si deve
rispondere della dignità e la dignità, come il rispetto da parte
delle persone, non è qualcosa che si compra ed è qualcosa che è
molto facile perdere. Oggi, secondo me, si è persa l'ennesima
occasione da parte vostra di dimostrare dignità politica ma
soprattutto, cosa molto più grave, a livello umano e nella vita è
questo poi quello che conta, perché fuori di qui c'è la vita
reale.
Presidente
- La parola al Presidente Fosson.
Fosson (GM)
- Io dirò molto poco non per mancanza di
coraggio ma per una questione di opportunità istituzionale proprio
per quello che ci siamo detti in questi giorni. Ringrazio il
collega Baccega che ha ben rappresentato quanto il Governo in
questo momento sta vivendo e pensando, un Governo che è
profondamente colpito da quanto sta succedendo in Valle d'Aosta e
che farà di tutto, l'ho già detto, affinché la legalità sia
ripristinata al più presto ma soprattutto la legalità si basa su
regole, sul rispetto di regole ben precise, non su opinioni, come
ha ben detto la collega Morelli, e soprattutto rispettando
l'umanità di ognuno.
Presidente
- Per dichiarazione di voto, la parola al
collega Manfrin.
Manfrin (LEGA VDA)
- Solo per chiedere il voto segreto a
nome del gruppo Lega.
Presidente
- La votazione è aperta. La votazione è
chiusa.
Presenti: 34
Votanti: 31
Favorevoli: 16
Contrari: 15
Astenuti: 3
Il Consiglio non approva.
