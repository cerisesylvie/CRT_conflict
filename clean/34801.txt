Classificazione
FORESTE E TERRITORI MONTANI
Tutela del patrimonio boschivo



Oggetto del Consiglio n. 2490 del 21 giugno 2012 - Resoconto
OGGETTO N. 2490/XIII - Interpellanza: "Difficoltà
burocratiche nell'aggiudicazione degli appalti per l'affidamento
dei lavori relativi ai cantieri idraulico-forestali".
Interpellanza
Preso atto delle dichiarazioni del Presidente della Regione,
secondo cui l'esternalizzazione dei cantieri idraulico-forestali è
un successo, e dei dati forniti dall'Assessore all'agricoltura e
risorse naturali Isabellon sull'occupazione nel settore;
Rilevato che nel "Settore sistemazioni montane" risultano (ad
oggi) deserte le gare d'appalto dei gruppi di affido n. 17, 21, 24,
25, 26;
Rilevato altresì che nel "Settore sentieristica" risulta ad
oggi deserta la gara d'appalto del gruppo di affido n. 14;
Rilevato infine che nel "Settore foreste" il gruppo di affido
n. 12: Servizio per l'esecuzione di un taglio fitosanitario in
località Lazey, nel Comune di La Salle, non è ancora stato
appaltato;
il sottoscritto Consigliere regionale
Interpella
l'Assessore competente per sapere se intenda confermare che
si sono superate le difficoltà burocratiche inerenti
all'aggiudicazione di tali appalti e garantire l'assunzione delle
maestranze previste dalla clausola sociale.
F.to: Donzel
Presidente
- La parola al Consigliere Donzel.
Donzel (PD)
- Grazie Presidente.
Cari colleghi, il tema non è nuovo ma, al di là delle diverse
sensibilità espresse rispetto alle scelte fatte, è compito anche
nostro cercare di capire, al di là che non abbiamo condiviso
l'esternalizzazione, come procede questo processo di
esternalizzazione dei cantieri, che ad inizio giugno, grazie ad
un'iniziativa molto forte della cabina di regi, è stato rilanciato
come un tema che andava verso la soluzione, con un "pomposo"
comunicato stampa che individuava in dettaglio cifre precise sulle
assunzioni. Si faceva allora riferimento a 236 operai assunti con
la clausola sociale, che sarebbero poi arrivati a 280.
Quello che rileviamo - ovviamente le interpellanze hanno anche
delle date - rispetto a 15 giorni fa, ma anche in questi giorni non
è che il sito dell'Assessorato dell'agricoltura ci dia dei segnali
molto più positivi, è che andando a verificare questa situazione ci
siamo resi conto che molti degli appalti che devono essere
assegnati, risultavano avere addirittura le gare andate deserte,
quindi nessuna ditta si era interessata, ed è uno stillicidio di
ditte cosiddette "rinunciatarie". Addirittura abbiamo casi di
appalti dove, per due volte, le ditte sono rinunciatarie
dell'appalto e in questa situazione abbiamo dei nuovi affidi che
sono pericolanti, in quanto non c'è l'assegnazione definitiva e,
fintanto che non c'è l'assegnazione definitiva, non c'è neanche
l'ipotesi di assunzione definitiva di alcuni lavoratori.
Quindi vorremmo capire se questi annunci, 236 occupati,
corrispondono alla realtà attuale, se cioè i 50 che avevamo
intravisto come una soglia 15 giorni fa oggi sono diventati 236, se
stanno per diventare 280 o se dobbiamo dire che ci siamo
sbilanciati e bisogna aspettare ancora qualche settimana o qualche
mese perché si avviino questi lavori.
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- Grazie Presidente.
Premetto che mi atterrò strettamente alle richieste oggetto
dell'interpellanza, perché mi è parso di capire che siano state
aggiunte delle domande, e poiché questi dati sono in evoluzione
giorno per giorno, mi atterrò a rispondere all'oggetto
dell'interpellanza. Per quel che riguarda le richieste puntuali
sulle gare che sono state citate, premetto che alcune precisazioni
vanno fatte per la correttezza delle informazioni, soprattutto con
rifermento alle tempistiche e all'evoluzione dei fatti.
Le gare andate deserte, in quanto le ditte invitate non hanno
presentato offerte, sono due, precisamente il lotto n. 14 della
sentieristica e il n. 26 delle sistemazioni montane. Per i lotti
citati nell'interpellanza, ovvero i nn. 21, 24 e 25 delle
sistemazioni montane, si evidenzia che all'aggiudicazione
provvisoria ha fatto seguito la rinuncia all'esecuzione dei lavori
da parte delle ditte, è nella loro possibilità. Nel lotto 17 è
stata invece riscontrata un'irregolarità nella documentazione
presentata in sede di gara, comportando l'esclusione della ditta
vincitrice. Per quanto riguarda il lotto n. 12 delle foreste, non è
corretto affermare che non sia stato ancora appaltato, in quanto ha
fatto parte della seconda tornata di affidi e, anche in questo
caso, è stata riscontrata un'irregolarità nella documentazione
presentata dalla ditta vincitrice; le altre due ditte che hanno
presentato offerte, rispettivamente la seconda e la terza in
graduatoria, dopo attente valutazioni hanno rinunciato ad inizio
giugno all'esecuzione del lavoro in località Lazey del Comune di La
Salle. Quindi è un discorso specifico e puntuale anche questo. Per
la realizzazione di tale intervento è stata riavviata la procedura
di gara, la cui scadenza per la presentazione delle offerte è
fissata per il 25 giugno e l'apertura è prevista per il giorno
seguente. Ricordo che gli appalti della seconda tornata hanno avuto
inizio con l'invio delle lettere di invito ai primi di aprile,
l'apertura delle buste è avvenuta a fine aprile; a metà maggio, per
i lotti citati nell'interpellanza, eccetto il n. 12, sono non
aggiudicati per le motivazioni precedentemente citate. Si è
provveduto ad indire una nuova gara e l'apertura delle offerte è
avvenuta il 30 maggio ,con aggiudicazione provvisoria di tutti i
lavori. Eventuali dettagli possono essere richiesti agli uffici
competenti. Comunque gli esiti sono pubblicati sul sito Internet
dell'Amministrazione regionale nella sezione dedicate alle risorse
naturali.
Ad oggi gli uffici stanno terminando le verifiche sui documenti
di gara e sulla correttezza delle autocertificazioni per procedere
all'aggiudicazione definitiva dei lavori. Le ditte dovranno quindi
ultimare l'iter richiesto: presentazione dei documenti tecnici,
quale il documento unico di valutazione dei rischi interferenti e/o
piani di sicurezza, stipula delle polizze di assicurazione,
adempimento della clausola sociale; infine sarà possibile iniziare
i lavori. Evidenzio che su un numero così rilevante di gare (ben
77), i contrattempi verificatisi, a volte imputabili a rinunce e/o
incompletezza della documentazione presentata dalle ditte e
rilevata dal controllo effettuato dagli uffici preposti, rientrano
nella normalità. Quindi confermo che le difficoltà burocratiche
sono state superate e che l'assegnazione dei lavori garantirà le
assunzioni delle maestranze previste dalla clausola sociale, che
per gli appalti indicati nell'elenco facente parte
dell'interpellanza prevede l'impiego di 23 operai.
A conclusione tengo a dire che la serietà degli uffici nel fare
tutte le verifiche non è per creare danno agli operai, ma per
ulteriore cautela affinché tutte le cose siano a posto, compreso il
rispetto della clausola sociale che è fin qui stata rispettata.
Questo - credo che sia facilmente comprensibile - va in questa
ottica; poi se un intervento ritarda di alcuni giorni, è chiaro che
tutto si sposta, anche la fine dei lavori. Quindi non è che
diminuiscono le giornate, ma trasla, e questo è un passaggio
obbligato, perché giustamente lo si fa non per fisime varie, bensì
per dare la massima garanzia a chi poi va ad occupare questi posti
di lavoro. Grazie.
Presidente
- La parola al Consigliere Donzel.
Donzel (PD)
- Grazie Presidente.
Lo so, Assessore, che lei si guarda bene dal dire cifre e
numeri, quelle cifre e quei numeri vengono usati negli spot dei
comunicati stampa, che vengono fatti dall'Amministrazione
regionale. Certo, non lo ha fatto lei, lo spottone lo ha fatto il
Presidente della Giunta, con tutte le forze di maggioranza, per far
vedere che c'era grande movimento! Però le assicuro che vorrei
vedere...andare a pagare l'IMU, quando da due-tre mesi che si
pensava di avere uno stipendio, questo non c'è perché le persone
non sono assunte!
Lei mi rimprovera di non essere corretto nel parlare di gare
deserte; guardi che ho qui le fotocopie del sito regionale...
(interruzione dell'Assessore Isabellon, fuori
microfono)
...sì, lei ha detto: Donzel, non è chiaro, c'è solo la 26...sì,
ma sono collegato direttamente con il sito e le dico che le hanno
scritto una cosa sbagliata, perché la gara 17 ancora oggi riporta
la terminologia "gara deserta". Certo, prima c'è stata
un'assegnazione, poi c'è stata la rinuncia e attualmente è scritto
"gara deserta". Queste sono le gare deserte segnate sul sito della
Regione 15 giorni fa, non me le sono inventate io, sono esattamente
quelle riportate qui, paro paro! È chiaro che in 15 giorni se ne
sono risolte due, ma su quattro di queste c'è ancora la scritta
"gara deserta"! Allora facciamo un calcolo banale: 3 operai per
ogni gara deserta, 3 per 4 fa 12, e già quel numero fantomatico dei
236 diventa 236 meno 12. Ah, ma sono solo 12 famiglie che devono
aspettare un altro mese...che cosa volete? Noi abbiamo fatto il
massimo! Tutte le volte lei mi tira in questione che i funzionari
fanno bene il loro lavoro...ma chi accusa i funzionari, chi ha
detto che i funzionari non lavorano? Noi abbiamo accusato questo
Governo regionale, che ha fatto questa scelta di esternalizzazione,
mica diciamo che è colpa dei funzionari che non fanno bene il loro
lavoro! Chi è che li ha messi in condizione di inventarsi queste
gare di appalto? Siete voi che avete fatto questa scelta!
Quindi è inutile che cerchi tutte le volte di ribaltare sulla
minoranza queste interpellanze come se fossero delle accuse agli
uffici che non fanno il loro lavoro...ma chi mai ha accusato gli
uffici! Noi accusiamo il Governo regionale della scelta di
esternalizzazione, che non va avanti, e lo dimostra il sito
regionale dove c'è ancora scritto oggi "gara deserta", perché
alcuni appalti sono difficilmente appaltabili, sono degli
interventi delicati che dovevano essere fatti dalla pubblica
amministrazione...oppure mettendo delle cifre astronomiche, tanto
per capirci.
Allora si è fatta una scelta sbagliata e in alcuni casi è
difficilmente applicabile questo meccanismo della gara d'appalto su
certi lavori e la dimostrazione è che, ancora oggi, alcune gare
sono deserte e per molte delle gare che sono pubblicate sul sito è
scritto "nuovo affido". Cosa vuol dire "nuovo affido"? Vuol dire
che c'è un vincitore, che questo dovrà fare tutte le verifiche,
dovranno fare le verifiche gli uffici, che sono giustamente
scrupolosi, e solo dopo tutte le verifiche si scriverà "gara
appaltata"! Quindi tutti questi nuovi affidi vogliono dire che in
questo momento i lavoratori di quei nuovi affidi sono a casa, ad
aspettare un lavoro. E le cifre che voi avete pomposamente
declamato non corrispondono alla realtà dei fatti, non ci sono 236
occupati ad oggi nei cantieri forestali...
(nuova interruzione dell'Assessore Isabellon, fuori
microfono)
...lo so che lei non lo ha detto, ma lo hanno detto pomposamente
quelli di maggioranza in un comunicato stampa che è andato sul TG3
della Regione e su tutti i siti: 236 occupati e 280 a regime. Ma
quando mai li vedremo questi lavoratori che lavorano!
Presidente
- Vista l'ora, dichiaro conclusi per questa
mattinata i lavori dell'odierna adunanza del Consiglio regionale. I
lavori riprenderanno nel pomeriggio, con la discussione del punto
n. 20 all'ordine del giorno.
La seduta è tolta.
---
La seduta termina alle ore 13.
