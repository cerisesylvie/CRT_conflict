Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 4086 del 13 gennaio 1993 - Resoconto
OGGETTO N. 4086/IX Dati concernenti la composizione azionaria
e l'attività della società "Sorgenti Monte Bianco - Terme di
Courmayeur S.P.A.".
(Interrogazione)
Interrogazione Appreso che la Società "Sorgenti Monte Bianco
- terme di Courmayeur" S.p.A. ha ulteriormente subito modificazione
della sua composizione azionaria;
Rilevato che con l'ingresso massiccio di due imprese di
costruzioni, la SILT e la Antonelliana, si è rafforzato il
carattere "edile" del progetto;
Preso atto che quale amministratore della Società è stato
designato il signor Gianni Coda;
il sottoscritto Consigliere regionale del Gruppo Verde
Alternativo
Interroga
l'Assessore regionale dell'Industria, Commercio ed Artigianato
per conoscere:
1) la cronistoria di tutte le modificazioni nella composizione
azionaria della Società "Sorgenti Monte Bianco-terme di Courmayeur"
S.p.A. dal 1987 ad oggi;
2) in particolare si chiede di conoscere in che data la SILT o
il gruppo Collomb sono entrati nella Società ed in che data è
entrata nella Società la Cooperativa Antonelliana; ed inoltre a che
punto sono i rapporti fra SILT e Antonelliana e la Società
Autoporto per l'acquisizione da parte delle due imprese del
pacchetto azionario della "Sorgenti Monte Bianco" di proprietà
della Società Autoporto;
3) se è vero che la Società Autoporto, in accordo con la SILT e
la Antonelliana, ha designato quale amministratore della Società
"Sorgenti Monte Bianco" il signor Gianni Coda su "pressante
richiesta" della Giunta regionale;
4) se è stata fatta una perizia sulla validità del progetto di
costruzione dello stabilimento, delle opere di adduzione dell'acqua
e sulla congruità della previsione di spesa valutata in 47 miliardi
di lire.
F.to: Riccarand.
Presidente
Ha chiesto la parola l'Assessore
all'Industria, Commercio ed Artigianato, Mafrica.
Mafrica (PCI-PDS)
La composizione del pacchetto
azionario della Società "Sorgenti del Monte Bianco -Terme di
Courmayeur", risultava essere nel 1988 la seguente: Autoporto
S.p.A. 25 percento, Parmalat S.p.A. 25 percento, Gruppo Martinetti
De Marco di Torino 32,5 percento, Elettrocarbonium S.p.A. 17,5
percento. Nel mese di luglio 1989, avveniva l'acquisizione da parte
del gruppo Martinetti De Marco del 27,5 percento delle quote della
famiglia Collomb, tramite l'intervento della s.r.l. di Camillo De
Benedetti. In tale frangente, al fine di ottimizzare l'azione
preparatoria al rilancio dell'attività produttiva, veniva
costituita la Finbianco S.p.A., nella quale confluiscono il 25
percento di Parmalat S.p.A., e il 27,5 percento della famiglia
Collomb, supportata dal gruppo finanziario di De Benedetti. Al fine
di rispecchiare l'esatta valenza dei ruoli: a Parmalat è affidata
la formulazione di strategie di marketing; il programma di
comunicazione, l'abbigliamento del prodotto alle imprese facenti
capo alla famiglia Collomb; lo studio e la ricerca della migliore
captazione delle acque e della loro adduzione, la progettazione
delle opere relative allo stabilimento, le linee di processo, il
compito di perfezionare gli accordi con la regione; le quote di
Finbianco vengono ripartite tra le due entità al 50
percento.
Nel mese di marzo 1992, si giunge alla modifica della
convenzione con l'Amministrazione regionale, che determina un
possibile riavvio dell'operatività dell'impresa.
Nel mese di novembre 1992, conclusi i compiti per cui Finbianco
S.p.A. si era prevalentemente costituita e in prossimità
dell'inizio dei lavori di costruzione e quindi dell'attività
produttiva, nonché nell'occasione dell'elevazione del capitale
sociale da lire 1.900.000.000 a lire 6.000.000.000, essa si
scioglie e le quote ritornano agli investitori iniziali.
L'assetto attuale risulta pertanto il seguente: Parmalat 26,25
percento, raggruppamento Silt Antonelliana Società s.s. s.r.l.
26,25 percento, Autoporto S.p.A. 25 percento, Elettrocarbonium 17,5
percento, gruppo Martinetti 5 percento. Il gruppo Collomb entra a
far parte della Società "Sorgenti Monte Bianco -Terme di
Courmayeur" nel mese di luglio 1989, acquistando il 27,5 percento
delle quote della medesima dal gruppo Martinetti De Marco. La
Società Cooperativa Antonelliana ha acquisito una partecipazione
indiretta nella Società "Sorgenti Monte Bianco - Terme di
Courmayeur", allorché, nel settembre 1991, ha acquistato il 50
percento della Società s.r.l., che controllava a sua volta la metà
delle quote di Finbianco, proprietaria del 52,5 percento delle
azioni di "Sorgenti Monte Bianco - Terme di Courmayeur".
Per quanto non precedentemente trattato, si precisa che il
raggruppamento Silt Antonelliana si è dichiarato disponibile ad
acquisire le quote possedute da Autoporto S.p.A., qualora le stesse
fossero poste in vendita.
La società è amministrata da un Consiglio di amministrazione
composto da 7 membri e presieduta dal dottor Ettore Giugovaz,
dirigente Parmalat, che si avvale della collaborazione di 2
amministratori delegati, i quali operano con firma congiunta e
precisamente il signor Gianni Coda, in rappresentanza
dell'Autoporto e del dottor Piero Mistrangelo, direttore
finanziario di Parmalat finanziaria.
Le scelte degli amministratori, com'è naturale, hanno fatto capo
alla società e non risulta a questo assessorato alcuna richiesta
particolare in merito da parte della Giunta regionale.
L'investimento, stimato in 47.000.000.000 di lire, prevede, a
termine di convenzione, l'erogazione di un mutuo subordinato alla
concessione di garanzia ipotecaria o alla prestazione di idonee
garanzie fideiussorie, da parte di Istituti assicurativi o di
Istituti di credito e alla presentazione della documentazione di
spesa relativa agli investimenti effettuati, nella misura massima
del 75 percento dell'investimento, per un possibile totale di
35.000.000.000 di lire.
Nella fattispecie si precisa che l'investimento è relativo ad
opere edili, su progetto redatto dallo studio professionale A.I.T.
Associati di Aosta, per 17.000.000.000 di lire e ad impianti per
lire 30.000.000.000 circa. Per quanto concerne le opere edili, esse
sono state quotate sulla base dei prezzi mediamente applicati
dall'Amministrazione regionale per opere pubbliche.
Presidente
Ha chiesto la parola il Consigliere
Riccarand.
Riccarand (VA)
Ringrazio l'Assessore per la
risposta che è stata dettagliata e fornisce un quadro preciso della
situazione, che comunque è ancora in evoluzione e che conferma le
preoccupazioni che già avevo espresso in sede di commissione, in
occasione di una recente discussione su una revisione, anche se
molto limitata, alla convenzione in atto.
In sostanza ci troviamo di fronte ad un dato preoccupante, che è
rappresentato dal fatto che il motore di questa operazione
"Sorgenti Monte Bianco - Terme di Courmayeur" è rappresentata
sostanzialmente da due imprese edili, la Silt e l'Antonelliana, che
sono associate e che detengono il 26,25 percento di questa S.p.A. e
che hanno richiesto e fatto dei passi conseguenti per acquisire la
quota della Società Autoporto che è del 25 percento.
Evidentemente questo determinerebbe il controllo assoluto delle
due imprese ponendo gravi dubbi sul carattere industriale di
quest'operazione che, invece, si configura prevalentemente come
un'operazione di tipo edilizio.
Noi prendiamo atto di questa evoluzione, che conferma i dubbi
che avevamo e invitiamo la Giunta alla massima cautela nei
confronti di questa operazione, che non ha le basi per proseguire e
che rischia di essere un grande imbroglio.
Prendiamo inoltre atto che c'è una valutazione di una spesa di
47.000.000.000 per la realizzazione di questo stabilimento: opere
edili più impianti, ma mi pare di aver capito che non esiste una
perizia vera e propria da parte dell'Amministrazione, per valutare
la congruità di questa previsione di spesa.
Dal momento che prevediamo di erogare un mutuo di ben
35.000.000.000 a una società che tende ad essere controllata da
imprese edili, per costruire uno stabilimento sulla base di un
progetto stilato da progettisti delle società stesse, mi sembra un
po' un circolo vizioso.
Mi fermo qui, perché siamo in sede di interrogazione; ne
riparleremo in commissione e in Consiglio, ma ribadisco tutte le
perplessità del nostro Gruppo rispetto a quest'operazione, per
elementi che avevamo già indicato in passato: manca la qualità
dell'acqua e per altri aspetti societari, che stanno venendo fuori
e che confermano una serie di critiche, che avevamo fatto fin
dall'inizio a questo progetto.
