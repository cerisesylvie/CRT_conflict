Classificazione
ASSISTENZA SOCIALE
BENI CULTURALI



Oggetto del Consiglio n. 2835 del 12 ottobre 2023 - Resoconto
OGGETTO N. 2835/XVI - Interpellanza: "Interventi volti a
rendere fruibili i siti culturali della regione alle persone con
disabilità".
Bertin (Presidente) -
Punto n. 34. Per l'illustrazione,
il consigliere Ganis, ne ha facoltà.
Ganis (LEGA VDA) -
Nei giorni 22 e 23 settembre ho avuto
il piacere di partecipare a Rimini insieme al collega Manfrin e
all'assessore Marzi alla prima edizione di Expo AID 2023, un evento
voluto dal ministro per le disabilità Alessandra Locatelli,
realizzato in collaborazione con l'Osservatorio nazionale sulla
condizione delle persone con disabilità.
L'obiettivo principale trovare dei punti in comune e di
confronto per dare una svolta culturale, al fine di valorizzare
ogni persona e porla al centro delle azioni politiche e sociali, da
qui: "Io persona al centro".
Ho avuto modo di seguire alcuni seminari dedicati a tematiche
diverse, disabilità e sport, percorsi per l'inclusione lavorativa e
accessibilità ai luoghi di cultura e al turismo inclusivo. Quello
che purtroppo ho evidenziato è che ancora oggi si parla di barriere
architettoniche, elementi costruttivi che impediscono, limitano o
rendono difficoltosi gli spostamenti e la fruizione di servizi,
specialmente per le persone con difficoltà motorie.
Tra l'altro in Italia è vigente una normativa che disciplina
l'accessibilità e l'abbattimento delle barriere architettoniche, in
modo che tutti i cittadini possano godere degli stessi diritti e di
poter accedere a un luogo a prescindere dalla loro condizione
particolare, leggi 13/89 e 104/92.
Evidenziata questa problematica, si evince quanto ci sia ancora
da fare per rendere inclusiva la fruizione al nostro patrimonio
culturale valdostano, tenuto conto che negli ultimi anni, anche
grazie alla convenzione ONU dei diritti alle persone con
disabilità, si fa riferimento all'accessibilità come elemento
indispensabile affinché tutte le persone possano partecipare a
tutti gli aspetti della vita economica, sociale e culturale.
Per questi motivi i musei e i castelli hanno iniziato a
progettare percorsi inclusivi, i quali permettono a tutte le
persone di fruire dei beni storici e artistici attraverso un
turismo accessibile.
Anche la nostra Regione organizza vacanze per persone con
disabilità e offre molti luoghi adatti al turismo accessibile, sia
per persone con disabilità motoria che sensoriale; è possibile
consultare il sito della Regione oppure una serie di guide
turistiche che propongono una serie di visite e di itinerari adatti
a tutti.
Bisogna purtroppo tener conto che non tutti i siti culturali
sono accessibili alle persone con disabilità, infatti molti
castelli valdostani presentano ancora barriere architettoniche e
non sono visitabili o lo sono in parte. Succede che per qualche
motivo le informazioni fornite dal personale di servizio non
rispecchino a dovere quelle fornite dal sito e quel bellissimo
castello visitabile da chi ha una disabilità motoria ...non gli
venga concessa.
Considerando l'importanza di rendere accessibile il nostro
patrimonio culturale e artistico a tutti, s'interpella l'Assessore
competente per conoscere quali sono i siti culturali non
accessibili a persone con disabilità e quali azioni s'intenda
mettere in campo per renderli fruibili anche alle persone con
disabilità.
Presidente -
Risponde l'assessore Jean-Pierre
Guichardaz.
Guichardaz J. (FP-PD) -
Anche questo è un tema importante
e mi fa piacere che sia affrontato con un approccio non ideologico,
che ci avvicina e ci allinea alla volontà di trovare delle
soluzioni sempre per quanto compatibili con la natura dei siti e
anche dei luoghi.
"Quali sono i siti culturali non accessibili a persone con
disabilità": i siti culturali aperti al pubblico gestiti dalla
Soprintendenza per i beni e le attività culturali, quindi io mi
limito a quelli gestiti da noi, che presentano barriere
architettoniche che non consentono la visita a disabili fisici sono
i seguenti: Criptoportico Forense di Aosta, Area funeraria fuori
Porta Decumana d'Aosta, Château de Fénis, Château d'Issogne e
Château de Verrès. Si sottolinea che le caratteristiche strutturali
di tali beni rendono molto difficile l'effettuazione d'interventi
di abbattimento delle barriere architettoniche coerenti con le
esigenze di tutela e conservazione dei monumenti, c'è sempre questa
mediazione; tuttavia è in corso un approfondimento per il
monitoraggio della situazione e per l'individuazione di soluzioni
volte a favorire la fruizione dei beni.
In alcuni casi si preannuncia la necessità d'interventi
complessi, che richiedono anche investimenti importanti, che
comportano specifiche scelte politiche, come, ad esempio, per il
Criptoportico vi è una vecchia idea, un vecchio progetto, di creare
l'accessibilità al Criptoportico attraverso Piazza Caveri, che è un
intervento molto grosso ma di cui si parla da parecchio tempo,
vedremo anche su questo.
In occasione di altri interventi in questa parte della città
sono già stati predisposti dei possibili collegamenti, come le
dicevo, tra Piazza Caveri e il Criptoportico, ma occorre realizzare
un'opera impegnativa ovviamente in termini di costi e tempi che
richiede l'inserimento nel DEFR dei lavori ed è un processo di cui
si è parlato e parliamo.
Risultano parzialmente visitabili a seguito della realizzazione
d'interventi compatibili con le esigenze di conservazione di
monumenti i seguenti beni: Chiesa paleocristiana di San Lorenzo ad
Aosta; Ponte acquedotto romano di Pont d'Aël ad Aymavilles; Château
Sarriod de La Tour a Saint-Pierre; Castel Savoia di
Gressoney-Saint-Jean e MAR Museo archeologico regionale di Aosta.
Sono accessibili totalmente il Teatro romano di Aosta; Villa Romana
della Consolata di Aosta; Castello reale di Sarre; Castello di
Aymavilles; Castello Gamba a Châtillon; Area megalitica di
Saint-Martin-de-Corléans, con un nuovo allestimento; Museo
archeologico regionale sede espositiva Aosta; Centro Saint-Benin,
sede espositiva di Aosta; Chiesa di San Lorenzo sede espositiva di
Aosta e Hotel des États, sede espositiva di Aosta.
"Quali azioni si intendano mettere in campo per rendere tali
siti fruibili anche alle persone con disabilità al fine di
migliorare l'accessibilità al patrimonio culturale di proprietà
regionale": è stato avviato un primo studio su alcuni castelli e
siti archeologici per approfondire la tematica già nel 2021,
mediante il conferimento di un incarico a un architetto esterno
alla Soprintendenza che ha prodotto delle linee guida e fornito le
prime indicazioni sul corretto approccio alla materia,
soffermandosi in particolare sul Castello di Aymavilles, che era
ancora in fase di allestimento.
Parallelamente, la Soprintendenza ha individuato specifici
supporti didattici funzionali a facilitare la visita dei siti
regionali e ha proceduto alla verifica e all'eventuale revisione
dei percorsi di visita qualora questi non risultassero pienamente
accessibili a persone con disabilità nei limiti delle criticità
ovviamente insite in questi monumenti, come le dicevo prima.
Partendo dal presupposto che nei castelli e nei siti aperti da
poco o di prossima apertura, come il Castello di Aymavilles, il
Castello Sarriod de La Tour e l'Area megalitica, sono già previste
strutture atte a favorire in ogni modo la rimozione delle barriere
fisiche, si segnala che sono oggetto di attenzione anche altri
castelli e siti che ancora non sono stati interessati a lavori
idonei a fornire questo servizio in maniera complessiva.
Mi preme sottolineare che la recente apertura del Castello
Sarriod de la Tour ha comportato l'abbattimento delle barriere
architettoniche per permettere l'accesso alla Salle des remparts in
sedia a rotelle. C'ero, abbiamo fatto rifare la rampa.
Sempre all'interno del Castello, è stato creato un nuovo
percorso di visita che permette alle persone con disabilità di
raggiungere il Salone delle teste nel quale ammirare il soffitto
delle teste che è un rarissimo esempio di soffitto ligneo scolpito.
Le assicuro che non è facile perché - lei conosce il Castello
Sarriod - è estremamente complesso, ma secondo me hanno fatto un
ottimo lavoro anche di abbattimento.
Si sottolinea inoltre che spesso ci limitiamo ad associare il
termine disabilità alla disabilità motoria, tralasciando altre
tipologie quali sensoriale, intellettivo o di altro genere.
Parallelamente al monitoraggio sulle barriere architettoniche,
gli uffici hanno in corso un confronto tra risorse interne per
individuare esperti e organizzazioni - questo glielo anticipo - da
coinvolgere al fine di approfondire le tematiche legate
all'abbattimento anche delle barriere cognitive e sensoriali e di
mettere a punto un programma di miglioramento della fruibilità.
Questo per arrivare a un'azione più olistica e più completa che non
tenga conto solo ed esclusivamente delle barriere architettoniche
di tipo fisico.
In questo senso deve essere interpretato l'intervento
nell'ambito dell'investimento PNRR M1 C33 - che è l'investimento di
rimozione delle barriere fisiche e cognitive in musei e luoghi
della cultura pubblica non appartenenti al Ministero della cultura
- per il Castello Gamba di Châtillon. Il titolo dice già molto,
perché dice: "Cultura senza barriere", questo è il titolo che
abbiamo proposto per accedere al finanziamento che poi è arrivato a
seguito anche di un bellissimo e (come al solito) ristrettissimo
lavoro fatto in poco tempo perché questi bandi sono sempre
dall'oggi al domani; si chiama "Cultura senza barriere: il Castello
Gamba da toccare, vedere, sentire".
L'intento del progetto è trasformare il museo in un luogo di
apprendimento e di socialità per tutti, quindi, nell'arco di 18
mesi di attività, il progetto si propone di fornire strumentazione
e servizi che migliorino l'accessibilità del Castello Gamba
attraverso iniziative sinergiche complementari.
Non sto a declinarle tutto il progetto, poi le lascio, se vuole,
il foglio.
Questo progetto non eliminerà in toto la problematica
dell'accessibilità dei siti museali valdostani ma è un modello
sicuramente, un banco di prova, per il cambiamento progressivo che
deve avvenire anche in questo settore, tenendo ovviamente conto
della specificità di tutela dei singoli beni culturali.
Altro esempio virtuoso è il MAR, accessibile anche alle persone
cieche dal 2004. Sono infatti presenti pannelli in braille, in
versione italiana e francese, specifici supporti per ipovedenti e
il percorso pedo-tattile.
Per l'area megalitica di prossima riapertura, fin dal momento
della sua realizzazione si è perseguito l'obiettivo di rendere
accessibili e inclusivi i suoi spazi, dotandoli strutturalmente di
dispositivi e impianti attualmente in fase di potenziamento
dedicati ad alcune forme di disabilità. In particolare, per i
ciechi e per gli ipovedenti esistono lungo il percorso museale
riferimenti tattili, realizzati in modo da facilitare la
focalizzazione dell'attenzione sulle componenti rilevanti del
sito.
Si è posta attenzione all'aspetto della sicurezza, eliminando
tutti i possibili ostacoli dal percorso di visita.
In collaborazione con l'Unione italiana ciechi e con
Associazioni del volontariato valdostane, sviluppando una
concezione di reciprocità relazionale, a partire dall'apertura del
sito, sono state attuate visite condotte da persone cieche e
ipovedenti dell'UIC per sensibilizzare il pubblico al tema e, per
offrire un'inedita lettura del sito archeologico ai presenti che
sono stati bendati per l'occasione, in modo tale da far provare
anche alle persone che non hanno questo problema la sensazione.
In sinergia con l'Ente Nazionale Sordi si stanno inoltre
predisponendo delle visite in LIS, cioè in lingua dei segni
italiana, aperte al pubblico alle persone con sordità.
È stata inoltre creata l'App MuseOn, grazie alla quale è
possibile fruire dei principali siti archeologici regionali
direttamente dal proprio cellulare. Inquadrando un QR Code si
accede a una visita guidata virtuale, integrata della traduzione in
LIS, che permette di conoscere la peculiarità del Museo
archeologico regionale, dell'Area megalitica, del Teatro romano,
del Criptoportico Forense, della Basilica di San Lorenzo, di Villa
della Consolata, degli Scavi del Giardino dei Ragazzi, del sito
archeologico fuori Porta Decumana. L'applicazione è gratuita e
scaricabile sui telefoni cellulari iPhone e con sistema
Android.
Al fine di facilitare l'uso dell'applicazione, gli attuali
pannelli esplicativi dei singoli siti saranno integrati con
l'apposito QR Code.
Infine si ricorda che la Soprintendenza per i beni e le attività
culturali, in occasione proprio delle varie rassegne di Plaisirs de
culture en Vallée d'Aoste, ha organizzato negli anni visite
sensoriali al Museo archeologico regionale, agli Scavi archeologici
del sottosuolo e ultimamente - sempre nell'ambito di Plaisirs de
culture, al fine di sensibilizzare la cittadinanza al tema
dell'inclusione e dell'accessibilità al patrimonio - anche visite
guidate in lingua italiana dei segni e specifiche visite
interculturali con le Associazioni d'immigrati nell'ambito del
Progetto FAMI "Vivere in Valle d'Aosta", di cui lei avrà sentito
parlare durante la settimana della cultura.
Presidente -
Per la replica, consigliere Ganis.
Ganis (LEGA VDA) -
Grazie, Assessore, per la risposta e
per aver elencato i siti culturali accessibili a tutte le persone
con disabilità, sia motoria che sensoriale.
Non possiamo che ritenerci soddisfatti del fatto che
l'Amministrazione regionale s'interessi a questa problematica,
cercando di ridurre questo divario e di trovare delle soluzioni
fattibili, come è stato fatto per il Castello Sarriod.
La finalità di quest'iniziativa è quella appunto di rendere
accessibili e di far conoscere come ha ben fatto lei, a tutti, alle
persone con disabilità, tutti i nostri luoghi di cultura; è chiaro
che non tutti i luoghi possono essere accessibili per le
problematiche che lei ha ben elencato, ma è importante cercare di
renderli tali dove possibile, quindi attuare una serie di servizi
al fine di renderli fruibili, come attraverso spazi interattivi, e
anche lei lo ha ben evidenziato, modelli con descrizione braille o
progetti mirati, come quelli dedicati anche a chi soffre del morbo
di Alzheimer, perché studi in materia hanno evidenziato che l'arte
e le occupazioni creative possono svolgere un ruolo strategico
nelle terapie rivolte a questi pazienti, lavorando sull'umore e
sull'autostima. Percorsi e tecnologie multimediali potranno essere
d'aiuto e consentire a tutti di interagire in maniera efficace con
l'ambiente circostante, in maniera autonoma.
Però non bisogna tralasciare, oltre al rapporto umano e di
attenzione a questa problematica, anche quella economica, perché
attorno al turismo accessibile si sta sviluppando un turismo
economico di grande portata.
