Classificazione
TURISMO E INDUSTRIA ALBERGHIERA



Oggetto del Consiglio n. 894 del 20 ottobre 2004 - Resoconto
OGGETTO N. 894/XII - Criteri seguiti per l'organizzazione della
campagna pubblicitaria turistica sul mercato italiano.
(Interpellanza)
Interpellanza
Premesso:
- che l'Assessorato del Turismo ha impegnato la somma di 2,3
milioni € (al netto di IVA) per la campagna pubblicitaria annuale
(2004) da effettuare sul mercato italiano;
- che essa viene curata e realizzata dalle agenzie Saatchi e
Saatchi di Roma e Zenithoptimedia Group di Milano in raggruppamento
temporaneo di impresa, aggiudicatarie dei servizi pubblicitari per
il mercato italiano per il triennio 2004-2006;
- che la campagna pubblicitaria dovrebbe essere informata a
criteri di massima trasparenza sui mass-media impiegati;
- che nella pianificazione pubblicitaria della "stampa
quotidiana" sono inclusi due settimanali valdostani, la cui area di
diffusione è compresa nel perimetro regionale;
- che nel settore della "stampa periodica" si individuano
genericamente alcune "testate in fase di definizione";
ciò premesso, i sottoscritti Consiglieri regionali
Interpellano
l'Assessore delegato per sapere:
1) quanti sono, in riferimento alle singole testate, gli
avvisi stampa pubblicati e i passaggi radiotelevisivi trasmessi
nonché quali sono le rispettive tariffe praticate e i controlli
effettuati da parte del committente;
2) come giustifica l'inserimento di periodici locali tra i
soggetti della "stampa quotidiana" e quale valenza promozionale ha
questa scelta ai fini dell'attrazione di nuovi turisti dalle altre
regioni italiane;
3) per quali ragioni le testate della cosiddetta "stampa
periodica" non sono state identificate con precisione sin
dall'inizio;
4) se non ritiene tale programmazione alquanto superficiale e
discutibile nonché se intende apportare i necessari correttivi
all'impostazione descritta in Premessa.
F.to: Tibaldi - Frassy - Lattanzi
Président - La parole au Conseiller Tibaldi.
Tibaldi (CdL) - Restiamo in argomento, parliamo di campagna
promozionale, però con riferimento ad un altro mercato: quello
interno, quello italiano, come si evince dal testo
dell'interpellanza. Mercato italiano che, come l'Assessore Caveri
ha appena finito di affermare, ha registrato in questi ultimi tempi
una flessione considerevole, sulla quale è opportuno fare alcune
riflessioni. Con questa interpellanza proponiamo delle riflessioni
non in senso generale, ma alcune considerazioni sulla campagna
promozionale.
Si sa benissimo che chiunque sieda all'Assessorato del turismo
abbia come obiettivo principale quello di attrarre il maggior
numero possibile di turisti verso la nostra regione o fidelizzare
quelli che già ci sono stati, quindi farli tornare tra le nostre
montagne. Naturalmente questo è anche l'obiettivo che si sono
proposte le varie campagne promozionali che si sono fin qui
succedute e che mirano ad illustrare una Valle d'Aosta come meta
turistica valida tutto l'anno, come comunità alpina particolare,
fortemente connotata, con una varietà di offerta che si propone a
una gamma di turisti diversificati... e che sottolinea altri
aspetti come la qualità della vita, come l'immagine di una regione
che è facilmente raggiungibile... con l'impegno finanziario che è
stato adottato e che ammonta alla cifra di 2,3 milioni di euro
l'anno - che è poi al lordo di IVA, erroneamente avevo scritto al
netto di IVA nella premessa dell'iniziativa, quindi mi correggo -
vogliamo impostare un "marketing" abbastanza consistente per far sì
che vengano traguardati gli obiettivi di cui dicevo prima.
L'aggiudicazione di questo importante appalto è stata effettuata a
vantaggio di 2 agenzie: la "Saatchi & Saatchi" di Roma e la
"ZenithOptimedia Group" di Milano, che insieme in raggruppamento
temporaneo stanno provvedendo a curare l'immagine e la promozione
pubblicitaria sui vari mezzi relativamente alla nostra regione.
Vi sono però alcune incongruenze che abbiamo evidenziato in
questa interpellanza, delle quali chiediamo conto all'Assessore, e
che si evincono dalla deliberazione di aggiudicazione: la n. 617,
deliberazione che approva la realizzazione della campagna
pubblicitaria sul mercato italiano. In particolare ci ha lasciato
perplessi, vista la quantità di denaro impegnato, che nella stampa
quotidiana... perché è naturale che la nostra immagine debba essere
proiettata al di fuori degli stretti confini regionali ed è
naturale che, se si usa la carta stampata, si diffonda il messaggio
pubblicitario su mezzi come i principali quotidiani: "Il Corriere
della Sera", "La Repubblica", "Il Secolo XIX", "La Nazione"... fra
questi figurano però - qui chiediamo conto all'Assessore - 2
settimanali valdostani: "La Vallée" e "Il Corsivo", secondo una
pianificazione che qui non viene definita nei dettagli, perché è
una deliberazione di Giunta, immagino vi sia qualcosa di più
specifico in materia. La domanda che poniamo, pertanto, è come si
giustifica l'inserimento di periodici locali, cioè di periodici che
hanno una diffusione prevalentemente, per non dire esclusivamente,
all'interno del perimetro regionale, fra i mezzi pubblicitari ove
deve essere diffusa l'immagine e quindi la capacità di attrazione
che vogliamo fare nei confronti dei potenziali turisti verso la
Valle d'Aosta.
La seconda domanda si riferisce sempre a questa genericità che
ravvisiamo in tale documento. La stampa periodica vede delle
testate in fase di definizione nei settori natura, viaggi,
enogastronomia, sport e giovani in movimento, 40 avvisi; questa
genericità peraltro stride con delle norme precise del capitolato
speciale che è stato siglato fra la Regione e le agenzie.
Innanzitutto la pianificazione dei mezzi è ritenuta un requisito
essenziale: la pianificazione dei mezzi più idonei alla diffusione
del messaggio in funzione di una clientela che deve essere
potenzialmente interessata e si precisa anche che vi sia
un'indicazione specifica dei mezzi e dei veicoli proposti, in
termini di televisioni, radio, "internet" e non solo di quotidiani
o stampa periodica. Questa programmazione deve essere anche
adeguatamente motivata, perché l'articolo 3 dice che dovrà essere
previsto in maniera motivata l'uso anche combinato dei mezzi
ritenuti più idonei al raggiungimento degli obiettivi di
comunicazione perseguiti. Alla luce di tutte queste precisazioni
che sono state fatte sul capitolato speciale, chiediamo quali sono
le motivazioni che hanno consentito una generica indicazione di
alcune testate della stampa periodica, e non sappiamo quali sono, e
poi come mai delle testate locali sono state inserite nella stampa
quotidiana e per quali ragioni compaiono in questo elenco.
La campagna pubblicitaria è consistente da un punto di vista
finanziario - questo è un aspetto che riprenderemo in sede di
replica -, però è invisibile da un punto di vista mediatico, perché
se negli anni precedenti si vedeva più frequentemente la pubblicità
in televisione, sui principali "network" e sulle principali testate
non abbiamo notato questa frequenza nell'anno in corso. Può darsi
vi sia una programmazione concentrata in determinati periodi, però
siamo attenti ed assidui lettori di giornali e osservatori di
emittenti... ma è una campagna che potremmo definire invisibile.
Fra le altre domande vi è quella volta a sapere se non ritiene
questa programmazione un po' superficiale e discutibile; alla luce
degli accordi che avevate elaborato, è una campagna che ci sembra
approssimativa e grossolana e che meriterebbe forse una
pianificazione più precisa. Sulla prima domanda mi soffermo in
particolare sui controlli che sta effettuando il committente su
questa programmazione, controlli che sono parte sostanziale
dell'accordo e che devono essere effettuati con "report"
trimestrali che le agenzie incaricate dovrebbero fornire al
committente.
Président - La parole à l'Assesseur au tourisme, aux sports, au
commerce, aux transports et aux affaires européennes, Caveri.
Caveri (UV) - Naturalmente non condivido il giudizio perché chi,
come il Consigliere Tibaldi, è avvezzo al mondo radio-televisivo,
sa perfettamente che un "budget" come quello della nostra Regione è
un piccolo "budget". È vero che è un "budget" che si situa al di
sopra dei 2 milioni di euro, ma è anche vero che si tratta di un
"budget" relativamente ridotto rispetto al quale bisogna fare delle
scelte, che in questo caso sono scelte assolutamente trasparenti,
perché frutto di una gara di appalto a cui hanno partecipato
consorziate 2 delle aziende di maggior spicco nel mondo della
pubblicità, vale a dire "Saatchi & Saatchi" e "Optimedia". Da
questo punto di vista - e sempre il 12 novembre commenteremo con i
nostri referenti l'andamento della campagna pubblicitaria -, mi
dispiace che lei ne abbia avuto una percezione negativa. Almeno
sulla base dei giudizi che abbiamo raccolto e anche
dall'approfondimento che abbiamo avuto "ex post" della prima parte
della campagna pubblicitaria - che, come lei sa, per tutta una
serie di questioni legate agli appalti è cominciata solo nel mese
di maggio -, non condivido il tono così severo, pur rispettando
naturalmente il giudizio che il collega Tibaldi ha voluto
esprimere.
Naturalmente non mi metterò a leggere l'insieme del "piano Media
2004", così come aggiornato nel mese di settembre 2004, mi limito a
farle avere una copia da cui risultano in maniera puntuale gli
obiettivi e anche le testate che abbiamo indicato, dove poi si è
declinata la campagna e spiegherò anche le ragioni della logica un
po' all'ultimo minuto che sovrintende la pubblicità, dove talvolta
bisogna stare in agguato per trattare all'ultimo minuto
l'inserimento di spazi pubblicitari, ottenendo così degli sconti
estremamente favorevoli per il cliente. Naturalmente ciò è avvenuto
nell'ambito di una continua pattuizione con gli uffici
dell'Assessorato, per cui si può dire che tutto questo discorso è
un discorso avvenuto "alla luce del sole". Fornirò alla fine del
mio intervento l'intero piano mezzi, riservandomi in risposta di
fornire solo alcuni, forse grossolani, elementi di risposta.
Per quanto riguarda la stampa, sono stati realizzati 3 annunci
differenti: castello di Saint-Pierre, "trekking" di una famiglia ed
enogastronomico. Sono questi i 3 messaggi che verranno rinnovati
per la campagna invernale, con 2 adattamenti riferiti alla stampa
locale e funzionali alla pubblicizzazione della nuova agenda delle
manifestazioni. Su questo lei consentirà che i mezzi prescelti per
la campagna locale non sono solo 2 settimanali, ma più settimanali:
"La "Vallée Notizie", "La Vallée Matin", "Il Corriere della Valle
d'Aosta", "Il Corsivo", per un totale di circa 9 mila euro su una
campagna da 426.997.000 euro. Credo che la cifra si commenti da
sola, ma su questa questione dell'impiego delle testate locali ci
tornerò. In totale abbiamo pianificato 66 avvisi del formato di una
pagina a colori sulla stampa quotidiana, lei vedrà che sono i
principali quotidiani, soprattutto dell'area che ci interessa
quindi l'"area Nielsen 1"; 93 avvisi a pagina intera o doppia
pagina a colori sulla stampa periodica, e lei vedrà dalla lettura
delle testate che sono stati esclusi nella pianificazione di
quest'anno i grandi "news magazine". È stata una scelta che ci è
stata proposta dal piano di azione della "Saatchi & Saatchi";
119 passaggi di "spot" televisivi, soggetto "mountain bike" e
soggetto famiglia, quello con le mucche che è anche visibile sul
sito della Valle d'Aosta, da 15 secondi ciascuno sulle reti "Rai" e
"Mediaset"; 756 passaggi di "Infospot Radio" da 45 secondi e da 7
secondi su "RTL 102.5" e su "Radio Montecarlo", scelti tenendo
conto del "target" dei clienti che si ritiene vengano in Valle
d'Aosta. Su ciò in questo momento vi è uno scambio di informazione
fra lo studio sul turismo che abbiamo fatto e la "Saatchi &
Saatchi" per centrare ancora meglio il prossimo anno il "target"
del nostro turismo. Lo "spot mountain bike" è stato inoltre
adattato per la proiezione nelle sale cinematografiche ed è stato
diffuso in 682 sale distribuite su tutto il territorio nazionale,
per un totale di 61.380 passaggi. I controlli competono
all'agenzia, ma gli uffici verificano i giustificativi degli
annunci stampa pubblicati. Per gli uffici non è viceversa possibile
riscontrare puntualmente la diffusione degli "spot" radiofonici e
televisivi, che comunque vengono sistematicamente monitorati
dall'agenzia.
Perché i settimanali locali (che non sono 2, ma 4)? Devo dire
che fin dall'inizio avevo cercato di far fare un messaggio
pubblicitario specifico da mettere sulla stampa locale che fosse
più un'informazione di servizio nei confronti dei turisti che
vengono in Valle. In parte ci siamo riusciti, nel senso che, se lei
va a vedere il messaggio uscito sulla stampa nazionale e quello
uscito sulla stampa locale, l'immagine è la medesima, ma il testo è
diverso, perché il testo è legato alla distribuzione e la
"concentrazione" di questi 9 mila euro ha riguardato i mesi di
luglio e agosto... ed era concentrata sulla comunicazione al
turista del fatto che esisteva un'agenda delle manifestazioni,
reperibile presso gli uffici locali di informazione turistica,
perché riteniamo che questo tipo di annuncio possa essere utile per
il turista che si trova in Valle d'Aosta; è probabile che nei
prossimi anni si debba invece immaginare una pubblicità più
specifica per i turisti, ma la logica è stata questa e abbiamo
fatto un messaggio appositamente creato.
Terzo quesito: al momento della stesura della deliberazione e al
contestuale impegno di spesa necessario alla formalizzazione delle
trattative in corso fra i mezzi e l'agenzia, non si dispone
abitualmente di tutte le tariffe definitive, che sono frutto di una
puntuale trattativa. Come dicevo, si verifica spesso che in fase di
trattativa si realizzino alcuni risparmi, come lei vedrà dai dati
che le fornirò... perché vi è una tabella che si chiama "totale
nettissimo", cioè nelle trattative l'agenzia pubblicitaria riesce a
spuntare un prezzo migliore... il cui utilizzo è sovente
subordinato alla presentazione di offerte "last minute",
post-ponendo o facendo scelte di un certo genere, sempre nel quadro
della deliberazione madre, cioè del piano complessivo che era stato
illustrato. Ci troviamo quindi di fronte alla necessità di un
continuo dialogo con la "Saatchi & Saatchi" e la "Optimedia"
per trovare le condizioni di mercato più interessanti, che devono
spesso essere confermate a strettissimo "giro di posta". Per tale
motivo mancano i tempi per provvedere a specifici impegni di spesa,
che vengono però riconosciuti come tali all'interno della "cornice"
che viene offerta dalla deliberazione principale, sapendo che poi
le risorse che mettiamo restano sempre nel quadro complessivo e
vengono giustificate da un dialogo continuo fra uffici e agenzia
che di volta in volta si trova, anche per ragioni dell'ultimo
minuto, a dover modificare alcune offerte.
Concludendo e avendo già risposto anche all'obiezione n. 4, cioè
al discorso di dire: "superficiale e discutibile"... è sicuramente
migliorabile, perché ci siamo trovati ad avere come interlocutore
una nuova agenzia pubblicitaria e lei sa quanto sia importante
creare un rapporto di reciproca conoscenza e di miglioramento
complessivo del "feeling" reciproco, per cui sicuramente la
campagna nel corso del 2005 sarà più efficace di quella del 2004,
ma devo dire che non condivido il complesso della negatività del
giudizio, pur comprendendo le ragioni legittime della dialettica
maggioranza ed opposizione. Ritengo che la campagna abbia comunque
permesso alla Valle d'Aosta di meglio definire alcune strategie,
"la Valle d'Aosta è bella sempre" è un messaggio diverso da quelli
precedenti; abbiamo ricevuto numerose attestazioni di stima per il
contenuto della campagna e anche per come essa è stata declinata.
Naturalmente il "perfettibile" è quanto preferisco, quindi, se da
qui al prossimo anno emergeranno idee e suggestioni per migliorare
la campagna sul mercato italiano, credo che le sfrutteremo e in
questo senso qualunque idea possa emergere è per noi un elemento di
rafforzamento, sapendo che in sostanza si lavora per veicolare nel
limite del "budget" l'immagine della Valle d'Aosta.
Président - La parole au Conseiller Tibaldi.
Tibaldi (CdL) - Mi fanno giustamente notare che in aula le
presenze sono garantite dalla minoranza e non dalla maggioranza, la
stessa Giunta è a ranghi ridotti e sarebbe opportuno che il
Presidente del Consiglio desse seguito a quel richiamo da lui
effettuato giustamente non solo in aula, ma anche in Ufficio di
Presidenza. Colgo favorevolmente l'indicazione del collega La
Torre. È anche una questione di rispetto, visto che si tratta di
interpellanze che riguardano il dialogo diretto minoranza-Giunta e
noi siamo sempre stati in aula quando si è trattato di questioni
portate avanti dalla maggioranza o proposte dalla stessa
Giunta.
Assessore Caveri, naturalmente questa interpellanza non è stata
ispirata dalla logica dialettica politica che intercorre fra
maggioranza e minoranza, perché sono constatazioni che balzano agli
occhi di chiunque immediatamente si cimenti a leggere una
deliberazione, in particolare la n. 617. Sgombrerei quindi subito
il campo dalle questioni di appartenenza partitica o politica: qui
si tratta di ragionare in termini di programmazione pubblicitaria
efficace, trasparente e che tenda al miglior obiettivo possibile
per quanto riguarda le presenze e gli arrivi in Valle d'Aosta di
turisti, in questo caso nell'ambito del mercato italiano.
La prima obiezione che lei fa è quella che il "budget" è
ridotto; il "budget" è ridotto se viene inteso in senso di termini
assoluti, 2,3 milioni di euro, e lei ricorderà che già solo fino
allo scorso anno era di 4 miliardi annui. Da 4 miliardi annui a 2,3
milioni di euro vi è stato un incremento non indifferente, per
merito suo, è stata una scelta politica e gliela riconosciamo,
evidentemente non è ancora sufficiente, ma è lei che ha il "cordone
della borsa"! Se lei lo ritiene insufficiente, quindi ha solo da
orientare delle risorse maggiori da un capitolo all'altro, da altri
capitoli che magari sono meno importanti in tale periodo, ma
bisogna compiere delle scelte. Se in questo momento bisogna
potenziare la nostra penetrazione a livello di "marketing" sul
mercato italiano...
(interruzione dell'Assessore Caveri, fuori microfono)
... adesso "non si arrampichi sui vetri"...
Frassy -
(fuori microfono)
... andiamo a verificare sul
PREFIN dove sono i fondi tagliati dal Governo...
Tibaldi (CdL) - ... esatto, il PREFIN penso sia un esempio
lampante, solo il 6% delle risorse viene destinato al turismo e ai
trasporti. Lei ha aumentato per il 2004 e per il 2005-2006 la quota
destinata alla promozione pubblicitaria, quindi non può giudicare
un "budget" ridotto... come dire: "mio malgrado, sono costretto".
Vi è già stato un incremento, evidentemente non è sufficiente, ci
faccia una riflessione per i futuri bilanci, ve n'è uno in corso di
elaborazione per la finanziaria 2005, quindi può cogliere questa
occasione.
L'aspetto fondamentale che emerge dalla sua risposta è che
questa deliberazione è alquanto ambigua, perché tutta la
programmazione, di cui lei ha dato una sommaria lettura - la
ringraziamo anzitutto per il compendio cartaceo che ci ha fornito -
è in disarmonia con quanto era qui previsto. Lei ha detto: "ho
inserito "La Vallée", "Il Corsivo" e altri 2 settimanali nella
stampa quotidiana"; "nulla quaestio" sul fatto di fare una
programmazione pubblicitaria anche su questi periodici locali, però
inseriteli nella loro categoria giusta, non mi sembra che abbiano
la qualifica di stampa quotidiana! Sono semmai stampa periodica,
rientrerebbero in quelle testate in fase di definizione che non
sono state definite per tempo, ma che sono state "composte" sulla
base di sconti dell'ultimo minuto per perfezionare le inserzioni e
per ottimizzare gli impegni di spesa. Resta il fatto che questa
deliberazione è largamente approssimativa, come ho detto prima.
Sarebbe opportuno invece che il piano mezzi fosse più dettagliato,
perché lo stesso capitolato lo prevede, ma non solo a consuntivo,
anche con una maggiore precisione in sede di preventivo. Lei sa
bene che gli impegni di spesa sono di 2,3 milioni di euro, si hanno
degli obiettivi di programmazione su diversi "mass media" che sono
stati realizzati, l'obiettivo è catturare l'attenzione dell'utente
e ci piacerebbe sapere se questo obiettivo verrà traguardato o è
già stato traguardato. Lei sa che le agenzie possono fare questa
valutazione in maniera precisa attraverso il "GRP" (gross rating
point), ovvero il numero di contatti utili che sono stati
realizzati con una campagna pubblicitaria: momento iniziale,
momento intermedio, momento finale. Se vi è stato un risultato, lo
si vede anche da queste testimonianze, che sono certificate e che
qualificano un'azione pubblicitaria definita fra l'Assessorato e le
agenzie. Non vogliamo essere critici nei confronti delle scelte a
livello mediatico; noi quest'anno abbiamo constatato una campagna
in bianco, è vero che la neve è l'elemento fondante della nostra
Regione...
(nuova interruzione dell'Assessore Caveri, fuori
microfono)
... ho fatto la stampa in bianco e nero, vi è un frammento a
colori che campeggia su un angolo del fotogramma. Vi è stato forse
un eccesso di promozione... paghiamo molta carta in sostanza e poco
colore, ho visto pubblicità di altre regioni e province autonome,
vedo che il "brand", come si chiama in gergo, è forse più efficace.
Mi auguro che i risultati che l'Assessore ha detto saranno
annunciati il 12 novembre prossimo diano una conferma... che questo
"GRP" sia positivo, ma soprattutto che il beneficio finale vi sia
in termini di utenza. Sappiamo che l'Assessore, come del resto
nessuno di noi, non ha la "bacchetta magica", però da più parti è
stata richiesta - una di queste è il Presidente dell'ADAVA - di
aumentare la promozione non tanto in termini quantitativi, ma in
termini qualitativi e forse mirati a certi mercati. Cito il
Consigliere Maquignaz perché mi ricordo che fece all'alba del 2004
questo invito, probabilmente era rivolto non tanto a noi quanto al
suo Assessore e collega di movimento, Caveri. Prendiamo con le
"pinze" le precisazioni effettuate oggi dall'Assessore in risposta
all'interpellanza, promettendo di monitorare da parte nostra i
risultati e l'efficacia della campagna che lei ha avviato ad inizio
anno.
