Classificazione
ZONA FRANCA



Oggetto del Consiglio n. 2369 del 21 dicembre 2006 - Resoconto
OGGETTO N. 2369/XII - Reiezione della mozione: "Revoca della
deliberazione di Giunta n. 1753/06 concernente l'assegnazione di
carburante in esenzione fiscale".
Presidente
- Il punto 35 all'ordine del giorno, se i
proponenti sono d'accordo, lo discutiamo insieme al punto 37 che
riguarda la stessa materia, per cui adesso va in discussione la
mozione di cui al punto 36...
Frassy (CdL)
- (fuori microfono) ... preferirei di
no...
Presidente
- ... mi pare che l'indicazione fosse:
discussione congiunta e votazioni separate, ovviamente...
La parola al Consigliere Frassy.
Frassy (CdL)
- Non vorrei che alla fine ci fosse una
discussione confusa con delle conclusioni difficilmente
comprensibili, perché noi chiediamo una cosa ben precisa, che è il
riferimento di un'interpretazione normativa e che prescinde dalla
richiesta che viene fatta dai colleghi del gruppo "Arcobaleno" di
interventi tesi a ridurre le emissioni. È vero che la benzina sia
in esenzione che non in esenzione sia "Euro 1" o "pre Euro 1" è
inquinante, ma i problemi sono differenti, perciò chiederei di
procedere secondo l'ordine del giorno.
Presidente
- Allora passiamo alla mozione di cui al punto
35.
Mozione
Premesso che:
- Con la deliberazione n. 1753/06 la Giunta ha escluso
dall'assegnazione di ulteriori quote di benzina a decorrere dal 1°
luglio 2006 i veicoli appartenenti alla classe ambientale pre euro
1;
- I veicoli rientranti in tali parametri sono quelli
immatricolati prima del 1993 e ammontano a circa 8.800
unità;
- Tale decisione è stata motivata con l'esigenza di adottare
"concrete misure per la tutela dell'ambiente e della qualità
dell'aria";
- A fine ottobre la Giunta ha revocato dall'esclusione del
carburante in esenzione i veicoli ad uso agricolo;
- L'Assessore La Torre ha preannunciato che la revoca deve
intendersi permanente e definitiva per gli altri automezzi pre euro
1 e non limitata al secondo semestre del corrente anno;
Considerato che:
- Gli studi scientifici affermano unanimemente che il maggior
inquinamento da polveri sottili deriva dalla combustione del
gasolio (veicoli diesel e impianti di riscaldamento);
- Il problema dell'inquinamento ambientale va affrontato con
un piano scientificamente ragionato e non con misure improvvisate
di dubbia efficacia;
- Il provvedimento adottato dalla Giunta, penalizzando i
possessori di auto più vetuste, lascia presumere che colpisca le
categorie sociali economicamente più deboli;
- La recente esclusione dalle limitazioni di assegnazione del
carburante dei mezzi ad uso agricolo determina una evidente
disparità di trattamento tra le differenti categorie
produttive;
Rilevato che:
- La L.R. 7 del 27 febbraio 1998 definisce i criteri per la
ripartizione e distribuzione dei contingenti di carburante in
esenzione fiscale;
- L'articolo 15, comma 1, della legge predetta individua i
soggetti beneficiari sancendo che "le carte a microprocessore per
il rifornimento di carburanti sono attribuite... agli utenti...
titolari di patente di guida", nei successivi commi sono
individuati ulteriori soggetti ai quali "con deliberazione di
Giunta" discrezionale "in relazione alla disponibilità del
contingente annuo ... possono essere attribuite quote di
carburanti";
- L'articolo 12, al comma 1, sancisce che "con deliberazione
della Giunta... vengono determinati... i quantitativi distribuibili
ai soggetti beneficiari di cui all'articolo 15", nel comma 2 è
stabilito che "qualora nel corso dell'esercizio siano rilevabili
avanzi nei contingenti di carburanti, possono essere effettuate,
secondo la procedura prevista dal comma 1, ulteriori distribuzioni
ai soggetti beneficiari", ossia ai titolari di patente di
guida;
Ritenuto che:
- La deliberazione n. 1753/06 adottata dalla Giunta sia
inefficace a contrastare il preoccupante inquinamento da polveri
sottili;
- Tale atto amministrativo sia illegittimo, poiché adottato
in violazione delle competenze spettanti alla Giunta in base alle
previsioni della L.R. 7/98 che individuando i beneficiari delle
assegnazioni non consente all'Organo esecutivo di operare deroghe o
modifiche degli stessi;
Il Consiglio regionale della Valle d'Aosta
Impegna
la Giunta regionale a ritirare la deliberazione n. 1753/06 e
a rispettare le competenze consiliari in materia.
F.to: Frassy - Tibaldi - Lattanzi
Presidente
- La parola al Consigliere Frassy.
Frassy (CdL)
- Questa mozione è forse tecnica o forse
politica, dipende dalle chiavi di lettura, Assessore La Torre, che
vogliamo dare al problema della deliberazione n. 1753 di mezza
estate, con la quale sono stati esclusi dall'assegnazione di
ulteriori quote di benzina i veicoli appartenenti alla classe
ambientale "pre Euro 1".
Penso che la vicenda sia nota, perché abbiamo avuto modo di
discuterne più volte in quest'aula e anche gli organi di
informazione locale sono riusciti a centrare l'argomento, cosa che
non sempre riescono a fare. Non stiamo a fare un ragionamento su
chi sia meno inquinante, chi sia più inquinante e su chi abbia
diritti maggiori o minori di utilizzare la benzina in esenzione
fiscale, ci atteniamo in questa vicenda a un discorso di
competenze, perché lei sa che tutta la materia è in parte normata
da una legge regionale - la legge regionale n. 7/1998 - che
definisce alcuni aspetti e ne demanda altri alle competenze della
Giunta.
Abbiamo il convincimento che la deliberazione che avete adottato
a giugno sia una deliberazione illegittima, perché avete surrogato
il Consiglio nelle sue competenze. Nella parte illustrativa della
mozione, ma penso che sia opportuno rileggerlo per maggiore
cognizione dell'aula, l'articolo 15 della legge n. 7/1998 individua
i soggetti beneficiari delle erogazioni e dice che le carte a
microprocessore sono attribuite ai titolari di patente di guida,
perciò sicuramente vengono individuati come titolari
dell'erogazione di carburanti in esenzione fiscale i titolari di
patente di guida. Nei successivi commi sono individuate competenze
alla Giunta regionale, ma relativamente alle quote di carburanti
che possono essere differentemente attribuite dalla Giunta sulla
base di varie valutazioni, tanto che normalmente la Giunta delibera
come ripartire i quantitativi di benzina in esenzione fiscale dallo
Stato assegnati alla Regione, e ci sono delle differenziazioni
delle quote a seconda di determinate categorie perché questo
consente la legge n. 7/1998. È vero che la deliberazione adottata a
dicembre prevede l'erogazione di un primo quantitativo e demanda a
successivi atti amministrativi e deliberazioni di Giunta il
cosiddetto "conguaglio", la cosiddetta "aggiunta di fine anno della
benzina che residua".
A noi sembra comunque che anche nell'andare a rideterminare gli
ulteriori quantitativi, non si possa escludere una parte di quelli
che, in base alla legge n. 7/1998, sono definiti come "soggetti
beneficiari"; voi, nei fatti, avete escluso una parte dei soggetti
beneficiari e li avete esclusi probabilmente sul ragionamento che
avendo già avuto una prima assegnazione, non erano stati
completamente esclusi, ma questo discorso riteniamo non sia
sostenibile, in considerazione del fatto che ogni deliberazione di
Giunta è un atto compiuto, finito e definito - o sbagliamo? - nel
senso che se, paradossalmente, a giugno o a novembre, non ci fosse
più benzina disponibile, la deliberazione del dicembre dell'anno
precedente sarebbe stata esaustiva delle assegnazioni. Nel momento
in cui ci si trova con un'ulteriore disponibilità di carburante,
riteniamo che si rientri nella previsione di cui al comma 1
dell'articolo 15 e che quell'ulteriore disponibilità debba essere
ripartita fra i soggetti beneficiari. Ovviamente nella ripartizione
avreste potuto considerare in maniera penalizzante i possessori di
auto "pre Euro 1", ma non escluderli totalmente come avete fatto!
Ecco perché, alla fine di questo percorso logico, che riteniamo sia
rispettoso delle competenze in quest'aula - potere legislativo
all'Assemblea e il potere di dare esecuzione al dettato legislativo
alla Giunta -, pensiamo che la deliberazione n. 1753, non
rispettando queste competenze e invadendo le competenze del
Consiglio, debba essere ritirata.
Presidente
- È aperta la discussione generale.
La parola all'Assessore alle attività produttive e politiche del
lavoro, La Torre.
La Torre (FA)
- Anzitutto inviterei a ritirare la
mozione, perché credo che la sostanza dell'argomento sia
importante, quindi vale la pena di affrontarla nel contesto più
ampio degli eventi che si stanno profilando e su cui abbiamo
l'intenzione di confrontarci. Ritengo che questa discussione possa
avere un senso tecnico, ma di fatto perde significato nel contesto
più ampio in cui stiamo affrontando l'argomento.
Ciò detto, ribadisco con serenità che la deliberazione, per il
fatto stesso che è stata presentata con tutti i visti e con tutte
le necessarie verifiche di legittimità, per il fatto stesso che è
stata presentata in tal modo, è legittima. Al limite, dovrebbe
dimostrarmi perché è illegittima...
(interruzione del Consigliere Frassy, fuori
microfono)
... ho ascoltato e ho letto, a me pare in un modo anche un po'
vago... no, ma introducendo lei stesso dei dubbi nelle sue
affermazioni, perché nel momento in cui mi dice che è vero che noi,
con la prima deliberazione di assegnazione e, attenzione, la prima
deliberazione di assegnazione è in assoluto la deliberazione,
quella che assegna l'80%, perché non è una deliberazione parziale,
ma è quella che assegna a tutti i buoni benzina. La deliberazione
successiva è una deliberazione che in funzione dei consumi, che non
possono essere calcolati in anticipo, ma solo a consuntivo, e in
funzione delle disponibilità, va a fare un ulteriore aggiustamento
e questo - come mi risulta da un parere che ho richiesto agli
uffici competenti - riconferma ancora una volta come sia esclusiva
competenza della Giunta l'esprimersi sui criteri e sulle modalità,
tanto che alcuni Consiglieri - e ritengo anche altri Consiglieri
che non sono firmatari - hanno sentito la necessità di presentare
una proposta di legge che andasse a modificare gli articoli di
riferimento per riportare nella loro intenzione anche al Consiglio
la possibilità di previa determinazione di indirizzi da parte del
Consiglio regionale. Credo che stamani la proposta di legge sia
stata rinviata in commissione, dove spero di poter dare un
contributo, nel senso che non c'è alcuna difficoltà a ragionare in
termini di coinvolgimento del Consiglio.
Mi sento quindi di chiederle di rinviarla, perché è un dibattito
a cui non ci vogliamo sottrarre, ma lo faccio nella convinzione che
la deliberazione che abbiamo preso sia legittima e soprattutto,
sempre restando nell'ambito tecnico - non entro nella valutazione
degli impatti -, legittima da parte sua la domanda, ma sicuramente
non ci sono i presupposti per considerare questa deliberazione
illegittima.
Presidente
- La parola al Consigliere Bortot.
Bortot (Arc-VA)
- Noi condividiamo l'analisi di questa
mozione che ricopia, in parte, l'analisi sulla nostra mozione che
discuteremo successivamente. L'uscita della vostra mozione...
pertanto ci asteniamo, è superata dagli avvenimenti, da quello che
è stato discusso ieri e da quello che ha deciso l'UE, anche se non
lo condividiamo, per cui riteniamo che, alla luce degli
avvenimenti, vadano imboccate altre strade, fermo restando quello
che avete detto sulla penalizzazione di proprietari di "Euro 0",
perché se sono operaio della "Cogne" o non ho i soldi per cambiarmi
la macchina, se il Governo regionale non mi dà i buoni, la macchina
la uso ugualmente per andare a lavorare; quindi se il presupposto è
la riduzione dell'inquinamento non ottengo quel risultato, ma -
ripeto - noi ci asteniamo, perché quando voi impegnate il Governo
regionale a ripristinare lo "status quo" esistente, di fatto questo
è superato dagli eventi e se la votassimo andremmo a creare o a
procurare delle aspettative fra la popolazione valdostana sulla
possibilità eventuale di ripristinare i buoni benzina, senza però
nel portafoglio essere sicuri di avere quello che vorremmo
ripristinare.
Presidente
- La parola al Consigliere Frassy.
Frassy (CdL)
- Pensavo che sull'argomento ci fosse più
attenzione da parte del Consiglio, ma il discorso "benzina" è un
discorso che al Consiglio interessa relativamente poco. Prima di
replicare a quanto ha detto l'Assessore, una breve replica al
collega Bortot: a parte il fatto che la nostra mozione non ricopia
nulla, perché affronta altri temi, ma essendo la nostra del 10
novembre e la vostra del 22 novembre, è difficile che la nostra
ricopi la vostra! Solo per puntualizzare i termini che qualcuno
potrebbe cogliere e fraintendere...
Ciò detto, Assessore, due precisazioni su questa vicenda che
penso debbano essere oggetto di attenta valutazione del Consiglio,
perché sono tematiche propriamente di Consiglio. La prima, non è
assolutamente vero che l'evoluzione - mi sia consentito -
l'involuzione della "vicenda Carta Vallée" abbia archiviato questa
problematica, perché il "problema Carta Vallée" è un problema che
dovremo gestire dal 1° gennaio 2007; la nostra mozione sta cercando
di andare a definire l'ultimo semestre 2006, dunque nella vigenza
dei quantitativi assegnati nell'anno che sta terminando, che era
soggetto alle altre procedure che prevedevano la deroga; perciò va
sgombrato il campo dall'equivoco che gli eventi negativi della
Commissione europea abbiano fatto invecchiare questo tipo di
riflessione, sono due tempi diversi, anche se l'argomento è lo
stesso.
Per quanto riguarda il problema delle competenze, ho letto il
parere che gli uffici le hanno proposto e devo dire che quel parere
non sembra che approfondisca molto di più per dire che la mozione è
da respingere. Vorrei che lei, Assessore, avesse la bontà di
seguire un ragionamento forse un po' articolato fra un articolo e
l'altro, ma che alla fine è dirimente per capire di chi siano le
competenze, perché penso che se noi arrivassimo alla fine di questa
discussione con il convincimento che le competenze sono della
Giunta, mi sembra che noi abbiamo sempre dimostrato di rispettare
le competenze, per cui ritireremmo la mozione. Ci piacerebbe che
altrettanto accadesse da parte dell'Esecutivo, che invece in
passato, più di una volta, ha dimostrato di essere disinvolto nel
gestire materie non sempre di sua competenza.
Penso che la norma nodale sia la legge n. 7/1998, perché
l'articolo 15 di quella legge individua gli utenti titolari di
patente guida come i soggetti beneficiari; ritengo che su questo
non ci sia ombra di dubbio, nel senso che la Giunta non ha
possibilità di individuare altri soggetti beneficiari. Penso che
condivida, Assessore, questa interpretazione dell'articolo 15 che
dice, al comma 1, che sono attribuite agli utenti titolari di
patente di guida, perciò questo è il requisito necessario per poter
avere l'attribuzione della "Carta Vallée" e, dunque, dell'esenzione
della benzina in esenzione. È vero che il comma 2 lascia
all'Amministrazione regionale - intesa come Giunta - l'attribuzione
delle quote di carburante; lei mi dice: noi, nella deliberazione di
fine anno, assegniamo le quote e assegniamo l'80%, di conseguenza
abbiamo considerato tutti che la deliberazione successiva incide
solo sulle quote e non sugli utenti beneficiari... è questo il suo
ragionamento? Penso che però questo ragionamento per essere
verificato abbia bisogno di andare all'articolo 12, dove al comma
2...
Assessore, mi rendo conto che è tardi, per fare gli auguri
bisogna ottimizzare i tempi morti di questi dibattiti noiosissimi,
ma penso che sarebbe più interessante per i cittadini avere la
soluzione sulle benzine piuttosto che ricevere gli auguri, perché
in questo periodo ormai le buche delle lettere sono
ingolfate...
Il comma 2 dice che
"qualora nel corso dell'esercizio siano
rilevabili avanzi nei contingenti di carburanti, possono essere
effettuate..."
, ripeto: "possono essere effettuate", perciò
potrebbero anche non essere effettuate, nel senso che lei può
decidere che quei quantitativi non siano assegnati, poi dovrà
spiegare cosa se ne fa, però possono, perciò c'è la
discrezionalità; ma quando lei attiva questa discrezionalità, c'è
scritto:
"secondo la procedura prevista dal comma 1, ulteriori
distribuzioni ai soggetti beneficiari".
Allora le deliberazioni
successive a quella di dicembre che assegna l'80% possono essere
effettuate - discrezionalità della Giunta -, ma se vengono
effettuate devono rispettare 2 requisiti, la procedura del comma 1,
che è quella che fa riferimento a quei soggetti e dice che le
ulteriori distribuzioni vanno ai soggetti beneficiari che sono
quelli dell'articolo 15, cioè i titolari di patente di guida. Penso
che sia fuor di dubbio che anche le successive assegnazioni non
possano escludere del tutto, possono determinare quote diverse,
cioè potevate determinare quote diverse che penalizzassero i "pre
Euro 1", ma non potevate escludere "tout court" i "pre Euro 1",
perché, ripeto,
"ulteriori distribuzioni ai soggetti
beneficiari"
e i soggetti beneficiari sono individuati non
dalla Giunta, ma dall'articolo 15, comma 1, e sono i titolari di
patente di guida.
Penso che sia inequivocabilmente dimostrato che quella
deliberazione ha invaso, così come è stata formulata, una
competenza che era una competenza del Consiglio ed è questo il
motivo per cui ribadiamo l'esigenza di ritirare quella
deliberazione.
Presidente
- Dichiaro chiusa la discussione generale. Se
non ci sono interventi per dichiarazione di voto, pongo in
votazione la mozione in oggetto:
Consiglieri presenti: 30
Votanti: 24
Favorevoli: 3
Contrari: 21
Astenuti: 6 (Bortot, Fiou, Fontana Carmela, Sandri, Squarzino
Secondina, Venturella)
Il Consiglio non approva.
