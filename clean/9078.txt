Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3600 del 23 marzo 1988 - Resoconto
OGGETTO N. 3600/VIII - DATI CONCERNENTI LE ENTRATE REGIONALI
DERIVANTI DAL RIPARTO FISCALE. (Interrogazione).
PRESIDENTE
: Do lettura dell'interrogazione in oggetto,
presentata dal Consigliere Sandri:
INTERROGAZIONE
APPRESO
che le entrate dell'IVA da importazione sono
diminuite nel 1987 rispetto al 1986, malgrado vi sia già stato un
notevole incremento nel passaggio dei T.I.R.;
RITENUTO OPPORTUNO
avere una visione più chiara delle
entrate regionali previste nei capitoli 01200, 01300 e 01400,ed in
particolare di poter conoscere l'apporto dell'IRPEF, dell'IRPEG,
dell'ILOR e dell'IVA non doganale;
RICORDATI
i noti problemi di applicazione dell'art. 6
legge 6 novembre 1981 n. 690;
Il sottoscritto Consigliere regionale
INTERROGA
l'Assessore alle Finanze per conoscere:
- i dati relativi al riparto fiscale dell'IVA da importazione
per il 1986, il 1987 e per i primi mesi del 1988
e
le
relative tendenze;
- i dati separati relativi al riparto fiscale dell eseguenti
imposte:- IRPEF, IRPEG, ILOR, IVA (esclusa quella da
importazione);
- a che punto siano i lavori della Commissione paritetica
Stato-Regione, per l'applicazione degli artt. 6 e 8 della citata
legge n. 690.
PRESIDENTE
: Ha chiesto la parola l'Assessore alle
Finanze, Martin; ne ha facoltà.
MARTIN (A.D.P.):
I dati richiesti dal Consigliere Sandri
sono i seguenti. L'IVA da importazione percepita ad Aosta nel 1986
è stata pari a 295 miliardi e nel 1987 è stata pari a 285 miliardi
circa, con un leggero calo che, come abbiamo già visto in
precedenti occasioni, è da attribuire, soprattutto, ad un cambio di
merci sdoganate presso l'autoporto di Pollein, all'apertura di
dogane interne, all'apertura dell'autoporto di Susa e ad altri
problemi. I primi mesi del 1988 sembrano confermare un leggero
rialzo, rispetto al 1987, e devo dire che sono anche in fase di
studio alcune iniziative che dovrebbero consentire di far
riprendere quota all'autoporto di Pollein.
Gli altri dati richiesti riguardano l'IVA percepita in Valle
d'Aosta, con l'esclusione di quella da importazione, che è stata
pari a 46 miliardi nel 1986 e 53 miliardi nel 1987. L'IRPEF è
ammontata a 106 miliardi e 800 milioni nel 1986 ed a 122 miliardi e
200 milioni nel 1987. L'IRPEG è stata pari a 19,7 miliardi nel 1986
e 24,2 miliardi nel 1987.
Per quanto riguarda i lavori della Commissione paritetica Stato
Regione, devo dire che il 2 febbraio 1988 si è svolto a Roma un
incontro, nel corso del quale i nostri rappresentanti hanno esposto
le considerazioni che, in linea di massima, erano già state fatte
presso la Commissione consiliare e sono stati scambiati dei dati
con gli altri Commissari, rappresentanti del Governo. Ci si è
lasciati con l'impegno di ritrovarci nel corso del mese di aprile,
possibilmente ad Aosta, per una seconda consultazione.
I nostri rappresentanti hanno sollecitato una soluzione di tipo
amministrativo, attraverso l'emanazione, da parte del Ministero
delle Finanze, di una circolare esplicativa sugli articoli 6 ed 8
della legge n. 690.
PRESIDENTE
: Ha chiesto la parola il Consigliere Sandri;
ne ha facoltà.
SANDRI (N.S.):
Ecco finalmente una risposta che tocca
tutti i quesiti posti, a differenza di quanto avveniva in
precedenza e di questo ringrazio l'Assessore alle Finanze, Martin.
Mi permetto soltanto di suggerire alla Giunta di chiedere con forza
ai nostri due parlamentari, gli onorevoli Dujany e Caveri, di
intervenire affinché il governo che si formerà dopo l'attuale crisi
si impegni a risolvere questo nodo, che è particolarmente
importante per le entrate regionali. Stiamo parlando, infatti, di
centinaia di miliardi che potrebbero affluire più concretamente
alle casse regionali.
PRESIDENTE
: L'Assessore Voyat si trova a Roma per ragioni
inerenti al suo Assessorato e rinviamo al momento del suo rientro
la trattazione dell'interpellanza del Consigliere Torrione.
L'oggetto n. 16 va abbinato alla mozione iscritta all'oggetto n.
35 e, pertanto, si passa alla trattazione dell'oggetto n. 17.
