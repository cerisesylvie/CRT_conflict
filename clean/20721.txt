Classificazione
FORMAZIONE PROFESSIONALE
ISTRUZIONE PUBBLICA



Oggetto del Consiglio n. 755 del 28 luglio 2004 - Resoconto
OGGETTO N. 755/XII - Iniziative assunte a seguito dei protocolli
d'intesa siglati in materia di istruzione e formazione
professionale. (Interpellanza)
Interpellanza
Preso atto della DG n. 3906 del 27/10/2003 con cui sono state
approvate le proposte:
- del protocollo di intesa tra Agenzia regionale del Lavoro e
la Sovrintendenza agli Studi, per l'attuazione del diritto-dovere
di istruzione e formazione,
- e del protocollo di intesa tra Regione Valle d'Aosta e
Ministeri dell'Istruzione, del Lavoro e delle Politiche sociali,
per la realizzazione dall'anno scolastico 2003/2004 di un'offerta
formativa sperimentale di istruzione e formazione
professionale;
Ricordato che l'Intesa tra Agenzia del Lavoro e
Sovrintendenza agli Studi mira a mettere in campo strumenti,
metodologie, percorsi ed esperienze di integrazione tra i sistemi
dell'istruzione e della formazione, al fine di consentire a tutti i
giovani che hanno abbandonato la scuola di continuare, se pur in
forme diverse, ad accedere a proposte formative;
Ricordato che l'intesa tra Regione Valle d'Aosta e Ministeri
dell'Istruzione, del Lavoro e delle Politiche Sociali, mira a
realizzare modelli sperimentali di "percorsi di formazione
professionale, anche integrati con il sistema dell'istruzione" o di
"percorsi di istruzione, anche integrati con il sistema della
formazione professionale";
Considerata l'importanza della tematica in questione, anche
in vista della definizione a livello locale del sistema
dell'istruzione/formazione, in attuazione delle linee della riforma
Moratti;
la sottoscritta Consigliera regionale
Interpella
gli Assessori competenti per sapere:
1) quali iniziative sono state finora assunte in attuazione
dei due protocolli d'intesa di cui in premessa e quali si intendono
ancora assumere;
2) quale l'apporto specifico svolto finora dalla scuola in
tali iniziative e quale il suo ruolo in prospettiva;
3) quali e quante risorse finanziarie sono già state
impegnate e quante se ne intendono impegnare;
4) quali indicazioni si pensa di trarre dalle iniziative
previste dalle intese, al fine di delineare il futuro sistema
istruzione/formazione della Valle d'Aosta.
F.to: Squarzino Secondina
Président - La parole à la Conseillère Squarzino Secondina.
Squarzino (Arc-VA) - Con questa iniziativa il nostro gruppo
voleva fare il punto su 2 protocolli di intesa, che sono stati
firmati ad ottobre dello scorso anno e che riguardano tutto
l'aspetto della formazione ed istruzione. Il primo è il protocollo
di intesa fra l'Agenzia regionale del lavoro e la Sovrintendenza
agli studi per attuare il diritto/dovere di istruzione e
formazione; è un protocollo che nasce da una duplice esigenza: da
un lato, vi è la legge regionale n. 7/2000, che individua anche
questo obiettivo della Regione di operare per un'integrazione dei
due sistemi di istruzione e formazione, in modo che i giovani
possano avere garantito quello che una volta era l'obbligo
formativo, che adesso si chiama "diritto/dovere"; da una parte
quindi vi è l'attuazione della legge n. 7/2000, in contemporanea si
sta sviluppando la "riforma Moratti" che delinea un sistema diverso
di scuola media superiore, in cui anche il settore della formazione
professionale acquista un ruolo particolare in dialogo continuo e
interagente con il settore scolastico. Questo è il primo
protocollo, più legato alle attività che, per quanto riguarda la
scuola, portano avanti l'Agenzia del lavoro e la Sovrintendenza
insieme.
Vi è poi un secondo protocollo che la Regione ha firmato insieme
al Ministero dell'istruzione, e al Ministero del lavoro e delle
politiche sociali, un protocollo che il nostro gruppo aveva
contestato, ma adesso non mi interessa entrare nel merito
dell'origine di questo protocollo, adesso c'è e ha senso attuarlo.
Questo protocollo risponde all'esigenza del Ministero di garantire,
in attesa che siano emanati i vari decreti attuativi della riforma,
uno spazio di formazione sperimentale possibilmente di istruzione e
formazione professionale.
Questi 2 protocolli non sono "carta straccia", ma sono
indicazioni chiare di procedure di lavoro; ricordiamoci che, da una
parte, il protocollo fra la Sovrintendenza agli studi e l'Agenzia
del lavoro cerca di attivare tutto un insieme di strumenti che
consentano ai due tipi di formazione di dialogare fra di loro e di
dare una risposta ai giovani che hanno abbandonato la scuola;
d'altra parte, l'accordo fra il Ministero del lavoro e la Regione
intende realizzare -per questo sono previsti dei finanziamenti ad
hoc - modelli sperimentali di percorsi di formazione professionale
integrati con l'istruzione o modelli di percorsi di istruzione
integrati con il sistema della formazione professionale.
Relativamente a questa problematica si voleva sapere, intanto,
cosa è stato fatto finora, teniamo conto che sono passati 10 mesi
almeno, quindi tempo ce n'è stato per mettere in pratica le
indicazioni di questi protocolli; qual è stato l'apporto specifico
della scuola in queste iniziative, perché era abbastanza nuova la
formula di un protocollo di intesa fra Agenzia regionale del lavoro
e Sovrintendenza agli studi, cioè fra 2 settori della stessa
Amministrazione regionale, quindi sarebbe interessante vedere quali
risultati finora ha dato; si vorrebbe capire quanto si è speso e
quanto si intende spendere rispetto a questi progetti e poi se si
ipotizzano alcuni elementi di interesse che le iniziative messe in
atto possono offrire per costruire anche in Valle d'Aosta - questa
costruzione non è opera né dell'Assessorato dell'istruzione, né
dell'Assessorato delle politiche del lavoro, ma è una costruzione
che deve integrare queste 2 competenze - questo futuro sistema di
istruzione e formazione adeguato alla nostra Regione.
Président - La parole à l'Assesseur aux activités productives et
aux politiques du travail, Ferraris.
Ferraris (GV-DS-PSE) - Come ha già detto la Consigliera
Squarzino, si tratta di un tema che vede un impegno collegiale
dell'Assessorato della cultura e dell'Assessorato delle politiche
del lavoro, oltretutto si tratta di un tema di carattere
specialistico. Risponderò con una sintesi di quanto è stato fatto,
con la disponibilità a fornire ulteriori elementi. Mi scuso per la
tecnicità dell'intervento, ho cercato di fare una sintesi ma, al di
là di questo, si trattava di banalizzare l'argomento, quindi un
certo tempo va occupato.
Per quanto riguarda la prima domanda, con riferimento al
protocollo sottoscritto fra Agenzia regionale del lavoro e
Sovrintendenza agli studi della Regione, sono stati istituiti i
presidi organizzativi previsti dall'articolo 3. Con la
deliberazione di Giunta n. 4013 in data 3 novembre 2003 è stato
istituito il "NTI" (Nucleo tecnico integrato), composto da 5
persone, come indicato all'articolo 3 dello stesso protocollo, che
si è riunito regolarmente ogni mese a partire dal 14 novembre 2003.
Il "NTI" ha operato nel corso di questi mesi in particolare sui
seguenti temi: confronto e condivisione degli obiettivi e delle
azioni per l'attuazione dei protocolli di intesa sottoscritti a
livello regionale e con i Ministeri del lavoro e dell'istruzione;
definizione modalità operativa di lavoro del "NTI"; definizione ed
istituzione del primo presidio organizzativo denominato "GOP"
(Gruppo operativo di progetto) in materia di orientamento; attività
informative nei confronti dei giovani e delle loro famiglie e
definizione modalità di pre-iscrizione per i giovani in uscita
dalle scuole medie inferiori; confronto e definizione del concetto
di integrazione scuola/formazione professionale e delle possibili
strategie/azioni per la sua realizzazione.
Di seguito sono sinteticamente riportate le attività realizzate
con riferimento ai temi sopra elencati. Il "GOP" in materia di
orientamento, su proposta del "NTI", è stato istituito con
deliberazione di Giunta n. 613 in data 8 marzo 2003...
(interruzione della Consigliera Squarzino Secondina, fuori
microfono)
... può darsi che vi sia un refuso, sì, novembre 2003 è
possibile, vi è un refuso indubbiamente... il "GOP" è costituito da
referenti di orientamento delle scuole medie inferiori e superiori,
referenti degli enti di formazione professionale, referenti dei
Servizi orientamento e integrazione lavorativa dell'Agenzia
regionale del lavoro. Il "GOP" vuole essere un gruppo permanente,
composto da rappresentanti dei 2 sistemi della formazione e
dell'istruzione, principalmente con funzione di promuovere una
riflessione ed uno studio sistematico sui modelli e gli strumenti,
promuovere l'attivazione di iniziative di formazione ed
aggiornamento professionale, progettare e realizzare
sperimentazioni di azioni orientative mirate. Le azioni realizzate
dal "GOP" a tutt'oggi riguardano: la realizzazione di un inventario
degli strumenti di orientamento utilizzati nella scuola e nella
formazione professionale, il cui completamento è previsto per il
mese di settembre; il confronto e la riflessione su esperienze di
orientamento e la progettazione di nuovi interventi in un'ottica di
maggiore sistematicità e di collaborazione tra il mondo della
scuola e della formazione professionale. Le azioni future
riguardano la realizzazione operativa dei progetti sopracitati
successivamente all'approvazione dei collegi docenti e
l'aggiornamento dei docenti e degli operatori sul tema della
progettazione degli interventi di orientamento; anche qui il
termine previsto è per settembre 2004. Il "GOP" ha rappresentato,
inoltre, un luogo di confronto e di trasmissione delle informazioni
relative alla programmazione delle attività messe a bando
nell'ambito della misura "C2" del Fondo sociale europeo, che
finanzia azioni di prevenzione della dispersione scolastica e
formativa.
Per quanto riguarda la parte legata all'informazione e alle
pre-iscrizioni, si ricorda che l'Agenzia regionale del lavoro,
nell'ambito del Servizio di orientamento, gestisce uno sportello,
denominato "Punto orientamento" con finalità sia informativa, sia
di orientamento, in particolare rispetto ai giovani soggetti al
diritto/dovere di istruzione e formazione (obbligo scolastico, come
si diceva precedentemente). Svolge inoltre attività informative e
di assistenza tecnica rivolte agli operatori del settore e
all'utenza in generale e pubblica, ogni anno, la "Guida
all'orientamento" per i percorsi per l'assolvimento del
diritto-dovere di istruzione e formazione dopo la licenza media
inferiore. In particolare, nell'ambito dell'attività di
monitoraggio/accompagnamento dei giovani fuoriusciti dai percorsi
scolastici e soggetti al diritto/dovere di istruzione e formazione,
tale servizio ha realizzato nel corso dell'anno 2003 90 colloqui di
informazione e 167 colloqui di orientamento. Si segnala, inoltre,
che nei primi mesi del 2004, nell'ambito del servizio, è stato
progettato e realizzato un percorso di accompagnamento di gruppo
verso un esercizio attivo del diritto/dovere di istruzione e
formazione a favore di quei giovani che hanno manifestato maggiori
difficoltà nell'inserirsi nella formazione o nel mondo del lavoro.
Visti gli esiti positivi, il servizio intende riproporre tali
attività sia a gestione diretta, sia attraverso la diffusione della
metodologia sperimentata all'interno delle strutture educative e
formative. La realizzazione di tale attività sarà supportata
dall'Agenzia del lavoro attraverso azioni di formazione, proposta
di strumenti didattici/orientativi, consulenza e monitoraggio.
Per quanto riguarda le pre-iscrizioni dei giovani in uscita
dalle scuole medie inferiori, nell'ambito del "NTI" sono stati
definiti la procedura e gli strumenti per la pre-iscrizione ai
percorsi successivi da parte dei giovani in uscita dalle scuole
medie inferiori; in particolare, è stata prevista l'introduzione
della pre-iscrizione anche alla formazione professionale e la
segnalazione, per coloro che hanno compiuto i 15 anni di età,
dell'interesse all'inserimento lavorativo con contratto di
apprendistato. Sono state quindi predisposte ed attivate, a
decorrere dall'anno scolastico appena terminato (2003-2004),
procedura, modulistica e attività di informazione alle scuole ed
agli interessati (quindi giovani e famiglie). A seguito
dell'applicazione di tale procedura sono state raccolte 52
segnalazioni di interesse per la formazione professionale o per
l'apprendistato.
Per quanto riguarda l'integrazione scuola/formazione
professionale, il tema dell'integrazione ha impegnato notevolmente
le attività del "Nucleo tecnico integrato", ritenendo necessario
favorire una reale integrazione fra i sistemi dell'istruzione e
della formazione. Tenendo conto del dibattito e delle problematiche
emerse nell'ambito delle attività realizzate nel "NTI" - anche
attraverso la realizzazione di un "focus group" sul tema -,
l'Agenzia del lavoro ha elaborato nell'aprile 2004 un documento
contenente un modello di percorso sperimentale integrato, discusso
ed approvato all'interno del "NTI" alla presenza del Direttore
dell'Agenzia regionale del lavoro e della Sovrintendente agli
studi. È stata vagliata l'ipotesi di attivare le prime
sperimentazioni già nell'anno scolastico 2004/2005, ma una serie di
problematiche legate, da un lato, alla necessità di risolvere dal
punto di vista legale questioni connesse alla partecipazione delle
istituzioni scolastiche a tale attività, dall'altro,
all'innovatività del modello stesso, specialmente per le ricadute
di natura organizzativa sulle attività delle scuole, ha portato
alla condivisione della necessità di posticipare l'attivazione
della sperimentazione, al fine di completare lo studio di
fattibilità. L'Agenzia del lavoro, in linea con quanto proposto nel
documento sopra citato, ha comunque operato al fine di favorire la
realizzazione di attività di integrazione anche attraverso la messa
a bando, nel primo bando del 2004, di specifiche azioni rivolte
alle scuole: attività già previste negli anni passati, come
"stages" estivi per studenti, "stages" di integrazione curricolare,
aree di professionalizzazione; attività innovative, dove è promossa
la realizzazione di moduli formativi sperimentali di allargamento
curricolare professionalizzante (classi 2a e 3a delle scuole
superiori), finalizzati all'acquisizione di competenze
tecnico-professionali correlate ed aggiuntive al percorso
curricolare ordinario. Tali azioni mirano, fra l'altro, ad
incentivare una collaborazione attiva con il sistema della
formazione professionale e con il mondo del lavoro ed a favorire,
nelle istituzioni scolastiche, la diffusione di pratiche di
progettazione modulare e capitalizzabile, funzionali ad una
maggiore trasparenza e riconoscibilità dei percorsi.
Si segnala, inoltre, che l'Agenzia del lavoro, coerentemente a
quanto definito nel Protocollo di intesa tra la Regione Valle
d'Aosta, il Ministero dell'istruzione, dell'università e della
ricerca e il Ministero del lavoro e delle politiche sociali, ha
avviato le procedure per la realizzazione dell'offerta formativa
sperimentale triennale per la formazione professionale a decorrere
dall'anno scolastico 2004/2005, con il bando a "regia regionale",
approvato con deliberazione della Giunta n. 2077 in data 21 giugno
2004, finanziato con fondi ministeriali dedicati e con fondi del
FSE.
Il modello di sperimentazione, con caratteristiche allo stesso
tempo di innovatività e di continuità rispetto alle esperienze di
buone prassi realizzate negli ultimi anni nel sistema formativo
regionale, è stato definito tenendo conto della normativa vigente,
delle caratteristiche specifiche della nostra Regione e delle
riflessioni realizzate in merito alla tematica dell'integrazione.
L'Agenzia del lavoro avrà cura di garantire le opportune azioni di
assistenza tecnica, monitoraggio, supervisione, valutazione e
divulgazione atte a favorire il positivo sviluppo dell'attività
sperimentale proposta e studiarne le condizioni di progressiva
messa a regime nel sistema della formazione professionale
regionale.
Per quanto riguarda la seconda questione:
"qual è l'apporto
specifico svolto finora dalla scuola in tali iniziative e quale il
suo ruolo in prospettiva"
, con riferimento al "GOP"
orientamento le scuole superiori e medie inferiori partecipano a 4
sottogruppi attivati per la realizzazione di specifici progetti a
partire dal prossimo anno scolastico (2004-2005). Tali progetti
riguarderanno gli studenti delle classi terze della scuola media e
gli studenti delle classi prime delle scuole medie superiori di
secondo grado, con le finalità sopra esposte. La scuola è stata
quindi direttamente coinvolta in tali progettazioni e i collegi
docenti hanno già in genere espresso pareri positivi sull'avvio di
tali progetti con il nuovo anno scolastico. Si segnala in
particolare che uno dei progetti, se realizzato su più scuole,
dovrebbe anche permettere l'avvio di un confronto scuola media
inferiore-scuole medie superiori sulla definizione degli "standard"
minimi di competenza che devono essere raggiunti dagli studenti per
permettere loro di superare agevolmente la transizione al momento
dell'esercizio della scelta di proseguire gli studi nel canale
dell'istruzione.
Particolare importanza è stata poi data al coinvolgimento delle
scuole attraverso la formazione dei docenti sulle tematiche oggetto
dei protocolli d'intesa. Si segnalano le seguenti iniziative,
organizzate dalla Sovrintendenza agli studi e dall'Agenzia
regionale del lavoro con la condivisione del "Nucleo tecnico
integrato" e del "GOP". Nel mese di dicembre 2003 è stata
organizzata un'attività di formazione per operatori dei crediti,
rivolta ai docenti delle scuole, per avviare la sperimentazione
della procedura di riconoscimento crediti in linea con il modello
definito dall'Agenzia del lavoro. La formazione dei docenti su tale
materia si è svolta in coda al convegno organizzato dall'Agenzia
nel mese di dicembre 2003 ed ha riscontrato un notevole successo.
Con tale corso si è perseguito l'obiettivo di creare nelle scuole
le competenze adeguate per sperimentare casi di riconoscimento
crediti a giovani che rientrassero nel canale dell'istruzione, dopo
aver maturato esperienze di apprendimenti non formali e informali.
Per il mese di settembre prossimo è stata promossa l'attività di
formazione "La progettazione di interventi orientativi in contesti
scolastici e di formazione professionale", rivolta ai referenti per
l'orientamento delle diverse istituzioni scolastiche, al fine di
fornire alle scuole strumenti efficaci di orientamento sui giovani.
In collaborazione con l'Università della Valle d'Aosta è stato
programmato, a partire da settembre, un percorso formativo per
tecnici dell'orientamento in ambito scolastico, (previste 100 ore)
tenuto da docenti dell'Università degli indirizzi pedagogico e
psicologico. Il corso ha come finalità la creazione in ambito
scolastico di figure certificate in materia di orientamento, in
grado in futuro di intervenire attivamente sia nelle progettazioni,
sia negli interventi didattico-orientativi previsti nei percorsi
integrati. L'impegno finanziario è stato assunto "in toto"
dall'Università, che ha ritenuto un suo obbligo collaborare nel
raccordo con la scuola media superiore e inferiore per creare
queste figure certificate e competenti in materia di orientamento,
area di intervento considerata fondamentale per garantire agli
studenti un esercizio responsabile del diritto/dovere
all'istruzione/formazione.
Si precisa inoltre che la Sovrintendenza agli studi, in
collaborazione con le istituzioni scolastiche della Regione, ha
provveduto come di consueto, al monitoraggio degli studenti
soggetti all'obbligo scolastico e formativo con le relative
comunicazioni dei dati all'Agenzia del lavoro dei giovani
fuoriusciti dal sistema scolastico, nel più ampio spirito di
collaborazione fra i due sistemi.
Si chiede:
"quali e quante risorse finanziarie sono già state
impegnate"
. Dal "lato istruzione" si specifica che il Ministero
dell'istruzione, dell'università e della ricerca ha messo a
disposizione per il protocollo d'intesa per la realizzazione di
un'offerta formativa sperimentale di istruzione e formazione
professionale la somma di euro 18.403, delle quali euro 9.523,00
sono state impegnate per le attività del "GOP" orientamento. Le
attività di formazione per i docenti delle scuole sono state
finanziate con fondi del bilancio regionale, così come i costi
relativi alla costituzione del "Nucleo tecnico integrato" (euro
4.721). I progetti di orientamento presso le scuole sono di norma
finanziati con fondi di istituto. Dotazioni finanziarie impegnate
nei bandi realizzati negli ultimi mesi, prevalentemente relativi
alle attività realizzate nel sistema dell'istruzione professionale
("stages", area professionalizzante, prevenzione dispersione
scolastica, eccetera) con riferimento al FSE misure "A2" e "C2",
qui sono stati impegnati euro 2.672.800. Il primo bando del FSE
misura "A2", bando in corso, ha una dotazione disponibile per
l'anno 2004/2005 di euro 2.315.000. Il bando n. 1/2004 (in corso),
sempre del FSE misura "C2", ha una dotazione disponibile per l'anno
2004/2005 di euro 530.000. Il bando a "regia regionale" per
l'offerta sperimentale per il triennio 2004/2007 - un bando aperto
- ha una disponibilità di euro 4.060.000, finanziati con i fondi
del Ministero del lavoro e delle politiche sociali e FSE misura
"A2". Non viene qui evidenziata l'attività di consulenza esterna -
compresi gli operatori esterni del Servizio orientamento -, di
promozione e di pubblicazione dei materiali informativi che sono
ripartiti su diverse attività. Non sono inoltre conteggiate le
altre attività che l'Agenzia del lavoro sta realizzando per la
crescita del sistema dell'istruzione e della formazione
professionale nell'ambito delle azioni di sistema (attività di
formazione degli operatori, sviluppo del sistema dei crediti
formativi, eccetera).
"Quali indicazioni si pensa di trarre dalle iniziative
previste dalle intese, al fine di delineare il futuro sistema
istruzione/formazione della Valle d'Aosta?".
In linea con
quanto sopra esposto, il futuro sistema di istruzione/formazione
della Valle d'Aosta deve garantire le condizioni per una reale
integrazione, seguendo un processo per "tappe progressive", che
miri ad avviare sperimentazioni, in grado di produrre elementi e
informazioni funzionali alla definizione di strategie regionali per
lo sviluppo dei sistemi di istruzione, formazione e lavoro. I
protocolli d'intesa siglati nell'autunno 2003 hanno gettato le basi
per l'avvio di un dialogo che si auspica il più possibile
costruttivo fra il mondo dell'istruzione e quello della formazione
professionale, tenuto conto anche delle indicazioni europee e
nazionali in tali ambiti e delle peculiarità della nostra Regione.
Si tratta di una nuova apertura del mondo della scuola verso il
mondo del lavoro e viceversa, un'occasione sicuramente da cogliere
in prospettiva della definizione della normativa regionale sulla
riforma dei cicli e sul canale dell'istruzione e formazione. Su
questo tema vi è un impegno dell'Amministrazione regionale in
materia ed è aperto un confronto con le organizzazioni
sindacali.
Si dà atto che dalle ore 18,04 presiede il Vicepresidente
Nicco.
Presidente - La parola alla Consigliera Squarzino Secondina.
Squarzino (Arc-VA) - Ringrazio l'Assessore per questa relazione
dettagliata e chiederei anche una copia, per poter avere tutti i
dati, perché alcuni li ho riassunti, ma ero più interessata a
capire la logica complessiva che non a segnarmi i singoli
punti.
Tre osservazioni. Credo che, come emerge anche dalla relazione,
esista il problema di fondo della reale integrazione fra i 2
sistemi; questo è il problema di fondo, per il quale si cerca di
lavorare attivando diversi strumenti. In tale processo di
integrazione reale fra i 2 sistemi il più debole in questo momento
sembra essere quello dell'istruzione, perché, tra l'altro, se ho
capito bene, nel momento in cui si prevede di sperimentare un
modello di integrazione triennale che prepara una qualifica al
lavoro in grado di consentire di tornare eventualmente a scuola...
questo è un modello riguardante essenzialmente un percorso di
formazione professionale integrato con l'istruzione, ma è la
formazione professionale che ha in mano il modello, perché lei ha
detto che la scuola ha dichiarato di non essere ancora pronta a
proporsi come soggetto attuatore di un modello sperimentale di
integrazione fra l'istruzione scolastica e la formazione
professionale. Forse non ho capito bene, lo vedo dal modo con cui
l'Assessore reagisce... ma, di fatto, il modello sperimentale che
viene finanziato è un modello che fa riferimento al sistema della
formazione professionale e non al sistema dell'istruzione: di
fatto, il modello finanziato messo a bando è in quel settore e non
nell'altro... quindi per segnalare che il problema esiste ed è
importante che su questa integrazione si lavori affinché si crei un
sistema integrato.
Secondo aspetto. Le risorse mese a disposizione sono notevoli,
quindi credo vi sia un monitoraggio attento sulle iniziative fatte,
perché bisogna che risorse così consistenti - ci si aggira dai 6
agli 8 milioni di euro a seconda delle iniziative che si prendono
in esame - diano dei risultati trasferibili, che consentano di fare
un passo avanti e di trasferire anche nelle situazioni normali le
sperimentazioni attuate.
La terza osservazione la riprendo dalla parte finale della
relazione dell'Assessore e riguarda il confronto con i sindacati,
nel senso che, se è vero che tutto questo sistema integrato di
istruzione/formazione si inserisce all'interno del percorso che la
Regione sta facendo per confrontarsi con la "riforma Moratti", per
individuare un modello della "riforma Moratti" che vada bene a
questa scuola, è anche vero che in questo percorso i sindacati
scuola hanno un ruolo importantissimo. Mi sembra che finora sia
nella formulazione dei 2 protocolli di intesa, sia nel lavoro che
si sta facendo, nelle proposte che vengono fatte, anche nel
tentativo di delineare questo nuovo sistema integrato di
istruzione/formazione per la Valle d'Aosta, i sindacati scuola non
siano stati presenti. Trattandosi di un tema riguardante
l'attuazione della "riforma Moratti" e dato che su questa questione
vi è anche un accordo preciso fra i sindacati scuola e l'Assessore,
per individuare di volta in volta, a seconda dei temi, le soluzioni
più adatte in un confronto chiaro che poi produca dei frutti
effettivi, credo che anche in questo sistema i sindacati scuola non
debbano essere tenuti da parte.
