Classificazione
ASSISTENZA SANITARIA E OSPEDALIERA
Igiene e sanità pubblica



Oggetto del Consiglio n. 438 del 24 marzo 2021 - Resoconto
OGGETTO N. 438/XVI - Interrogazione: "Metodo di conteggio dei
soggetti deceduti per Covid".
Bertin (Presidente)
- Punto n. 26. Per la risposta,
l'assessore Barmasse.
Barmasse (UV) -
Prima domanda, "se il metodo di conteggio
dei decessi Covid dichiarato dal dott. Montagnani, coordinatore per
l'emergenza al Coronavirus, nel corso di un'intervista sia stato
condiviso dall'Amministrazione regionale": dalla gestione della
pandemia alle comunicazioni verso l'esterno fino anche al calcolo
degli indicatori epidemiologici specifici che compongono il piano
di monitoraggio pandemico regionale, quindi nella fattispecie anche
le modalità di conteggio dei deceduti, sono tutti assolutamente
noti e condivisi dall'Assessorato nella persona dei dirigenti
interessati e in primis dall'Assessore, in quanto oggetto di
continuo confronto con l'Azienda USL.
In situazioni quali quelle che una pandemia produce sui Governi
nazionali e regionali non vi è né può esservi alcun elemento
lasciato all'iniziativa individuale, specie se trattasi di
metodologie di calcolo di valori descrittivi, come gli indicatori
epidemiologici, su cui effettuare i monitoraggi e continue
valutazioni da cui necessariamente far scaturire azioni e
decisioni, a livello nazionale come a livello regionale.
La mancata conoscenza di quanto appena riferito ha portato
evidentemente a estrapolare dal contesto di un'intervista condotta
dal dottor Montagnani e a male interpretare le frasi sul conteggio
dei decessi per Covid, frasi nate in risposta alla domanda su come
mai la Valle d'Aosta avesse uno dei tassi di contagio di mortalità
più alto in Italia.
Il dottor Montagnani correttamente, dopo aver spiegato al
giornalista la differenza epidemiologica di non di poco conto tra
letalità (cioè i deceduti per una data malattia, rapporto ai
contagiati da quella malattia) e mortalità (deceduti per una causa
rapportata alla popolazione residente) ha replicato spiegando che i
decessi, come è facile comprendere, sono proporzionali al numero di
infezioni da Sars-Cov-2 che in Valle d'Aosta, come sappiamo già,
sono stati molti in relazione alla popolazione residente. Trattasi
del concetto di prevalenza di cui si è detto più volte in questi
mesi e che ha visto la Valle d'Aosta ai primi posti, purtroppo, tra
le regioni italiane, specie nel corso della prima ondata, insieme
alla Lombardia.
Il metodo di conteggio dei deceduti per Covid è quello che è
stato indicato dall'Istituto Superiore di Sanità fin nel minimo
dettaglio per tutte le regioni, che consiste nel classificare come
deceduti Covid anche quelle persone che avevano ricevuto la
diagnosi di infezione da Covid post mortem.
Tale diagnosi viene richiesta dalla medicina legale o nel caso
in cui vi sia il legittimo sospetto che la morte possa essere
correlata da infezione a Sars-Cov-2 oppure nel caso sia stato
eseguito un accertamento diagnostico o un'autopsia.
Le motivazioni principali che hanno indotto l'Istituto Superiore
di Sanità a indicare questa metodologia sono in tutta evidenza
quelle di garantire un adeguato tracciamento dei contatti con la
persona deceduta/contagiata in modo da interrompere la trasmissione
con i familiari e i conoscenti in vita, principio fondamentale
nella lotta alla pandemia e nel proteggere gli operatori impegnati
negli accertamenti diagnostici e nelle autopsie.
Sottolineo anche come tutte le precise e dettagliate
dichiarazioni rilasciate dal dottor Montagnani avevano come unico
scopo quello di dare evidenza di come il sistema di prevenzione e
di lotta alla pandemia in Valle d'Aosta sia stato e sia tutt'ora
molto attento e accurato.
Come il dottor Montagnani, ritengo inoltre che in questi casi la
massima trasparenza di dettaglio sia segno di professionalità e di
onestà intellettuale, anche quando è presente il rischio che
l'interlocutore non abbia la competenza tecnica necessaria a
comprendere correttamente il messaggio.
A supporto di quanto detto, voglio per ultimo sottolineare che
nelle valutazioni del determinismo della causa della morte per
Covid ci siano stati orientamenti diversi a livello internazionale
che hanno influenzato il calcolo dei decessi per infezione da
Sars-Covid-19 con confronti tra valori sui decessi nazionali non
sempre appropriati e corretti sotto il profilo metodologico.
In Germania, ad esempio, nei soggetti con morbilità in stato
avanzato, la causa di morte è stata correlata alla patologia di
base anche in presenza di Covid. In Italia è stato scelto un
orientamento diverso, ma la ratio di questa scelta deriva da una
domanda che credo ciascuno di noi vorrebbe, anche per etica, che il
medico legale si ponesse di fronte al caso di un decesso sospetto
durante la pandemia di una persona con patologie pregresse ovvero:
se non ci fosse stato il Covid questa persona sarebbe morta?
Come già spiegato in una precedente interpellanza, nella
maggioranza dei casi la risposta a questa domanda è "no", mentre
invece c'è un importante ruolo concausale di un aggravamento della
situazione clinica preesistente a causa dell'infezione, pertanto la
valutazione - e il conseguente conteggio da un punto di vista
medico legale - può essere solo quella indicata dall'Istituto
Superiore di Sanità e cioè decesso causa Covid.
"In caso negativo, se l'Amministrazione regionale condivida
questo metodo di conteggio": penso di aver già risposto con la
prima risposta alla domanda.
Presidente -
Per la replica, consigliere Manfrin.
Manfrin (LEGA VDA) -
Grazie, Assessore, per l'articolata
risposta e cercherò da non esperto di fornire ovviamente invece il
mio punto di vista.
Lei correttamente, Assessore, mi adduce tutta una serie di
motivazioni tecniche sul conteggio che viene fatto, ora però io le
parlo da giornalista e leggo un'intervista dove si chiede al
coordinatore dell'emergenza sanitaria per quale motivo i dati in
Valle d'Aosta siano così alti, cioè i dati sulla mortalità sul
Covid in Valle d'Aosta siano così alti a differenza di altre
regioni.
Quindi le dichiarazioni che vengono riportate sono: "In questa
regione abbiamo classificato come morti per Covid anche i casi
sospetti", cioè viene evidenziata una differenza di valutazione tra
quello che viene fatto in questa regione e quello che viene fatto
in altre, perché se effettivamente la spiegazione fosse quella che
lei ha dato, Assessore, la risposta avrebbe dovuto essere: "In
questa regione, esattamente come in tutte le altre, abbiamo gli
stessi parametri".
Invece no, qui si fa una differenza e si dice: in questa regione
abbiamo classificato morti per Covid anche i casi sospetti, a un
certo punto siamo pure arrivati a fare i tamponi a persone già
decedute e in caso di positività la morte è stata classificata come
Covid; lei giustamente mi dice che bisogna avere una certezza. Le
faccio un caso al limite dell'assurdo, un caso che è accaduto a
Como di una ragazza che è morta affogata nel lago, è stata
ripescata, è stato fatto il tampone, è stata rilevata la positività
ed è stata classificata come morta per Covid, che è un'assurdità,
evidentemente, però secondo quei canoni e i parametri che voi ci
dite questo rientra nella norma. È una norma assurda al netto di
questo!
Il problema è proprio questo, cioè ci si spiega che siccome, non
so per quale motivo, nella nostra regione c'è un metodo diverso, la
giustificazione del fatto che i dati sono più alti è che noi
classifichiamo come morti per Covid anche i casi sospetti.
Ora è evidente che una dichiarazione come questa possa far
sorgere dei dubbi, e li fa sorgere. Assessore, le faccio un esempio
concreto: la settimana scorsa o due settimane fa, adesso non
ricordo esattamente quale è stato il momento, ma mi pare due
settimane fa, l'Assessore Caveri ha fatto un
tweet
dove
scriveva che la Valle d'Aosta ha mancato la zona bianca per un solo
contagio.
Io mi rifaccio a quanto è stato dichiarato e quindi, a fronte di
questi numeri, se la Valle d'Aosta ha mancato la zona bianca di un
contagio, è più che evidente che se il metodo di classificazione
che è stato utilizzato è iper protettivo, cioè rileva anche cose
che sono soltanto sospette e non certe, noi avremmo privato la
Valle d'Aosta per due settimane di una zona bianca che avremmo
avuto diritto di avere.
Allora è chiaro che io mi fido della sua spiegazione tecnica,
Assessore, però le chiedo: approfondiamo questo tema, perché io mi
fido di quello che viene fatto, ma se viene dichiarato che in Valle
d'Aosta vengono fatte delle cose differenti rispetto alle altre
regioni, forse è il caso di approfondire perché nel momento in cui
queste valutazioni differenti incidono anche sulla vita economica e
sociale di centinaia di migliaia di persone, anche soltanto
classificare un caso in meno forse può far la differenza.
È più che evidente che leggere un'intervista di questo tipo
faccia sorgere dei dubbi, ovviamente non ho le conoscenze tecniche
per poter contestare i dati, anche perché non potrei andare a
contestare delle cartelle cliniche di persone che sono decedute
piuttosto che di infezioni, però è più che evidente che basarsi sul
sospetto - non so come venga classificato il sospetto - piuttosto
che sui dati certi, forse se la posta in gioco è così alta rispetto
alla vita sociale ed economica di questa regione, sarebbe bene fare
i dovuti approfondimenti.
