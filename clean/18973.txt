Classificazione
AMBIENTE
INDUSTRIA


Resoconto integrale del dibattito dell'aula
Oggetto del Consiglio n. 2097 del 11 luglio 2001 - Resoconto
OGGETTO N. 2097/XI Opere di bonifica e realizzazione di
infrastrutture per la riqualificazione dell’ "Area
Cogne". (Interrogazione)
Interrogazione Considerato che la 2^ Commissione permanente
"Affari generali" ha recentemente effettuato un sopralluogo presso
l’Area Cogne, ove sono in atto le opere di bonifica
e le realizzazioni delle infrastrutture da destinare alla
riqualificazione del sito industriale;
Preso atto che le opere sono ormai in via di definizione sia per
quanto riguarda gli accessi all’area sia per il
ripristino ambientale;
Atteso che la legge regionale n. 3/2000 prevede "Interventi a
favore delle imprese industriali per la realizzazione di
insediamenti produttivi nell’area industriale Cogne
di Aosta", secondo criteri di priorità stabiliti dalla Giunta
regionale e istruttorie tecnico-economiche svolte da Finaosta
S.p.A.;
i sottoscritti Consiglieri regionali
Interrogano
la Giunta regionale al fine di conoscere:
1) quali sono ad oggi le risorse stanziate e quelle
effettivamente spese per il conseguimento degli obiettivi di cui in
premessa;
2) quali sono le risorse finanziarie ancora necessarie per il
completamento della riqualificazione;
3) se, ad oggi, sussistono richieste di insediamento da parte di
imprenditori privati e, in caso affermativo, di quali iniziative si
tratta e quali valutazioni sono state espresse.
F.to: Lattanzi - Tibaldi - Frassy
Président
La parole à l’Assesseur à
l’industrie, à l’artisanat et à
l’énergie, Ferraris.
Ferraris (GV-DS-PSE)
Per quanto riguarda la prima domanda,
quali siano le risorse stanziate finora per la riconversione
dell’area Cogne, esse ammontano a 64.840.650.000
lire.
Queste sono state oggetto di due convenzioni stipulate con
Vallée d’Aoste Structure. Una convenzione in
relazione al Programma comunitario "Resider" per la bonifica delle
aree, che ha comportato una spesa di 32.917 milioni, e una
convenzione in relazione all’obiettivo II per la
reinfrastrutturazione dell’area compresa la
realizzazione della Pépinière, pari a 31.923.650.000 lire.
Di queste risorse, quelle già spese per la realizzazione degli
interventi ammontavano al 31 dicembre 2000 a lire 28.578.561.000,
di cui 11.240 milioni a valere sul Programma comunitario "Resider"
e 17 miliardi circa a valere sull’obiettivo II
relativo alla reinfrastrutturazione.
Per quanto riguarda invece le risorse necessarie per il
completamento dell’opera di conversione, in
particolare per la realizzazione di 2.000 metri quadri di
superficie per le attività artigianali e di 4.000 metri quadri per
le attività legate all’industria e alla
ristrutturazione del PAC, dell’edificio dei servizi
comuni, dell’area immagine, dell’area
sport, (quindi per le attività necessarie a risistemare
l’area nel suo complesso) sono state valutate in uno
studio condiviso dalla Giunta regionale con la deliberazione n.
897/2001 in 60.430 milioni, di queste 15 miliardi sono assegnati
dal documento unico di programmazione, il Docup obiettivo II
2000-2006; 11.300 milioni dall’accordo quadro di
programma con il Ministero del tesoro e 1.300 milioni da fondi
regionali legati allo "over booking" dei fondi comunitari.
Per quanto riguarda l’ultima domanda:
"se
sussistono richieste di insediamento da parte di imprenditori
privati?"
, fino ad oggi sono pervenute 12 richieste, 11 delle
quali da parte di imprese o consorzi valdostani - si tenga conto
che è un consorzio artigiano con più di 30 imprese - e da
un'impresa piemontese.
Non è possibile fare al momento alcuna valutazione rispetto alle
proposte di insediamento, la cui origine pressoché esclusivamente
locale è dovuta al fatto che l’attività di
promozione dell’area è appena stata avviata.
L’attività di promozione, il cosiddetto
"marketing territoriale", si suddivide in una prima fase che è il
marketing strategico, ovvero sia la definizione del prodotto da
promuovere, e in una seconda fase, marketing operativo, relativo
alle modalità di promozione. L’esigenza ovviamente è
quella di far coincidere il lancio promozionale con uno stato di
avanzamento rilevante dei lavori
d’infrastrutturazione dell’area. È
evidente che una promozione eccessivamente anticipata non
consentirebbe ai soggetti non locali una valutazione
dell’attrattività dell’area.
L’attività finora realizzata
nell’ambito del marketing territoriale ha riguardato
la valutazione delle esigenze formulate dagli attori
socio-economici locali, quindi dalle imprese locali, la
realizzazione di un progetto grafico e
l’acquisizione di alcune pagine di riviste
specializzate. A breve l’attività di promozione
proseguirà con l’acquisizione delle ultime
risultanze del marketing strategico che riguardano il "lay out" del
"master plan", la definizione dei canoni di locazione,
l’individuazione dei servizi strategici per area, il
target a cui deve uniformarsi l’area e la
definizione di standard elevati di qualità ambientale e
architettonica. Seguirà la realizzazione del sito web, la
predisposizione delle procedure per la selezione degli investitori
e seguiranno attività di prestazioni a successo attraverso società
specializzate, inoltre si terrà nel mese di ottobre di
quest’anno a Saint-Vincent un convegno volto alla
promozione dell’area.
Si parteciperà inoltre ai meetings di Porto, di Francoforte,
negli Stati Uniti, di Bruxelles, di Tokyo fra la fine del 2001 e il
2002 e si provvederà anche alla formazione di risorse umane volte
al marketing territoriale sulla base di programmi concordati con
l’ICE.
Président
La parole au Conseiller Lattanzi.
Lattanzi (FI) Intanto vorrei ringraziare
l’Assessore per le risposte precise e puntuali,
risposte che in un certo senso ci sollevano anche da un dubbio e da
un impegno: il dubbio che in quell’area non si
sapesse cosa fare e l’impegno di doverci
pensare.
Prendo atto che per gli stanziamenti già effettuati, i 64
miliardi stanziati di cui 28 miliardi già spesi, e i 60
preventivati per completare l’opera, sia già chiaro
alla Giunta, perlomeno alla Giunta in Valle d’Aosta
e magari a qualche altro personaggio fortunato, che
quell’area è definita. Sarebbe interessante dirlo
anche ai cittadini di Aosta che da anni aspettano di sapere cosa la
Regione vuol fare di quell’area.
Oggi abbiamo appreso che è già pianificato un marketing
strategico per il lancio dell’area, un marketing
territoriale per lanciare questo prodotto che è già nella testa di
qualcuno e che quindi definisce per quell’area cose
molto precise.
Avvisiamo anche il Consiglio comunale di Aosta, dove qualcuno
aveva aperto un dibattito per fare addirittura un tematico su cosa
fare di quell’area: il turismo, centri congressi,
aree verdi, sport, finalmente recuperiamo milioni di metri quadri
alla città e, in un indirizzo di Aosta città turistica, storica,
culturale, archeologica e chi più ne ha più ne metta, ci rimettiamo
i capannoni e le industrie, almeno diciamoglielo a quelli della
città di Aosta.
Devo dire che apprendo con amarezza questi obiettivi perché il
nostro partito in tutti quelli che sono stati momenti di confronto
su quell’area si è sempre battuto perché si potesse
giungere alla definizione di un’area veramente
recuperata alla città e, quando diciamo "un’area
recuperata alla città", intendiamo ai cittadini, perlomeno quelli
di Aosta, ma anche dell'intera Regione che in
quell’area auspicavano che si potesse decentrare una
parte di quelle che sono le attività artigianali, si parlava anche
di quelle commerciali, il recupero della zona sud di Aosta e che
invece ad oggi devono prendere atto che lì sostituiremo tutta
l’area Cogne dell'industria metallurgica con una
serie di capannoni, magari più moderni con gli alberi e con i
lampioni dove si produrrà speriamo qualcosa.
Prendiamo atto con amarezza che non ci saranno aree verdi, che
non ci saranno zone sportive o turistiche attraverso le quali
recuperare quest’area, un’area
controversa: abbiamo visto le opere di bonifica di quel territorio.
Qualcuno ci dirà che d’altronde in
quell’area bisogna portare delle attività che
producono sviluppo; pensi che noi siamo convinti che il turismo
produca sviluppo, pensi che pazzi!
Pensi che pazzi noi che consideriamo quell’area
un sito che prima o poi dovrà vedere un ridimensionamento di parte
dell'industria Cogne che oggi c’è perché solo un
utopista pazzo può pensare che la Cogne possa mantenere quelle
strutture così ampie per quello che sta producendo e soprattutto
per quello che andrà a produrre, cioè l’alta
specializzazione dell’acciaio nei prossimi decenni,
come aveva detto anche l’Assessore, come unica via
per rimanere sul mercato.
Spenderemo 130 miliardi, così sono stati stanziati, già spesi in
parte e in parte preventivati, per costruire tanti capannoni e per
vedere poi chissà chi si insedierà e a quali condizioni perché qui
abbiamo dodici richieste fra cui un consorzio con trenta che,
evidentemente, nella misura in cui si liberano delle aree cercano
di organizzare le loro attività soprattutto laddove in questo
momento, tipo Tzamberlet, ci sono e sono sistemate in maniera molto
confusionaria, però 2.000 metri quadri sono destinati alle imprese
artigianali e 4.000 metri quadri all’industria.
Perché ci siamo impegnati nel liberare
quell’area? Potevamo lasciare i capannoni che
c’erano, producevano e magari potevamo chiedere alla
Cogne di fare uno sforzo maggiore per stare sul mercato.
Marketing strategico, marketing territoriale, lancio
dell’area, lancio di un prodotto che è da vendere
nel mondo con già un programma di lancio pianificato, ma, prima di
vendere il prodotto nel mondo non sarebbe il caso di venderlo agli
Aostani giusto per fargli capire cosa avranno a distanza di 100
metri dalle loro case da qui ai prossimi anni?
