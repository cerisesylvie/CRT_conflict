Classificazione
INDUSTRIA



Oggetto del Consiglio n. 662 del 9 giugno 2004 - Resoconto
OGGETTO N. 662/XII - Iniziative per scongiurare il rischio di
chiusura dello stabilimento Zincocelere di Pont-Saint-Martin e
ipotesi per il rilancio. (Interpellanze)
Interpellanza
Osservato che la ZINCOCELERE di Pont-Saint-Martin è stata
posta in liquidazione e potrebbe essere assoggettata a
fallimento;
Preso atto della protesta dei dipendenti di detta impresa che
rischiano di perdere il posto di lavoro;
Rilevato come le gravi difficoltà dell'azienda della Bassa
Valle si inseriscano in una più ampia crisi del settore industriale
della nostra Regione;
Creduto opportuno avere più dettagliate informazioni sullo
stato della vicenda ZINCOCELERE e sulle iniziative poste in atto
dal governo regionale per scongiurare il rischio della chiusura e
del licenziamento delle maestranze;
i sottoscritti Consiglieri regionali
Interpellano
la Giunta regionale per sapere:
1) lo stato giuridico ed economico-finanziario della
ZINCOCELERE di Pont-Saint-Martin, con particolare riferimento ai
riflessi occupazionali;
2) quali iniziative ha assunto ed intende assumere la Giunta
regionale per scongiurare il rischio di chiusura dello stabilimento
della Bassa Valle.
F.to: Curtaz - Riccarand - Squarzino Secondina
Interpellanza
Premesso:
- che lo stabilimento Zincocelere di Pont-Saint-Martin,
industria che versa da tempo in un grave stato di crisi, ha cessato
nei giorni scorsi la produzione;
- che un altro imprenditore avrebbe manifestato interesse
all'acquisizione dell'azienda;
tutto ciò premesso, i sottoscritti Consiglieri
regionali
Interpellano
l'Assessore delegato per sapere:
1) se esiste una concreta possibilità di acquisizione dello
stabilimento da parte di qualche imprenditore: in caso affermativo,
chi è il soggetto (o la società, o il gruppo) interessato e quali
sono gli eventuali propositi in merito al rilancio dell'azienda,
sia sotto l'aspetto produttivo sia sotto quello
occupazionale;
2) quali sono le posizioni creditorie che vanta la Regione,
direttamente o tramite Finaosta, nei confronti di Zincocelere
S.p.A. e quali iniziative intende intraprendere per
tutelarle.
F.to: Tibaldi - Frassy - Lattanzi
Président - La parole au Conseiller Curtaz, pour l'illustration
du point n° 25.
Curtaz (Arc-VA) - Farò un'illustrazione molto breve di questa
interpellanza. È l'Assessore Ferraris a rispondere?
(interruzione dell'Assessore Ferraris, fuori
microfono)
... ovviamente l'interpellanza è superata dagli eventi, già
forse addirittura il giorno successivo al deposito abbiamo avuto
notizie meno pessimistiche rispetto a quelle che venivano diffuse
qualche giorno dopo; credo che comunque l'iniziativa possa essere
l'occasione per fare il punto della situazione.
Président - La parole au Conseiller Tibaldi, pour l'illustration
du point n° 28.
Tibaldi (CdL) - La nostra interpellanza ha un taglio leggermente
diverso perché, nel momento in cui la stavamo redigendo, la stampa
locale ci ha informato che il Tribunale di Biella assegnava la
gestione dell'azienda a un imprenditore - poi anche indicato
nominativamente, tal Silvano Botti - per il passaggio di proprietà
da "Zincocelere" a una non meglio definita "CST Net"; questo per
quanto riguarda la contestualità dell'iniziativa. Il 27 maggio,
giorno di scadenza termini, come ben sa l'Assessore, coincideva con
questa notizia, di conseguenza abbiamo calibrato la nostra
iniziativa per conoscere qualcosa di più su questa possibilità di
acquisizione dello stabilimento, definita nei giorni successivi, da
parte dell'imprenditore e per conoscere le caratteristiche del
medesimo sotto il profilo economico, quali sono gli eventuali
propositi in merito al rilancio dell'azienda, sia sotto l'aspetto
produttivo, sia sotto quello occupazionale; anche perché la società
"Zincocelere" ha visto la luce nel 1996 quando è sorta sulle ceneri
della "Conner Peripherals", il cui epilogo è stato drammatico dopo
una vita breve e tormentata. La "Zincocelere" non ha avuto una
grande fortuna in più, anzi, la "Zincocelere" nel 1996 occupa lo
stabilimento della "Conner", sulla base di una convenzione
particolarmente "munifica" stipulata con la Valle d'Aosta, cambia
poi "pelle" nel corso di questi anni diventando "Nord Elettronica"
e poi "Viasystems" nel 1999, gruppo americano che ci era stato
presentato nel 1999, rispondendo ad una nostra interpellanza, come
"leader" dei circuiti stampati. In realtà questa "leadership" si è
presto consumata e siamo arrivati al 2004 con una situazione di
crisi manifesta nei primi mesi dell'anno, dopodiché l'epilogo con
il rischio di fallimento e l'arrivo di questo nuovo imprenditore.
Grande soddisfazione da parte dei sindacati, come si legge sui
giornali, altrettanta soddisfazione da parte dei due Assessori,
compreso quello piemontese, più prudenti forse i giudizi e le
aspettative degli occupati che, sulla base di quello che leggiamo
sui giornali, vedono ridurre le unità in organico sia a Cavaglià,
unità gemella della "Zincocelere" di Pont-Saint-Martin, sia qui in
Valle d'Aosta: le unità si riducono di circa 180 posti, di
conseguenza vi è un ridimensionamento dell'assetto produttivo.
La seconda domanda che poniamo è relativa alla convenzione del
1996, creata ad hoc per chi rappresentava allora la "Zincocelere",
la convenzione prevedeva diversi interventi ed elargizioni da parte
dell'ente pubblico nei confronti dell'imprenditore privato, non è
una novità del resto. Era un intervento visto come recupero alla
situazione che si era depauperata dell'ex "Conner" e, sulla base di
questa convenzione, nonostante determinati impegni assunti dalla
Regione, non vi è stata corrispondenza negli obblighi che dovevano
essere assunti dalla "Zincocelere", specie sotto il profilo
occupazionale. Poniamo quindi questo secondo quesito per sapere
quali sono le posizioni creditorie che vanta la Regione,
direttamente o tramite "Finaosta", nei confronti della "Zincocelere
S.p.A.", che ha salutato la nostra Regione, e quali iniziative
intende intraprendere per tutelarle.
Président - La parole à l'Assesseur aux activités productives et
aux politiques du travail, Ferraris.
Ferraris (GV-DS-PSE) - Come è stato ricordato, questa vicenda
della "Zincocelere" si è conclusa positivamente e questo dato va
tenuto in considerazione. Ha visto coinvolta sia la Regione Valle
d'Aosta, sia la Regione Piemonte nella persona dell'Assessore
Picchetto, vi è stata una riunione il 24 maggio presso la sede
della Regione Piemonte, con la presenza del Commissario giudiziale
dell'imprenditore della società "CST Net", le organizzazioni
sindacali, per far fronte a una situazione che rischiava di portare
verso la chiusura dello stabilimento. La situazione oggi è quella
di una decisione del Tribunale di Biella, che il 26 maggio scorso
ha autorizzato il concordato preventivo per la "Zincocelere" e
quindi la cessione dell'azienda alla società "CST Net" di Trezzo
d'Adda. Il contratto per l'acquisto dell'azienda verrà stipulato
entro questo mese e per il 22 luglio è prevista la riunione dei
creditori per quanto riguarda la verifica del concordato
preventivo.
Per quanto concerne il dato occupazionale, l'azienda occupa 610
addetti, di cui attualmente un centinaio sono in cassa
integrazione. L'occupazione della nuova società a regime sarà di
420 addetti complessivamente, con un taglio occupazionale più
significativo che sarà nello stabilimento di Cavaglià, in quanto i
livelli occupazionali dello stabilimento di Pont-Saint-Martin
saranno mantenuti. Sono stato in contatto con l'imprenditore della
"CST Net", sono in contatto anche per fissare un incontro nei
prossimi giorni, tenuto conto del fatto che proprio in queste ore
sono in atto delle trattative sindacali sulle modalità di
riassunzione dei dipendenti della "Zincocelere". La vertenza ha
avuto anche dei tratti di particolare drammaticità, non tanto a
Pont-Saint-Martin, dove la situazione era difficile, ma soprattutto
a Cavaglià, in ogni caso vi è stata una soluzione positiva. Ci
riserviamo di fare un incontro con l'imprenditore che ha preso
l'azienda, per avere un quadro più chiaro rispetto ai piani
industriali e le prospettive dello stabilimento, tenuto conto che
l'acquisizione da parte della "CST Net" della "Zincocelere" fa sì
che questo diventi il primo gruppo per la produzione di circuiti
stampati a livello europeo. Se, come credo, siamo tutti convinti
che un settore produttivo come questo necessiti di avere un
apparato produttivo sviluppato, soprattutto nelle fasce alte del
mercato a livello europeo, ritengo che rappresenti un elemento da
tenere nella dovuta considerazione. In ogni caso l'intendimento
dell'Amministrazione è quello di fare un confronto con il nuovo
imprenditore sui suoi piani industriali.
Per quanto riguarda la situazione creditoria, i crediti della
"Zincocelere" ammontavano originariamente a 6,2 milioni di euro,
che però sono residuati per 4,34 milioni, i quali sono stati
interamente azzerati tramite l'escussione delle fideiussioni
bancarie; quindi non vi sono ad oggi posizioni creditorie in essere
di alcun tipo né in capo alla Regione, né in capo a "Finaosta".
Ripeto: "Finaosta" si era tutelata con delle fideiussioni a prima
escussione, cosa che ha fatto.
Président - La parole au Conseiller Curtaz.
Curtaz (Arc-VA) - Prendiamo atto dell'epilogo abbastanza
positivo della vicenda, torneremo sulle vicende di carattere
industriale della nostra Regione perché è cronaca di questi giorni,
si chiude un fronte, ma se ne aprono altri.
Président - La parole au Conseiller Tibaldi.
Tibaldi (CdL) - La soddisfazione è anche comprensibile perché,
sulla base di quello che ha detto ora l'Assessore, sembrerebbe che
questo imprenditore sia animato da buone intenzioni. Mi permetto
solo di fare una considerazione e di usare più cautela
nell'esprimere determinate ambizioni, perché il fatto che diventi
il primo gruppo a livello europeo nella produzione dei circuiti
stampati ci onora, ci rende orgogliosi, ma ci rendeva orgogliosi
anche l'ospitalità di un imprenditore di una levatura ancora più
ampia quale "Viasystems" nel 1999, quando ci venne presentato come
gruppo americano "leader" mondiale nel settore dei "chip
carrier".
Assessore, lei sa bene che ci sono alcune sue dichiarazioni che
fanno storia ormai negli annali dei resoconti del Consiglio
regionale perché, quando ha risposto ad una nostra puntuale
interpellanza in merito ad un progetto di ricerca e sviluppo
avviato dalla società "Viasystems", i cui contenuti però sono
rimasti fumosi, disse testualmente:
"Alla crescita esponenziale
del mercato dei "chip carrier", che a livello mondiale è stimata in
3 mila miliardi entro i prossimi 5 anni, è collegata l'erogazione
miliardaria che ha effettuato la Regione, cioè di 3,5 miliardi a
favore di "Viasystems" e al fatto che il progetto di ricerca ha una
particolare rilevanza strategica, in grado di rafforzare
complessivamente anche il mercato tradizionale dei circuiti
stampati, tanto che l'impresa "Viasystems" prevede a regime di
destinare all'iniziativa 39 dipendenti"
.
Sui riflessi occupazionali l'obiettivo non è stato raggiunto,
perché dai 250 dipendenti previsti secondo lo schema di convenzione
siglato nel 1996 e da assumere entro il dicembre 2000 alla fine a
regime nei giorni scorsi ce n'erano 120 più o meno. Tutte queste
previsioni euforiche sono state purtroppo smentite dai fatti,
quindi, Assessore, noi confidiamo nel fatto che lei incontrerà
l'imprenditore e probabilmente conoscerà alcuni particolari del
piano industriale che ha il medesimo in merito allo stabilimento di
Pont-Saint-Martin, ma non ci sentiamo di sottoscrivere con
altrettanta euforia certe previsioni come quella della "leadership"
nel settore europeo. Staremo a vedere, anche rispetto a quelle che
saranno le eventuali convenzioni già solo per quanto riguarda la
locazione dell'immobile che la Regione intenderà stipulare con lo
stesso imprenditore. Siamo soddisfatti perché l'azienda ha un nuovo
imprenditore e non è stata destinata al fallimento, ma siamo
attente sentinelle di quello che si verificherà nei prossimi
mesi.
