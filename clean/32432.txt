Classificazione
AMBIENTE
Inquinamento



Oggetto del Consiglio n. 1157 del 21 aprile 2010 - Resoconto
OGGETTO N. 1157/XIII - Interpellanza: "Interventi per
determinare il termine ultimo dell'utilizzo degli impianti di
riscaldamento a nafta".
Interpellanza
Preso atto che l'Assessorato al territorio e ambiente, in
base alle indicazioni del decreto legge 194/2009, convertito in
legge con la legge 25/2010, ha autorizzato l'allungamento della
proroga, da cinque a sette, e quindi sino al 28 aprile 2013, della
possibilità per le caldaie da riscaldamento a nafta, di continuare
ad emettere i fumi di scarico in atmosfera;
Tenuto conto che tali impianti sono tra i più inquinanti
l'aria che respiriamo, in particolare per la rilevante quantità di
anidride solforosa, e che la V parte del D.lgs. 152/2006 "Norme in
materia di tutela dell'aria e di riduzione delle emissioni in
atmosfera" ne prevedeva l'abolizione, salvo poi nelle norme
transitorie prevedere proroghe, nella più tipica politica
dell'annunciare grandi progressi e poi mantenere lo status
quo;
Constatato che nella plaine d'Aoste in inverno, anche a causa
dell'inversione termica, si concentrano rilevanti quantità di
inquinanti e che vi sono numerosi superamenti delle soglie
consentite;
Ricordati i numerosi interventi legislativi regionali a
favore dell'ambiente e dello sviluppo energetico eco compatibile,
in contraddizione con questa norma statale;
Preoccupati del perdurare di questa situazione anomala che
rischia di essere pagata dalla salute dei cittadini
valdostani;
i sottoscritti Consiglieri regionali
Interpellano
la Giunta regionale se intenda:
1) porre in sede di Conferenza Stato regioni il problema del
termine definitivo alle proroghe agli impianti di riscaldamento a
nafta, in modo che dal 2013 non ve ne siano più, almeno nella
nostra regione;
2) verificare con i proprietari di questi impianti un
percorso che tenda a superare volontariamente questa incongruità,
anche attraverso gli strumenti positivi della legislazione
regionale;
3) ipotizzare l'esclusione dal contributo riscaldamento per
le famiglie che abitano gli stabili riscaldati a nafta, come
incentivo alla loro riconversione.
F.to: Carmela Fontana - Rigo - Donzel
Président
- La parole à la Conseillère Carmela
Fontana.
Fontana (PD)
- Grazie, Presidente.
Recentemente l'Assessorato al territorio e ambiente ha
autorizzato la proroga, sino al 28 aprile 2013, delle emissioni di
fumo delle caldaie da riscaldamento a nafta nell'atmosfera della
Valle d'Aosta. Questi impianti sono stati tra i più inquinanti
l'aria che respiriamo, in particolare per la rilevante quantità di
anidride solforosa che contengono, tanto è vero che la V parte
della legge n. 152/2006 "Norme in materia di tutela dell'aria e di
riduzione delle emissioni in atmosfera" ne prevedeva l'abolizione,
salvo poi nelle norme transitorie prevedere proroghe nella più
tipica politica dell'annunciare grandi progressi.
Tutti noi sappiamo che nella valle centrale, in particolare
nella piana di Aosta, in inverno si concentrano rilevanti quantità
di inquinanti legati agli impianti di riscaldamento a combustibile
fossile e che spesso il fenomeno assume una maggiore rilevanza a
causa del fenomeno dell'inversione termica, in quanto l'aria fredda
ristagna a contatto con il suolo, l'aria inquinata vi si ricircola
e viene respirata da tutti noi.
La nostra Regione ha dimostrato, almeno nell'ultimo decennio,
una particolare attenzione allo sviluppo energetico ecocompatibile,
promuovendo azioni positive e contributi concreti a ridurre
l'inquinamento dell'aria e migliorare i rendimenti energetici.
Tutta questa capacità legislativa viene oggi messa da parte da un
provvedimento nazionale miope e controproducente.
Il gruppo regionale del Partito Democratico, particolarmente
attento a difendere la salute dei cittadini, e in particolare di
quelli più fragili, bambini e anziani, ritiene che la Giunta
regionale debba intervenire perché nel più breve tempo possibile
gli impianti di riscaldamento a nafta siano riconvertiti in
impianti meno inquinanti. Per questi motivi vogliamo conoscere le
intenzioni della Giunta regionale in merito ad un intervento nella
Conferenza Stato-Regioni, perché questa proroga sia l'ultima e si
avvii da subito il processo di riconversione degli impianti con
questo combustibile così inquinante. Inoltre riteniamo opportuno
che la Giunta preveda iniziative volte a quei pochi condomini che
ancora utilizzano la nafta, per informarli delle tante possibilità
che la legislazione regionale prevede per rendere più semplice, e
meno gravoso dal punto di vista economico, tale trasformazione.
Grazie.
Président
- La parole à l'Assesseur au territoire et à
l'environnement, Zublena Manuela.
Zublena (UV)
- Merci, M. le Président.
In relazione all'interpellanza, va evidenziato innanzitutto come
l'utilizzo della nafta per effetto della normativa nazionale sia
vietato dal 1° settembre 2007 in tutti gli impianti termici civili
che hanno una potenza inferiore a 300 KWatt. Per gli impianti con
potenza superiore a 300 KWatt e soggetti all'autorizzazione
regionale, è previsto - sempre dalla normativa vigente - che entro
il 28 aprile 2013 siano effettuati degli adeguamenti tecnici perché
questi impianti rispettino i limiti alle emissioni in atmosfera.
L'adeguamento può consistere sia nella sostituzione del
combustibile, ma anche nell'adozione di sistemi di abbattimento dei
fumi.
Stiamo però parlando di 27 impianti che sono soggetti ad
autorizzazione e che alla data del 2013 dovranno rispettare i
limiti alle emissioni, ed è questo l'elemento che rileva ai fini
della riduzione delle pressioni sulla qualità dell'aria. Stante i
numeri, è lontano il tempo in cui ad Aosta era molto diffuso
l'utilizzo della nafta, perché nel tempo c'è stata tutta una
riconversione favorita da una serie di politiche regionali che ne
hanno reso meno conveniente l'uso. Quindi, in merito
all'opportunità della proroga che è intervenuta con la legge del
2010 e alla necessità o meno di intervenire nei tavoli della
Conferenza Stato-Regioni per evitare ulteriori proroghe, non si può
che concordare con le motivazioni di natura ambientale che sono
esposte, seppure il problema è molto ridimensionato. Va però tenuto
conto di una serie di osservazioni e di problematiche che ci sono
state espresse dai soggetti proprietari degli immobili interessati
a questo adeguamento, con cui l'Assessorato ha un contatto
continuo, proprio perché hanno dovuto essere autorizzati e sono
stati soggetti alla proroga per conformarli alle nuove disposizioni
normative.
I proprietari degli immobili hanno evidenziato la necessità di
far coincidere la trasformazione tecnica degli impianti alla
possibilità di allacciarsi alla prevista rete di teleriscaldamento,
la quale rappresenta una soluzione che permetterebbe l'eliminazione
di un numero abbastanza importante di punti di emissione e
consentirebbe, nella
plaine,
di ridurre gli impatti sulla
qualità dell'aria. Quindi la forzatura ad anticipare l'adeguamento
di questi impianti, che oggi significherebbe fare un intervento per
sostituire la caldaia o il combustibile, o mettere dei sistemi di
abbattimento dei fumi, rischierebbe di ostacolare il successivo
allacciamento alla rete di teleriscaldamento. Infatti, per ragioni
economiche, un condominio che avesse appena investito per
riconvertire o adeguare l'impianto, non avrebbe nessun vantaggio ad
allacciarsi alla rete di teleriscaldamento, se non dopo aver
ammortizzato l'intervento e quindi rinviando questa operazione di
parecchi anni.
Circa l'ultimo quesito, ipotizzare penalizzazioni rispetto alla
concessione del contributo riscaldamento alle famiglie, va valutato
tenendo conto di diversi aspetti. Innanzitutto gli impatti sociali
in un momento di difficoltà economica per le famiglie, ma anche
tenendo conto dell'evoluzione dell'offerta di alternative agli
impianti a nafta, che oggi il progetto di teleriscaldamento
concretamente prospetta e che potrà indurre ad una graduale
eliminazione dei vecchi impianti a favore di un sistema
migliorativo dal punto di vista della gestione e del controllo
delle emissioni.
Certo, bisognerà che i tempi di realizzazione dell'impianto di
teleriscaldamento siano compatibili con quelli delle scadenze
normative, quindi in questo momento, anche per questo insieme di
considerazioni, la suggestione dell'interpellanza non ci appare lo
strumento più efficace da percorrere.
Président
- La parole à la Conseillère Carmela
Fontana.
Fontana (PD)
- Ringrazio l'Assessore per la risposta che
mi ha fornito e per i dati che mi ha dato su questi 27 impianti che
ci sono attualmente. Ha fatto un ragionamento logico, che sarebbe
quello che interesserebbe anche a noi, che si fanno questi
allacciamenti con il teleriscaldamento, ma io ho fatto questa
interpellanza perché sappiamo che i tempi sono lunghissimi. La
nostra proposta era quella di vedere se potevamo, non so con che
metodo, l'Assessorato, magari anche insieme, magari lavorarci...
vedere se si potevano dare degli incentivi, anche perché la Regione
in questi ultimi 10 anni ha messo l'anima in questo senso, bisogna
dire che è stato fatto tanto... vedere se si riusciva a risolvere
quest'altro - sembra piccolo, ma grande - problema per la salute
dei cittadini. È un impegno che sarebbe molto importante da
aggiungere a tutto quello che è stato fatto. Grazie.
