Classificazione
EDILIZIA
Edilizia residenziale



Oggetto del Consiglio n. 2894 del 26 luglio 2017 - Resoconto
OGGETTO N. 2894/XIV - Interpellanza: "Confronto con la
commissione consiliare competente in materia di affitti delle
seconde case e di revisione della legge regionale n.
19/2001".
Rosset (Presidente) -
Punto n. 20 all'ordine del giorno.
Per l'illustrazione, chiede la parola il Consigliere Marguerettaz,
ne ha facoltà.
Marguerettaz (UV) -
Affrontiamo un argomento che è
sicuramente complesso, importante e che è stato già oggetto di
riflessioni, di analisi: da un lato, c'è un'esigenza sacrosanta,
ovvero creare le condizioni in modo tale da non avere una
concorrenza sleale tra un'offerta alberghiera e un'offerta
para-alberghiera, o comunque un'ospitalità diffusa e, dall'altro,
valorizzare un patrimonio importantissimo di seconde case, che
possono essere un volano per tutta la nostra economia. Le norme
sono sicuramente datate, ma esistono, quindi, nel momento in cui si
definisce una "locazione breve", ci si deve attenere alle
caratteristiche di una locazione, quindi è una locazione di un
immobile, che può essere ammobiliato, ma non ci devono essere dei
servizi, quindi non ci può essere sicuramente il servizio di prima
colazione, non ci possono essere i cambi biancheria, le pulizie; le
norme quindi esistono.
In passato abbiamo anche fatto una serie di valutazioni relative
all'imposta di soggiorno. Dal punto di vista legislativo, le
modifiche sono di poco conto, è sufficiente prevedere la
possibilità di far pagare l'imposta di soggiorno a coloro che
usufruiscono di questi affitti. È chiaro che il problema per il
legislatore regionale è semplice, meno semplice è la soluzione e il
controllo che a quel punto dovrà essere fatto dagli Enti locali,
perché, fino a prova contraria, l'imposta di soggiorno è incamerata
dai Comuni. Potrei andare avanti perché questo è un tema importante
e che è già stato affrontato, così come le norme di pubblica
sicurezza, la denuncia delle presenze, tutte attività in qualche
modo che possono essere rintracciate nell'ordinamento già
esistente. Nessuno nega la possibilità di mettere mano alla norma,
di creare le condizioni per avere una maggiore chiarezza.
Ci ha stupito la dichiarazione fatta agli inizi di giugno in
occasione dell'assemblea dell'ADAVA, dove - perlomeno se abbiamo
interpretato bene quello che è stato detto, ma l'ho sentito io,
l'hanno detto i giornali -: "l'Assessore ha anticipato i contenuti
di un disegno di legge in materia di locazione per finalità
turistiche di camere". Ora, non sarà una questione di maniera, ma
un tema così importante, un tema che coinvolge tutta una serie di
soggetti viene comunicato in un'assemblea...non so se l'obiettivo
era quello di fare un
tweet
e avere qualche
re-tweet
dei soliti noti, ma se il tema è serio, la prima cosa che si doveva
fare era sicuramente interloquire con l'Associazione degli
albergatori, creare le condizioni per parlare con gli Enti locali,
che sono poi i soggetti su cui grava il controllo, dove ci sono
tutti i vari temi. Non c'è quindi da parte nostra una contrarietà
rispetto ad un provvedimento legislativo, che vada probabilmente a
chiarire una situazione che qua e là è già normata, ma forse
meriterebbe...
Il messaggio soprattutto che è stato dato: "
stop
agli
affitti selvaggi". Io non so se lei ha fatto delle valutazioni, ma
questa cosa è stata percepita molto male, perché non è stata
compresa da tutta una serie di titolari di seconde case, da parte
di tutti coloro che in qualche modo cercano di mettere a
disposizione un patrimonio immobiliare, che oggi tra le tassazioni
comunali, le tassazioni nazionali costa e che in qualche modo hanno
la possibilità di recuperare qualche cosa. Non so se ha avuto modo
di vedere l'articolo de "La Stampa" che parla di un incontro,
corretto, che Airbnb ha avuto con i sindaci e pare anche con i
dirigenti dell'Assessorato. Parla di numeri che sono molto
importanti, parla di 1800 seconde case messe a disposizione.
Mandare dei messaggi che sono probabilmente dovuti alla sintesi di
Twitter
: "stop agli affitti selvaggi" non porta da nessuna
parte, non credo abbia fatto un affare nel dire questo.
Il nostro invito, ma proprio anche cercando di essere molto
garbato, è di cercare di far lavorare questa IV Commissione, di
cercare di creare un momento di condivisione con gli Enti locali.
C'è un'Associazione che rappresenta i piccoli proprietari (UPPI),
interloquiamo anche con Airbnb.
Ci sono stati anche dei provvedimenti legislativi a livello
nazionale. Si è parlato dell'introduzione della cedolare secca.
Anche quel ragionamento non sembra così scontato perché le modalità
per pagare la cedolare secca non sembrano così chiare, ma a quel
punto noi avremmo raggiunto la quadratura del cerchio come si suol
dire: da un lato, quindi facciamo pagare le imposte; dall'altro,
mettiamo in rete un patrimonio importante, volendo introduciamo
l'imposta di soggiorno. Si adempie alle norme di pubblica
sicurezza, ma creiamo quelle condizioni.
Se è vero quindi che c'è una parte di provocazione
nell'interpellanza, la invitiamo a creare quel tavolo, ad evitare
di fare delle dichiarazioni per dire: "facciamo delle cose". C'è un
lavoro che è stato fatto, il tema è un tema che sta a cuore di
tutti, capiamo benissimo anche i problemi del comparto alberghiero
che dice: "siamo sottoposti a diecimila controlli, dobbiamo avere
il certificato di prevenzione incendi, dobbiamo fare tutte le
statistiche", lo capiamo. Si dice: "non possiamo immaginare di
essere messi in concorrenza con qualcuno che non fa nulla", colui
che non fa nulla - ricordo - contravviene alla legge. Vogliamo fare
una legge per chiarire meglio? Sì. Ma evitiamo di dire: "stop agli
affitti selvaggi" e soprattutto "stop agli affitti", perché per noi
questa è comunque una risorsa.
Sempre a proposito di annunci, noi abbiamo avuto modo il 6
aprile di aver avuto un'audizione dell'Assessore e dei dirigenti
dell'Assessorato in cui il dirigente ha detto che c'era un disegno
di legge pronto al 99 percento sulla riforma della legge regionale
n. 19; dal 6 aprile ad oggi questa legge è sparita dal radar,
quindi se possiamo avere qualche informazione...
Presidente -
Per la risposta, chiede la parola
l'Assessore Restano, ne ha facoltà.
Restano (AC-PNV) -
Grazie collega Marguerettaz per
l'interpellanza, che mi dà la possibilità di fare chiarezza e anche
per la pacatezza nell'esposizione. Parto dal primo punto: "la
scelta di non confrontarsi con i sindaci prima di fare delle
dichiarazioni...". Senza avere neanch'io nessun intento polemico
nella risposta, però devo fare un pochino la genesi del percorso
che sta facendo il progetto di legge, condividendo quanto è stato
fatto anche dal precedente Governo. Il precedente Governo aveva -
come lei ha anticipato - assegnato un obiettivo al dirigente della
struttura competente, che era quello di studio e redazione di un
disegno di legge per l'applicazione dell'imposta di soggiorno anche
nei confronti dei locatari per uso turistico di camere, case e
appartamenti ammobiliati urbanisticamente destinati a residenza
temporanea. A seguito di questo incarico, gli uffici hanno fatto il
loro lavoro e hanno predisposto una bozza di legge.
Ora, riferendoci all'incontro avuto all'assemblea dell'ADAVA,
dove si trattava il tema specifico, ovviamente l'Assessore è stato
chiamato in causa e ha fornito il proprio punto di vista
affermando, direi non in maniera roboante, ma questo è il mio punto
di vista, che era allo studio una bozza di legge. Forse dovevo dire
che era stato dato l'incarico nel mese di gennaio, e ho qua le mie
dichiarazioni scritte. Non ho fatto
tweet
, come peraltro
tutti i tweet che lei richiama non provengono dal mio profilo
Twitter
, perché se va a vedere, parlo solo di notizie
sportive. Convengo però che logicamente il gioco delle parti la
porta a fare certe affermazioni. Ho dato una risposta affermando
che si stava lavorando sulla bozza di legge. L'incarico che voi
avete dato, per certi versi, è lungimirante, perché anticipava il
decreto legislativo n. 50, che è quello che lei ha citato della
cedolare secca, poi convertito in legge. Chiaramente nel redigere
la bozza gli uffici hanno osservato che se si deve prevedere
l'imposta di soggiorno, si deve poi addivenire ad un censimento
degli edifici e prevedere dei sistemi di controllo. Ricordo
comunque che l'imposta di soggiorno non è obbligatoria da parte dei
Comuni, quindi i Comuni che la vogliono applicare lo possono fare;
quelli che non intendono applicarla non lo fanno. È stata data
questa risposta, gli uffici hanno proseguito e in seguito, come di
solito avviene, il dirigente ha trasmesso ai consulenti legali del
CELVA per un confronto tecnico-amministrativo la bozza di legge
così com'è scritta in virtù dell'incarico ricevuto nel mese di
gennaio. I legali del CELVA poi hanno fatto il lavoro,
probabilmente fraintendendo il Responsabile degli Enti locali che
si occupa del settore Consulta dello sviluppo economico. Non avrà
guardato da chi era stata trasmessa la bozza di disegno di legge,
ha fatto le sue dichiarazioni e ha commentato un disegno di legge
che non è quello di cui ho parlato io, che è ancora
in
itinere
e sarò ben lieto di portarlo in commissione, ma è
quello dell'incarico di gennaio. Ora, non vedo alcun problema in
questo, non mi sono permesso di fare altri commenti in merito, però
da quel momento, colleghi, è stato fatto un percorso, è stata
sentita l'UPPI, è stata sentita l'Associazione albergatori, sono
stati fatti incontri sul territorio e abbiamo proceduto ad
aggiornare la bozza di disegno di legge scritta dagli uffici, che
non è mai passata penso al suo vaglio, e abbiamo iniziato ad
apportare le dovute modifiche, figlie del pensiero di questa
maggioranza. Non sono ancora state portate politicamente al CELVA e
in commissione, perché è ancora in fase di ultima rifinitura e di
scrittura e sarà condivisa dal Governo regionale penso a breve,
quindi da parte nostra vi è la disponibilità ad andare in
commissione.
Vorrei ancora sottolineare che ho iniziato a scrivere questo
disegno di legge e a fare dichiarazioni in merito all'ADAVA in data
successiva all'approvazione del decreto legislativo n. 50, che ha
introdotto la cedolare secca, che è un argomento molto spinoso in
merito. Convengo con quanto lei ha detto e, se si ricorda non ho
perso tempo nel dire che questa legge doveva essere una chiave di
svolta, ma era necessaria per fare sinergia tra il settore degli
albergatori e degli appartamenti. Deve essere una legge virtuosa,
deve promuovere un territorio, anche perché - come tanti di voi
sanno - il rapporto tra "letti caldi" e " letti freddi" in Valle
d'Aosta è di 1:4: l'esatto contrario di ciò che avviene in altre
regioni. La presenza di questi appartamenti nel settore turistico
quindi è determinante, ma sapere quanti posti letto possiamo
vendere freddi può essere importante per fare delle sinergie, per
fare delle strategie, per direzionare degli investimenti. La legge
quindi non ha sicuramente e non avrà un intento vessatorio, non
vuole sanzionare nessuno e non vuole neanche incentivare i
controlli da parte di nessuno, ma vuole aiutare a crescere, vuole
aiutare a sviluppare turismo e io credo che in questo senso
possiamo sentirci tutti pienamente d'accordo.
Ben vengano le aperture di voler lavorare insieme. Quando sarà
confezionato il progetto, sarò lieto di portarlo in commissione e
di confrontarmi con tutti gli attori. Aver sentito l'UPPI e altri
portatori di interesse prima mi è proprio servito per capire quali
sono i correttivi che andavano apportati. Per Airbnb confermo che è
passata anche in Assessorato, ci siamo confrontati serenamente e
molto apertamente. Il numero degli appartamenti da parte loro mi
hanno detto che supera i 2000, ma non c'è solo Airbnb, ci sono
tante altre realtà che lavorano nel settore specifico. È importante
quindi addivenire ad una regolamentazione virtuosa, che permetta a
tutti di lavorare - il termine che utilizzavo - in serenità e in
maniera sinergica, in maniera anche di trasformare quella che da
alcuni è percepita come una concorrenza, magari non sempre leale,
come una parte che diventa un
atout
da giocarsi sul turismo.
Vi è quindi la disponibilità a portarla in commissione, a fare un
nuovo giro di confronti con i portatori di interessi per illustrare
le modifiche a quella bozza di legge stilata in virtù dell'incarico
ricevuto nel gennaio di quest'anno.
Per quanto riguarda l'altra proposta di legge sulle strutture
turistiche e ricettive, anche in questo caso era stato dato un
incarico già nel 2014, era stato prodotto un disegno di legge.
Quando sono subentrato io, era ancora monco, ci si è lavorato,
soprattutto nella parte che riguarda i campeggi, l'albergo diffuso.
Come penso abbia ben chiaro, sono state date delle priorità, si sta
lavorando sulla legge di cui abbiamo parlato prima, è in dirittura
di arrivo anche questa, ci sono le ultime rifiniture. Tenuto conto
che, come ho detto in commissione e anche alla riunione degli
albergatori, è un disegno di legge strategico. È vero che è stato
un po' fermo, ci saranno stati dei validi motivi per farlo, però
riteniamo che sia la possibilità di essere un volano per il settore
turistico, quindi nel mese di settembre contiamo di portare in
commissione anche questo disegno di legge.
Presidente -
Per la replica, chiede la parola il collega
Marguerettaz, ne ha facoltà.
Marguerettaz (UV) -
Qualche Consiglio fa mi ero
ripromesso di aiutarla e credo in qualche modo di aver portato a
termine un po' questo impegno, perché se lei avesse detto quello
che ha detto oggi in aula agli albergatori, non avrebbe generato
tutta una serie di dubbi e di preoccupazioni. Io so che lei ha
delle persone che invitano ad aiutare il prossimo, io faccio tesoro
di quello che dicono certe persone, perché in questo articolo de
"La Stampa" si dice: "Airbnb: portiamo soldi e turisti, non
ostacolateci", se si sentono di dover dire: "non ostacolateci", è
perché perlomeno pensano che qualcuno voglia ostacolarli e quel
"qualcuno" ovviamente non poteva che essere lei con quelle
dichiarazioni. Dicendo le cose che ha detto oggi in aula,
ovviamente nessuno si sarebbe preoccupato, perché è assolutamente
ragionevole fare un percorso, condividere ed è chiaro che i
dirigenti fanno correttamente il loro lavoro, ma non possiamo
immaginare di prendere un lavoro dirigenziale e darlo in pasto
all'opinione pubblica o alle categorie. Ci deve essere una
mediazione politica, quindi se è vero...ma ne abbiamo già parlato
altre volte, negli obiettivi dirigenziali, se avrete la fortuna di
continuare a governare, lo farete anche voi, ci sono dei momenti
dove devi dare degli incarichi ai dirigenti, degli obiettivi e il
politico deve prendere il lavoro e poi deve mediarlo, deve
migliorarlo. Io quindi sono assolutamente d'accordo e mi congratulo
per la risposta di buon senso, che ovviamente ha un tenore
totalmente diverso rispetto alle dichiarazioni fatte. Mi pare che
si possa dire che le seconde case, i cosiddetti "posti letto
freddi" sono una risorsa. Bisogna concentrarsi in modo tale che non
ci sia una concorrenza sleale. Soprattutto - quello che mi dicevano
gli albergatori - bisogna sanzionare coloro che, dal punto di vista
professionale, utilizzano tante case. C'era una doppia
intermediazione, quindi non sono i privati, a volte sono
addirittura delle agenzie che fanno incetta di alloggi e, di fatto,
fanno un'attività imprenditoriale bella e buona.
Così come la legge n. 19, di cui abbiamo avuto modo di parlare
in occasione di una delibera, lei si ricorderà bene che abbiamo
questo problema dei mutui. Non essendoci più il fondo perso,
abbiamo delle fasce molto importanti di soggetti che non riescono
ad accedere al mutuo, perché generalmente prima accedevano al fondo
perso. Questo disegno di legge era pronto, ora io non so,
probabilmente ci sono state delle modifiche, le vedremo. Il
dirigente in audizione il 6 ha detto che al 99 percento è pronto.
Io capisco che in questo periodo ci sono state tante priorità, ma
qui le decidete voi. Il settore turistico merita grande attenzione,
quindi aspettiamo, non tanto per noi ma per il comparto questo
disegno di legge e speriamo di dare gambe ad un lavoro che è stato
fatto nei mesi precedenti.
