Classificazione
TURISMO E INDUSTRIA ALBERGHIERA



Oggetto del Consiglio n. 3320 del 21 febbraio 2024 - Resoconto
OGGETTO N. 3320/XVI - Interpellanza: "Mancato aggiornamento
del sito ufficiale www.lovevda.it".
Bertin (Presidente) -
Passiamo al punto n. 50, seguirà il
51, il 52 e il 60. Punto n. 50. Consigliere Ganis a lei la
parola.
Ganis (LEGA VDA) -
Mi permetta, Presidente, di riprendere
solo l'iniziativa sull'Ospedale di comunità a Verrès per
ringraziare l'ex Assessore alla sanità, Roberto Barmasse, per il
suo contributo.
Quest'iniziativa vuole segnalare alcune criticità presenti nel
sito ufficiale del turismo lovevda, un sito importante per mezzo
del quale, grazie a pochi click sul portale, è possibile scoprire
le bellezze della nostra regione; il piacere di regalarci una
vacanza in una realtà unica, tra cultura, sport, passeggiate, oggi
è reso possibile confrontando e prenotando anche attraverso il sito
ufficiale, utilizzando appunto l'e-commerce che ha modificato il
modo di fare turismo.
Infatti le piattaforme ricettive hanno impattato notevolmente, e
lo continuano a fare, sul modo di viaggiare dei turisti, ma anche
sul modo di erogare e gestire i prodotti e servizi.
Ricordo che oggi i social hanno un enorme impatto sulla vita di
tutti i giorni e che i turisti 2.0, prima di decidere la meta della
propria vacanza, prendono in considerazione i suggerimenti postati
dai coetanei.
Dico questo per evidenziare che milioni di Italiani utilizzano
le piattaforme web per prenotare le loro vacanze e per confrontare
anche le varie offerte turistiche.
Proprio in merito a queste considerazioni, è importante avere
una vetrina della nostra regione sul sito web, ma il sito web
dovrebbe essere aggiornato a dovere, perché, da una prima occhiata,
il sito lovevda, fino a poche settimane fa, non lo era affatto.
Dal menu a tendina presente nella homepage alla voce "Come
arrivare in Valle d'Aosta", c'era la possibilità di cliccare sulla
voce "Aereo" e imbattersi ancora nei voli Olbia e Monaco di
Baviera; voli che sono rimasti a terra circa due anni fa durante il
periodo pandemico, ma anche in vista del rifacimento del nuovo
terminal.
Altra nota dolente, alla voce "Treni", è stata aggiunta, sempre
in queste ultime settimane, una piccola appendice che segnala il
servizio di sostituzione mediante l'utilizzo dei bus. Sono
segnalazioni che denotano, a nostro avviso, un mancato
aggiornamento del sito, tenuto conto della sua importanza turistica
per la nostra regione.
Tra l'altro abbiamo evidenziato che il nuovo sito "Valle d'Aosta
Heritage" risulta essere un portale più dettagliato e meglio
realizzato nel gestire i siti culturali della nostra Regione.
In merito a questa considerazione, ringrazio l'assessore
Guichardaz per avermi fatto notare la presenza di questo sito, un
link presente proprio all'interno del sito lovevda.
Ora tenuto conto che il sito lovevda rappresenta il sito
ufficiale del turismo in Valle d'Aosta, si interpella l'Assessore
competente per conoscere se sia a conoscenza del mancato
aggiornamento del sito e se vi sia l'interesse di mettere in
evidenza il sito "Valle d'Aosta Heritage", visto che rappresenta un
nuovo portale molto più performante.
Presidente -
Risponde l'assessore Grosjacques.
Grosjacques (UV) -
Mi dispiace che lei abbia detto di
aver dato una prima occhiata - che credo di capire sommaria -
rispetto al sito perché, andando ad approfondire, si sarebbe reso
conto che il sito ufficiale del turismo lovevda contiene oltre
tremila pagine e viene aggiornato costantemente in collaborazione
con l'Office Régional du Tourisme.
Riguardo alla pagina del sito "Lovevda come arrivare in treno",
è stata aggiornata fin da prima dell'interruzione della linea con
una frase di avviso riportante le date dei lavori di
elettrificazione e l'informazione sul servizio sostitutivo,
effettuato mediante autobus lungo la tratta Ivrea-Aosta.
I link di approfondimento sulla suddetta pagina riportano tutti
gli orari del servizio ferroviario acquistabili da Trenitalia da
Aosta a Torino e viceversa, compreso quelli del servizio stradale
sostitutivo da e verso Ivrea per chi viaggia in treno.
Per i turisti che arrivano in treno, sono presenti e aggiornate
tutte le principali informazioni sugli aeroporti più vicini e sui
trasferimenti da questi verso la Valle d'Aosta, con particolare
riferimento ai transfer invernali.
Qualche disallineamento nei contenuti di dettaglio può quindi
essersi verificato solo sulla pagina dell'aeroporto di Aosta,
perché è in corso l'aggiornamento massivo di centinaia di pagine
per creare la nuova veste grafica responsive di lovevda, ma la
pagina è stata prontamente rettificata anche grazie alla
segnalazione del collega con la sua interpellanza.
Con riguardo alla seconda domanda, il sito lovevda ha messo in
evidenza il sito "valledaostaheritage.com" linkandolo dalla pagina
"Tematica cultura" fin dalla sua messa on line. Inoltre ogni scheda
descrittiva sui beni culturali gestiti dalla Regione, castelli,
musei e siti archeologici, presente su lovevda riporta il sito
"Valle d'Aosta Heritage" come riferimento web nelle informazioni di
contatto e di approfondimento.
Il sito ufficiale del turismo lovevda si appoggia a una vasta
banca dati che contiene tutti gli elementi per la comunicazione
turistica on line, quindi che cosa visitare, dove mangiare, dove
dormire, gli eventi eccetera; si tratta di un prezioso patrimonio
d'informazioni estremamente articolato che mette ogni località in
relazione con i suoi punti di forza e con i suoi servizi e che ha
creato negli anni una fitta rete di connessioni tra contenuti per
creare itinerari e proposte turistiche.
In questa banca dati con testi in cinque lingue per le schede
più rilevanti, quindi italiano, inglese, francese, spagnolo e
tedesco, sono compresi anche i punti d'interesse storico artistici
regionali ed extraregionali.
Tutti questi elementi sono costantemente aggiornati, vengono
posizionati su mappa e sono ricercabili insieme a tutte le altre
componenti dell'offerta turistica in un'ottica integrata di
promozione del territorio.
Effettuando una ricerca tramite Google, le pagine culturali del
sito lovevda risultano molto ben indicizzate e si posizionano quasi
sempre come primo risultato.
Il portale lovevda si pone quindi come catalizzatore per tutte
le componenti dell'offerta turistica, favorendo tutti i siti web
tematici correlati e non, collocandosi in posizione
antagonista.
Le performances di lovevda restano ottime sia come accessi, sia
come pagine consultate e i lavori per rinnovarne la veste grafica
sono in fase di ultimazione.
Presidente -
Consigliere Ganis, a lei la parola.
Ganis (LEGA VDA) -
Ben venga la nota per quanto riguarda
il servizio sostitutivo, lei mi creda, è stata messa da poco,
altrimenti non avrei presentato quest'iniziativa.
Mentre per quanto riguarda i voli Aosta-Olbia e Monaco, la
stampa è datata 12 febbraio 2024, quindi esattamente due settimane
fa, dove si ricorda ancora questa possibilità di viaggiare, quindi
credo che sia stata aggiornata da poco.
Premetto che quest'iniziativa ha una finalità costruttiva,
quindi volta a migliorare il nostro sito web e, di conseguenza,
anche l'offerta turistica e ricettiva della nostra regione.
Tra l'altro, mi permetta, nel sito lovevda alla voce "Sport" non
c'è nessun accenno al progetto "Lo sci per tutte le abilità", se
può confermarmelo.
È un peccato perché è un progetto utilizzato e nato per rendere
fruibile e accessibile questa pratica da parte delle persone con
disabilità motorie e sensoriali; la Regione ha investito moltissimo
ed è un peccato che, all'interno di questo nostro sito, dello "Sci
per tutte le abilità" non ci sia traccia.
Prenda atto quindi, Assessore, sempre in maniera costruttiva,
queste segnalazioni al fine di rendere più performante il nostro
sito web.
