Classificazione
ASSISTENZA SANITARIA E OSPEDALIERA


Resoconto integrale del dibattito dell'aula
Oggetto del Consiglio n. 1363 del 7 giugno 2000 - Resoconto
OGGETTO N. 1363/XI Situazione e gestione del reparto di
Urologia dell'Ospedale. (Interrogazioni e interpellanza)
Interrogazione Preso atto tramite gli organi
d’informazione che il TAR ha accolto il ricorso
presentato, tramite i Suoi legali, dal Dr. Paolo Pierini, contro la
nomina del Dr. Pierluigi Thiebat a primario di Urologia
dell’Ospedale regionale di Aosta;
A conoscenza che il TAR, non ha motivato la sentenza
definitiva;
A conoscenza, altresì, dell’esperienza, capacità,
attaccamento al lavoro e professionalità dell’équipe
medica che ha seguito nel passato il reparto di urologia;
il sottoscritto Consigliere regionale
Interroga
l’Assessore competente per conoscere:
1) i criteri con i quali il Commissario dell’USL
ha fatto la nomina del Primario di Urologia;
2) se ritiene tali criteri sufficienti a giustificare la scelta
effettuata.
F.to: Beneforti
Interrogazione Venuti a conoscenza
dell’accoglienza, da parte del Tribunale
Amministrativo regionale di Aosta, del ricorso presentato dal dott.
Paolo Pierini contro la nomina del dott. Pierluigi Thiébat a
primario del reparto di Urologia dell’Ospedale di
Aosta;
Evidenziando come tale accettazione del ricorso, giustificata
secondo il dott. Pierini "a causa dell’insufficiente
motivazione addotta nella scelta del dott. Thiébat da parte del
Commissario dell’Unità Sanitaria Locale della Valle
d’Aosta", getta un velo di confusione sui meccanismi
di scelta da parte dell’U.S.L., sia in termini di
immagine, sia in termini di trasparenza nei confronti
dell’opinione pubblica;
Preso atto che tra breve la Giunta regionale dovrà nominare il
Direttore generale dell’Unità Sanitaria Locale,
nomina per la quale si è candidato anche l’attuale
Commissario;
Attendendo di conoscere in modo dettagliato la motivazione della
sentenza in oggetto, prevista per il 19 giugno prossimo, che
potrebbe, in caso di accoglienza delle ragioni addotte dal dott.
Pierini, provocare l’annullamento della nomina in
oggetto;
Preoccupati per le incerte prospettive di gestione del reparto
di Urologia dell’Ospedale di Aosta;
i sottoscritti Consiglieri regionali
Interrogano
la Giunta regionale per conoscere:
1) se è a conoscenza della sentenza indicata in premessa;
2) le valutazioni in merito alla delicata questione;
3) le prospettive che si presenterebbero in caso di annullamento
della nomina del dott. Thiébat a Primario del reparto di Urologia,
in un’ottica di efficace gestione del reparto
stesso.
F.to: Lanièce - Marguerettaz
Interpellanza In considerazione della recente sentenza del TAR
della Valle d’Aosta relativamente alla nomina del
Primario di Urologia dell’Ospedale di Aosta;
Considerata l’esecutività delle sentenze del
medesimo organo di Giustizia Amministrativa;
i sottoscritti Consiglieri regionali
Interpellano
l’Assessore alla Sanità, salute e politiche
sociali per sapere quali sono gli indirizzi che si intendono
adottare per garantire un’efficace gestione del
reparto di Urologia e i tempi entro i quali si intendono
determinare le responsabilità di primariato e con quali
procedure.
F.to: Lattanzi - Tibaldi - Frassy
Presidente
Ricordo che al punto 21 sono abbinate anche le
interrogazioni 12 e 13.
La parola al Consigliere Lattanzi.
Lattanzi (FI) Credo che le tre iniziative, due interrogazioni ed
una interpellanza, sul caso del Primario di Urologia, abbia
sufficientemente indicato all'Assessore che c'è una forte
attenzione da parte dei Consiglieri su questo argomento.
Per quanto riguarda il nostro gruppo, riteniamo che la notizia
dell'accoglimento del ricorso del dott. Pierini da parte del TAR
abbia riportato un po' più di fiducia da parte dei cittadini nelle
istituzioni, in questo caso nel TAR, perché lo diciamo senza mezzi
termini la nomina del dott. Thiébat era sembrata non solo a noi, a
molti, l'ennesimo abuso di potere politico, un'ingiusta nomina
sotto l'aspetto professionale e tecnico, e volendo fare anche
qualche forzatura poteva far supporre anche qualche scambio di
favore politico.
Non dobbiamo dimenticare che intorno a questa vicenda continua a
rimanere inspiegato il lungo tempo passato di un ruolo chiave nel
reparto di Urologia per quasi un lustro dell'assenza totale della
nomina di un primario in questo senso.
D'altronde non era difficile, anche ai meno preparati in
funzione a questa nomina, ai meno preparati nelle vicende USL, dove
dice l'Assessore bisogna avere una notevole preparazione per
potersi addentrare, ma anche per i meno preparati, dicevo, non era
difficile non connotare la nomina del dott. Thiébat come
incomprensibile sicuramente sotto l'aspetto tecnico-professionale,
visti i trascorsi dei due candidati rimasti in lizza dopo
l'esclusione di un terzo per l'ennesima prova di francese non
superata.
Dicevamo, requisiti tecnico-procedurali non comprensibili visti
i due curricula professionali che anche all'uomo della strada, come
noi, evidenziavano titoli per entrambi i candidati di esperienze
professionali importanti, per entrambi i candidati "master" di
specializzazione, una lunga attività nell'ambito dell'urologia.
Però la differenza fra i due candidati si esternava poi nella fase
finale della loro attività professionale, là dove mentre un
candidato operava a pieno titolo come chirurgo di urologia e
addirittura negli ultimi due anni come primario di una USL
italiana, con una serie di risultati importanti, visto il continuo
flusso migratorio di Valdostani presso la sede nella quale lui
lavorava, circa 800 casi di operazioni importanti negli ultimi 4-5
anni dal 1993 al maggio 2000, l'altro candidato era nostro collega
in Consiglio comunale e operava più sulle delibere che sui
pazienti.
Questa nomina aveva sorpreso e in molti casi indignato, perché
non si comprendeva quali potevano essere le motivazioni vere,
tecniche, professionali che avevano indotto l'allora Direttore
generale Bosso, provvisorio, nominato dall'Assessore, a nominare un
sindaco come primario, secondo noi diminuendo di molto il prestigio
del reparto di Urologia della Valle d'Aosta.
Ora la nomina del nuovo direttore generale e la sentenza del TAR
su questa vicenda crediamo che dovrebbero avere posto le condizioni
per dare finalmente ai Valdostani una professionalità la migliore
possibile e anche la migliore dimostrabile, visto il delicato
compito che dovrà contraddistinguere i primari di urologia.
In questa interpellanza chiediamo all'Assessore come dirigente
politico della sanità di illustrarci quali sono gli intendimenti,
le procedure, i passaggi che con chiarezza e trasparenza andranno a
determinare questa nomina, naturalmente previa acquisizione delle
motivazioni della sentenza che non ci saranno prima del 19 di
questo mese.
Però è importante per i Valdostani sapere dall'Assessore quali
sono le procedure che lui intende, come dirigente politico della
sanità, adottare e, vista la nomina dell'attuale dirigente
sanitario, sicuramente il fattore "urologia" sarà già stato ambito
di discussione approfondita.
Presidente
La parola all'Assessore alla sanità, salute e
politiche sociali, Vicquéry.
Vicquéry (UV)
Obiettivamente mi aspettavo queste
interrogazioni e questa interpellanza, dopo le notizie
giornalistiche, però dovrò deludervi, in quanto so già che mi
risponderete che non siete soddisfatti, perché non potrò entrare
nel merito della questione per un duplice ordine di motivi: perché
le valutazioni nel merito delle operazioni concorsuali sono di
assoluta e stretta competenza delle commissioni concorsuali;
perché, come già diceva il Consigliere Lattanzi, non siamo ancora
in possesso della sentenza, non sappiamo cosa dice la sentenza,
ovvero se la sentenza ha annullato perché c'è una carenza di
motivazioni nell'atto deliberativo, come sembrerebbe, oppure perché
c'è una carenza di motivazioni negli atti della commissione. Sono
due fattispecie totalmente diverse.
Mi limito a ripetere quanto cita la normativa. La legislazione
vigente, in particolare l'articolo 15 del decreto legislativo n.
502/92, comma 3, così come modificato dal decreto legge n. 517/93,
recita:
"Il contratto nazionale di lavoro dei medici in vigore,
DPR 10 dicembre 1997 n. 484, prevede che venga preliminarmente
emesso un giudizio di idoneità all'incarico quinquennale da
apposita commissione di esperti verso i candidati che abbiano
risposto all'avviso pubblico, essendo stati considerati ammissibili
dalla stessa commissione. Il conferimento dell'incarico
quinquennale fra i candidati giudicati idonei è di competenza
esclusiva del direttore generale previa motivazione.
L'esame dei verbali della citata commissione ha evidenziato
che la stessa, nel giudicare idonei i due candidati, ha specificato
le proprie valutazioni sul curriculum e sul colloquio svolto con i
candidati stessi, sottolineando un certo equilibrio per quanto
attiene il giudizio complessivo relativo ai curricula, seppure con
alcune differenziazioni nei singoli candidati, e un assoluto
equilibrio nelle valutazioni relative ai colloqui sia sui temi
organizzativo-gestionali, sia su quelli
specialistico-assistenziali.
Incontri effettuati singolarmente con i candidati idonei, nonché
con dirigenti medici del reparto - da parte del commissario
straordinario -
hanno portato a ritenere che il dott. Pierluigi
Thiébat avesse i requisiti più adatti ad assicurare un maggior
equilibrio organizzativo e gestionale all'interno dell'unità
budgetaria di Urologia, con conseguente maggior coinvolgimento di
tutti gli operatori della stessa unità budgetaria.
A seguito di quanto esposto, si è proceduto a conferire al dott.
Pierluigi Thiébat l'incarico quinquennale di responsabile
dell'Unità operativa di Urologia.".
Questa è la dichiarazione scritta dell'USL, che aggiunge che
qualora la sentenza del TAR della Valle d'Aosta - che non è ancora
pervenuta a quest'Amministrazione, non essendo ancora stata
depositata presso la Cancelleria - confermasse l'annullamento della
delibera di conferimento d'incarico quinquennale di dirigente
sanitario medico di 2° livello dirigenziale al dott. Pierluigi
Thiébat, si renderebbe necessaria l'adozione di una nuova delibera
di conferimento d'incarico con motivazioni più circostanziate,
previa attenta disamina della sentenza.
Questo è quanto, allo stato, posso riferire. Capirete che non ho
altri elementi per aggiungere nulla di più, al di là di valutazioni
di tipo politico che mai abbiamo fatto in materia concorsuale.
Presidente
Per procedere con ordine ai lavori, hanno
diritto di replica gli interroganti cominciando dalla n. 12.
La parola al Consigliere Beneforti.
Beneforti (PVA-cU) Ho presentato questa interrogazione perché
sono rimasto alquanto stupito di apprendere che il TAR ha accolto
il ricorso del dott. Pierini, contro la nomina del Primario di
Urologia presso l'Ospedale regionale.
Soprattutto sono rimasto meravigliato dalle motivazioni,
"sarebbe stato" accolto, e uso il condizionale perché ancora non le
conosciamo nel loro insieme; caso mai ci torneremo sopra in un
altro momento.
Devo dire subito che non tifo per nessuno dei due
professionisti, o dei tre professionisti che fino al 1995 hanno
guidato l'Unità operativa di Urologia. Anzi, vorrei, e me lo
auguro, che l'Urologia tornasse ad essere quel fiore all'occhiello
che è stata per tutti noi nel passato, fino al 1995.
Le vicende che si sono succedute dal giugno 1995 ad oggi hanno
purtroppo rotto un'équipe medica degna del nome che portava, e di
questo l'Assessore è convinto come lo sono io.
Ma ciò che è triste, ed è ancora più triste oggi, è il fatto di
dover assistere, oltre al trasferimento fuori Valle di numerosi
Valdostani che hanno bisogno dell'urologia, con tutti i disagi e i
sacrifici anche finanziari per le famiglie e gli stessi ammalati
che tale trasferimento comporta, all'incapacità dell'USL di
motivare la scelta fatta in base ai titoli e alla professionalità,
alle capacità manageriali dei partecipanti.
È triste non aver saputo dimostrare fino in fondo il perché è
stata fatta la scelta.
Questo aspetto convalida quello che abbiamo sempre pensato di
chi dirigeva l'USL nella nostra regione in quest'anno e mezzo.
Ma sarebbe ancora più grave se dalle motivazioni della sentenza,
che si conosceranno il 19 giugno, almeno da quanto ho appreso dai
giornali, scaturisse che si è inteso favorire una delle parti.
Sarebbe molto serio e grave!
Comunque vada, Assessore, questa è l'ennesima figuraccia che il
commissario da lei voluto e tenuto in carica per un anno e mezzo ci
ha regalato!
Non avete mai voluto riconoscere le inefficienze e il degrado
che noi denunciavamo da un anno e mezzo! Avete tentato di tutto per
accreditare nell'opinione pubblica che le nostre critiche erano
frutto della fantasia di una minoranza populista e capace solo di
strumentalizzare fatti e avvenimenti.
Oggi i fatti sono evidenti; abbiamo raccolto solo figuracce e
debiti! Speriamo solo che la scelta nel futuro sia migliore!
Presidente
La parola al Consigliere Lanièce.
Lanièce (Aut) Con questa iniziativa consiliare abbiamo voluto
portare in aula la difficile situazione che rischia di crearsi
all'interno del reparto di Urologia dell'Ospedale di Aosta, con
l'accoglimento da parte del TAR della Valle d'Aosta del ricorso
presentato dal dott. Pierini contro la nomina del dott. Pierluigi
Thiébat a primario del reparto.
Infatti gli ultimi avvenimenti hanno fatto evidenziare alcune
incertezze in merito alle future prospettive di gestione del
reparto in questione, soprattutto perché l'accettazione del
ricorso, giustificata secondo il dott. Pierini a causa
dell'insufficienza di motivazione addotta nella scelta del dott.
Thiébat, da parte del Commissario dell'USL della Valle d'Aosta,
come Primario di Urologia, ha gettato un velo di confusione sui
meccanismi di scelta del Primario di Urologia operati da parte
dell'USL della Valle d'Aosta, sia in termini di immagine sia in
termini di trasparenza e tutto questo nei confronti dell'opinione
pubblica!
Confusione, questa, ulteriormente evidenziata dal fatto che
ultimamente la Gauche Valdôtaine, forza politica di maggioranza,
presente nella Giunta regionale, all'improvviso, dopo aver taciuto
per tanto tempo anche su aspetti ritenuti importanti in sede di
campagna elettorale, come ad esempio la realizzazione di un nuovo
ospedale, proposta subito accantonata senza grandi dichiarazioni
critiche sui mass media locali, ha attaccato pubblicamente la
globale gestione della sanità valdostana, prendendo come spunto la
recentissima nomina del Direttore generale dell'USL. Forse a
dimostrazione che la battaglia persa per una poltrona è più
importante che quella persa per la realizzazione di una nuova
struttura ospedaliera!
Tornando comunque all'oggetto di questa interrogazione, era per
noi opportuno conoscere - e purtroppo non possiamo che rammaricarci
del fatto che la risposta sia stata una risposta interlocutoria -
le valutazioni del Governo regionale in merito a questa spinosa
questione, in attesa di conoscere in modo dettagliato la
motivazione della sentenza, prevista, a quanto sembra, per il 19
giugno prossimo, che potrebbe, in caso di accoglienza delle ragioni
addotte dal dott. Pierini, provocare l'annullamento della nomina
del dott. Thiébat, con tutte le conseguenze del caso!
Ultima considerazione: l'Assessore, nella sua risposta, ha letto
una nota dell'USL con cui ha giustificato i vari passaggi, e questa
nota termina con una frase che crea un certo imbarazzo.
Diceva la nota che qualora la sentenza del TAR confermi
l'annullamento della delibera di conferimento di incarico,
occorrerà procedere al conferimento dell'incarico stavolta con
motivazioni più circostanziate.
È clamoroso! Invece di dire: se per caso viene annullato
l'incarico rifaremo tutta la procedura, qui si dà per certo che
verrà di nuovo riconfermato Thiébat, stavolta, però, con delle
motivazioni più circostanziate! Da quello che l'Assessore ha appena
letto, non si afferma che si ripartirà daccapo facendo un'altra
verifica, ma che si conferirà l'incarico con una motivazione più
circostanziata!
Quindi su questa conclusione rimaniamo fortemente in imbarazzo e
ci auguriamo, come ha detto Beneforti, che si riesca ad arrivare al
più presto, in un'ottica di gestione efficace di questo reparto, ad
una soluzione che, nel modo più corretto e trasparente, possa
permettere un normale prosieguo dell'attività nel reparto di
Urologia di Aosta.
Presidente
La parola al Consigliere Lattanzi.
Lattanzi (FI) Il commento questa volta, per quanto mi riguarda,
è soddisfacente, nel senso che è chiara la risposta
dell'Assessore.
Come gruppo avevamo chiesto di capire quali erano le future
procedure, l'Assessore è stato chiarissimo! Che poi il contenuto
delle sue chiarificazioni ci piaccia oppure no, questo è un altro
discorso!
È evidente che dopo il 19 avremo le motivazioni, ritenute
insufficienti, per le quali il TAR ha annullato la delibera, e
l'Assessore ha giustamente indicato che si procederà alla
riformulazione della delibera specificando meglio le motivazioni.
Quindi non si ridiscuterà della nomina del primariato, ed è quello
che noi ci aspettavamo!
Però credo che una riflessione sulle motivazioni lasciate in
eredità dall'ex Direttore generale Bosso, con le quali si giungeva
alla nomina, dopo aver raccontato i vari iter di valutazione del
dott. Thiébat, credo che una riflessione la debba lasciare anche
all'Assessore, così, per "ricchezza di riflessione"!
Si evidenziavano le valutazioni tecnico-professionali che erano,
si diceva nella valutazione, leggermente più a favore di uno dei
due candidati, ma si diceva poi che determinanti per il
conseguimento della nomina sono stati i colloqui con i due
candidati ma "soprattutto" - lo sottolineo –
"soprattutto" i vari colloqui avuti dalla commissione con chi di
fatto poi avrebbe dovuto lavorare.
E si adduce che per un buon equilibrio del reparto, per la sua
funzionalità, si è scelto il dott. Thiébat!
Allora noi chiediamo che nella futura delibera si faccia
menzione di chi è stato ascoltato, perché mentre i curricula sono
chiari e sono anche fra l'altro pubblici e si possono evincere gli
aspetti rispetto ai quali già il Direttore generale diceva che uno
era leggermente favorito, e vorrei sapere dove sarebbe la
"leggerezza" di queste esperienze professionali, se uno per 5 anni
ha fatto il sindaco e l'altro ha operato, ma senza entrare nel
merito, mentre dai curricula uno dei due era leggermente favorito,
poi dai colloqui personali e successivamente dai colloqui avuti nei
reparti e nell'amministrazione sanitaria si è deciso, per effetto
di questi colloqui, una decisione a favore di Thiébat!
Sembra quasi una decisione politica, anche se è vero che gli
equilibri gestionali di un reparto sono un fattore importante nella
nomina di un primario.
Allora chiediamo che il nuovo Direttore generale indichi con
chiarezza quali sono stati gli interlocutori, oltre ai due
candidati, con i quali la commissione si è confrontata e quali sono
quegli elementi di equilibrio che, alla luce di questi colloqui,
sono emersi in maniera così chiara da far prevalere la nomina del
dott. Thiébat! Perché a noi questo sfugge, addirittura non risulta;
risulta esattamente il contrario!
Pertanto vorremmo sapere con chiarezza, e credo che i cittadini
abbiano diritto alla trasparenza, circa la nomina di un primario in
un reparto per la Valle d'Aosta strategico, visto le centinaia di
Valdostani che in questi anni si sono rivolti al dott. Pierini in
altre sedi dove lui opera, sottolineo, da primario e non da
sindaco!
Ringrazio per la chiarezza, questa volta, dell'Assessore
Vicquéry, che è stato effettivamente illuminante e mi auguro che lo
sia altrettanto nel fornirci gli elementi che hanno determinato "in
verità", ripeto, "in verità" la nomina del dott. Thiébat!
Si dà atto che dalle ore 17,31 presiede il Presidente
Louvin.
