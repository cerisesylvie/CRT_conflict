Classificazione
AMBIENTE
Flora e fauna
CONSULTE COMMISSIONI E ORGANI COLLEGIALI



Oggetto del Consiglio n. 1980 del 7 giugno 2006 - Resoconto
OGGETTO N. 1980/XII - Attività della Consulta regionale
faunistica. (Interpellanza)
Interpellanza
Appreso che la Consulta regionale Faunistica, importante
organo di indirizzo e gestione dell'attività venatoria, viene
convocata al massimo due volte all'anno;
Considerato che per impostare un proficuo lavoro di confronto
e collaborazione tra tutti i soggetti, rappresentanti e portatori
di diverse sensibilità e competenze, sarebbe necessario
calendarizzare più riunioni annue;
il sottoscritto Consigliere regionale
Interpella
l'Assessore competente per sapere:
1) se intende dar corso o almeno favorire la richiesta,
proveniente da più rappresentanti in seno alla Consulta stessa, di
programmare un numero maggiore di riunioni della Consulta rispetto
a quelle che normalmente vengono stabilite.
F.to: Venturella
Presidente - La parola al Consigliere Venturella.
Venturella (Arc-VA) - Credo che il testo dell'interpellanza che
riguarda l'attività della Consulta regionale faunistica sia
abbastanza chiaro.
Almeno da quanto dicono i rappresentanti designati di diritto
all'interno della Consulta faunistica regionale, un importantissimo
organo di indirizzo e di gestione dell'attività venatoria, si
riunisce poche volte, anzi una, due, al massimo tre volte l'anno. È
chiaro che in una Consulta che preveda così poche occasioni di
dibattito e di approfondimento di temi importantissimi, ad esempio
sulla possibilità di adeguare o meno il calendario venatorio in
riferimento alle specie cacciabili, alle specie non cacciabili,
alle aree di protezione... le occasioni che potrebbero presentarsi
di dibattito e di approfondimento vengono vanificate dall'esiguo
tempo a disposizione determinato dall'esiguo numero di convocazioni
e dalle scarse opportunità di confronto.
Chiediamo se si intende dar corso o almeno favorire la richiesta
proveniente da più rappresentanti in seno alla Consulta di
programmare un numero maggiore di riunioni.
Presidente - La parola all'Assessore all'agricoltura e risorse
naturali, Isabellon.
Isabellon (UV) - Innanzitutto vorrei fare una premessa: la
Consulta faunistica regionale quale organo consultivo e
propositivo, istituita ai sensi della legge regionale n. 64/1994,
ha delle competenze ben precise e in parte il collega le ha già
ricordate. Quello che fa un po' strano sempre nell'ambito delle
premesse è che, essendo il sottoscritto Assessore all'agricoltura e
risorse naturali... "oppure un Consigliere regionale suo delegato,
con funzioni di Presidente" ... fa strano che al sottoscritto non
siano state fatte presenti queste necessità, perché non credo che
vi sia un "compartimento stagno" all'interno di ogni figura che fa
parte della Consulta, per cui non si possano fare direttamente
presenti queste istanze. Per quel che mi riguarda, non mi risultava
al momento questa richiesta e ho provato a sentire anche gli
uffici: anche lì mi è stata detta la stessa cosa.
Detto questo, la Consulta faunistica ha una composizione anche
abbastanza numerosa, 13 membri: come dicevo, l'Assessore o un
Consigliere regionale suo delegato; i dirigenti dei settori
interessati: il Dirigente della struttura regionale competente in
materia di fauna selvatica, o suo sostituto, il Dirigente della
struttura regionale competente in materia di servizi agrari, o suo
sostituto, il Dirigente della struttura regionale competente in
materia di tutela dell'ambiente, o suo sostituto; il Responsabile
del Servizio veterinario dell'USL, sempre naturalmente con la
possibilità di avere un sostituto; un esperto in gestione
faunistica, designato dall'Istituto nazionale per la fauna
selvatica; un rappresentante designato dall'Ordine regionale dei
laureati in Scienze agrarie e forestali; un rappresentante
designato dalle organizzazioni professionali agricole; un
rappresentante designato dalle associazioni naturalistiche o
protezionistiche riconosciute, quelle maggiormente rappresentative
a livello regionale; un rappresentante designato delle sezioni
regionali delle associazioni venatorie riconosciute ai sensi
dell'articolo 34 della legge n. 157/1992; il Presidente del
Comitato regionale per la gestione venatoria; un rappresentante
designato dall'Associazione dei sindaci della Valle d'Aosta;
infine, un rappresentante designato dalle Comunità montane.
"La Consulta faunistica è convocata dall'Assessore
all'agricoltura ed esprime parere su: la proposta del calendario
venatorio, l'istituzione e la chiusura di oasi di protezione e di
zone di ripopolamento e cattura della fauna selvatica,
l'introduzione di fauna selvatica sul territorio regionale a scopo
di ripopolamento, ogni altro aspetto della legge istitutiva che
richieda l'acquisizione del parere della Consulta... Ai membri
della Consulta faunistica regionale non dipendenti
dall'Amministrazione regionale compete un'indennità di presenza per
ogni giornata di seduta e un rimborso delle spese di viaggio pari a
quelle stabilite per i Consiglieri regionali"
. Pur riconoscendo
il valido contributo apportato dalla Consulta quale supporto al
processo decisionale nell'ambito della gestione faunistica,
pertanto la sua convocazione deve essere armonizzata e deve tener
conto del contenimento della spesa pubblica. Questo è un aspetto da
prendere in considerazione. Apprendo che c'è questa richiesta di
programmare un numero maggiore di riunioni; se avessimo avuto la
possibilità di rapportarci direttamente con i richiedenti, avremmo
anche qualche elemento in più per capire su quali aspetti la
Consulta avrebbe potuto avere delle opportunità di svolgere in
maniera più ampia e forse più proficua la sua attività con un
numero di riunioni maggiori.
Va premesso che in questo momento i servizi competenti
dell'Assessorato sono coinvolti, insieme a tutti gli altri soggetti
variamente interessati, alla predisposizione della bozza di
revisione del Piano regionale faunistico venatorio, che è alla sua
scadenza, quindi il nuovo Piano regionale faunistico venatorio è in
fase di predisposizione. È da sottoporre poi all'approvazione della
Giunta e del Consiglio, previo passaggio nelle Commissioni
competenti.
Al fine di coinvolgere appieno tutti i soggetti rappresentanti e
portatori di diverse sensibilità nell'ambito della gestione
faunistica, l'Amministrazione regionale, con deliberazione di
Giunta n. 4710/2005, ha istituito un'apposita Commissione
tecnico-amministrativa per l'esame del documento tecnico
orientativo, elaborato dalla società "IPLA" di Torino, di cui fanno
parte fra gli altri: il rappresentante delle associazioni
venatorie, il rappresentante delle associazioni agricole e il
rappresentante delle associazioni ambientaliste in seno alla
Consulta. Con questo atto e con l'istituzione di questa
Commissione, che ha un compito di carattere operativo, ma una
composizione più esigua come numero e quindi maggior facilità dal
punto di vista dei lavori, si sono volute rappresentare tali figure
che fanno parte della Consulta, quindi sono le stesse figure che
fanno parte di quest'ultima. Tengo a ricordare che la suddetta
Commissione ha iniziato a lavorare qualche tempo fa e le riunioni
si susseguono con profitto, coinvolgendo anche questi componenti
che dall'individuazione... identificano le diverse sensibilità,
come si ricordava nell'interpellanza, presenti e interessate al
settore.
Con questo, per quel che riguarda la necessità di riunire più
spesso la Consulta, sono a disposizione insieme agli uffici per
esaminare insieme ai richiedenti, magari poi esaminando quali sono
i motivi delle richieste, la possibilità di riunire la Consulta
magari anche in tempi brevi, naturalmente su degli obiettivi e con
delle finalità ben identificate, perché per il numero ampio, perché
comunque rappresenta un costo per l'Amministrazione, se la si deve
riunire, lo si fa a ragion veduta.
Presidente - La parola al Consigliere Venturella.
Venturella (Arc-VA) - La sua risposta, Assessore, ci stupisce;
come si dice, è uno stupore reciproco, perché ci stupisce che lei
non sappia di questi piccoli "mugugni", però lei si è dichiarato
disponibile, su un preciso programma con dei precisi contenuti,
modalità e finalità, a superare questa "impasse" della Consulta
faunistica che, come lei ha ammesso, discute poco, approfondisce
poco.
Siamo soddisfatti della disponibilità che lei ha dimostrato e
che ci ha dato l'opportunità, con questa interpellanza, di portare
l'argomento all'attenzione pubblicamente, pertanto la
ringraziamo.
