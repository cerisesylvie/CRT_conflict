Classificazione
AMBIENTE
Stoccaggio e smaltimento rifiuti



Oggetto del Consiglio n. 3204 del 7 febbraio 2024 - Resoconto
OGGETTO N. 3204/XVI - Interrogazione: "Attività promosse per
una diversa riqualificazione delle aree Chalamy e Pompiod".
Marguerettaz (Presidente) -
Punto n. 11 all'ordine del
giorno. Per la risposta, la parola all'assessore Sapinet.
Sapinet (UV) -
Grazie collega Brunod che ci chiede:
"quale sia lo stato attuale delle attività promosse per una diversa
riqualificazione delle aree di Chalamy e Pompiod".
Richiamate le deliberazioni di Giunta regionale n. 1223/2022 e
n. 1224/2022, che erano concernenti la determinazione in ordine
alla possibilità di diversa riqualificazione delle aree relative
alle discariche dei rifiuti speciali inerti di Pompiod, sito nel
comune di Aymavilles, e Chalamy nel comune di Issogne, si rammenta
anche il provvedimento dirigenziale n. 7667 del 5 dicembre 2022
concernente l'istituzione del gruppo di lavoro, il cui scopo
previsto era l'analisi dei diversi aspetti proposti, criticità,
costi e possibili alternative in merito al destino finale dei due
siti di discarica.
Le attività del gruppo di lavoro sono iniziate nei mesi a
cavallo tra la fine del 2022 e l'inizio nel 2023 con l'analisi di
quelli che erano i
desiderata
e illustrate dalle rispettive
Amministrazioni comunali analizzando gli aspetti vincolistici di
varia natura esistenti sulle aree, nonché le prospettive di
sviluppo territoriale, urbanistico e turistico a valenza
sovracomunali alle quali si vuole tendere.
Le attività previste dalle delibere citate poc'anzi si sono poi
sovrapposte all'azione prevista dal piano regionale per la gestione
dei rifiuti, avviata anch'essa a cavallo tra la fine del 2022 e
l'inizio del 2023 all'interno del quale l'iter di riorganizzazione
delle discariche comunali e di inerti. Un lavoro congiunto tra
Regione e Celva ha portato alla redazione della prima fase dello
studio Arpa. A partire dalle analisi contenute nel documento gli
Enti locali hanno avviato una riflessione che ha portato alla
conclusione di valutare e approfondire la possibilità di inserire
questi due siti nel disegno di riorganizzazione. È stato un lavoro
importante di confronto continuo con Regione, Celva, Arpa, durato
dalla primavera e parte dell'estate, che ha portato un po' a tirare
anche le prime conclusioni nell'autunno, evidentemente quindi un
potenziale utilizzo di questi siti come discariche di rifiuti
inerti prodotti sul territorio, che quindi prevederà una riduzione
dei codici CER ammessi e permetterà un'adeguata riqualificazione
una volta raggiunto il profilo di riempimento. È ora in corso la
valutazione da parte degli Enti locali, con il supporto tecnico del
lavoro effettuato da Arpa, e sta concludendo la seconda fase delle
analisi tecniche sopra descritte: se e in quale maniera sia
possibile inquadrare i siti di Pompiod e Chalamy nel più ampio
discorso della riorganizzazione e razionalizzazione delle
discariche dei rifiuti inerti. Tale valutazione potrà essere
effettuata in esito all'approfondimento che Arpa sta effettuando in
tal senso.
La seconda parte dello studio Arpa ha avuto avvio nell'autunno
del 2023 dopo una necessaria interlocuzione con gli Enti locali,
attraverso i Presidenti delle
Unités
proprio a significare
che la questione deve essere affrontata passando da una visione
locale a una più complessiva, con siti che probabilmente da
comunali diventeranno comprensoriali. Non appena tale analisi sarà
conclusa e con essa le risultanze del percorso intrapreso con il
Celva arriveranno a produrre i primi effetti di quella che sarà una
nuova modalità gestionale e le attività del gruppo potranno così
riprendere.
Presidente -
Per la replica, la parola al collega
Brunod.
Brunod (RV) -
Riprendiamo le iniziative del collega
Aggravi che sono state fatte verso fine 2002, quindi di tempo ne è
passato parecchio, nelle premesse dell'iniziativa facciamo di nuovo
riferimento, come lei ha ben citato, alle due delibere inerenti
alle due aree richiamate: quella di Chalamy e quella di Pompiod, e
ci ricordiamo dalle risposte dell'allora Assessore competente che
erano appena state fatte le delibere e quindi su molti temi non si
poteva ancora prevedere quali fossero, per esempio, gli esiti degli
studi.
Come forse lei ha detto, nelle due delibere si parlava di
tempistiche entro le quali si dovevano presentare determinati studi
e approfondimenti, una parlava di entro tre mesi, quella riferita
all'area di Chalamy, ed entro cinque mesi quella riferita all'area
di Pompiod. Adesso ovviamente seguire la sua risposta molto tecnica
e molto complessa non è stato così semplice ma abbiamo capito che
ovviamente non sono cose così rapide da effettuare, comportano
studi, analisi e confronti tra diversi organi interessati alla
materia. Tutti ci auguriamo che attraverso questo confronto si
riesca a ottenere la soluzione migliore per riuscire ad andare
verso quella strada giusta e ottimale per mettere più tranquillità
negli Enti locali interessati, in quelli strettamente nelle
vicinanze di queste aree e soprattutto cercare di raggiungere
quell'obiettivo che è quell'interesse turistico, culturale e
ambientale che è citato nella delibera, che sarebbe il risultato
probabilmente migliore per riuscire a uscire da questa situazione
che sappiamo tutti ha creato anche molte polemiche e lamentele. Noi
ci auguriamo che il lavoro venga fatto al meglio per riuscire a
trovare quel risultato ottimale che vada nella direzione giusta e
ovviamente, come lei ha detto, risolverebbero anche molte
problematiche che fino adesso ci sono state in merito al discorso
di trovare delle zone idonee alla raccolta dei rifiuti inerti.
