Classificazione
AMMINISTRAZIONE REGIONALE
Amministrazione della giustizia
BILANCIO E CONTABILITA' REGIONALE



Oggetto del Consiglio n. 284 del 3 dicembre 2013 - Resoconto
OGGETTO N. 284/XIV - Inizio della discussione generale
congiunta sulle Relazioni della Sezione di controllo della Corte
dei Conti e sui disegni di legge n. 8 (Legge finanziaria per gli
anni 2014/2016) e n. 9 (Bilancio di previsione per il triennio
2014/2016).
Président
- Collègues, est-ce qu'il y a des requêtes
d'intervention? On a ouvert la discussion générale.
Colleghi, scusate, abbiamo iniziato i nostri lavori aprendo la
discussione generale sulla discussione congiunta della legge
finanziaria, del bilancio e le relazioni della Corte dei Conti. C'è
qualcuno che intende prendere la parola? Colleghi, c'è qualcuno che
vuole prender la parola, magari per organizzare, così ci
organizziamo i lavori, se ci prenotiamo anche con un po' di
alternanza... Se non ci sono richieste, chiudiamo...
Ha chiesto la parola il collega Bertschy.
Bertschy (UVP)
- Bonjour. Buongiorno a tutti.
Visto che non siamo neanche ancora tutti presenti, chiederei una
riunione dei Capigruppo, così possiamo anche organizzare meglio i
lavori e l'alternanza nel dibattito del Consiglio. Grazie.
Presidente
- Il Consiglio è quindi sospeso per un quarto
d'ora, per consentire una riunione dei Capigruppo.
Si dà atto che la seduta è sospesa dalle ore 9,10 alle ore
9,32.
Rini (Presidente)
- Buongiorno. Eccoci di nuovo,
colleghi, possiamo riprendere dopo la sospensione per una
Conferenza Capigruppo; passerò poi la parola per comunicare i
risultati di questo incontro. Intanto vi comunico che, come
peraltro avevamo già annunciato ieri, i lavori della giornata di
oggi proseguiranno con l'orario normale fino alle 20, seguirà la
pausa di un'ora, e alle 21 riprenderanno fino all'una. Qualcuno
intende chiedere la parola? Abbiamo aperto la discussione generale.
Chi vuole prendere la parola?
La parola alla collega Fontana.
Fontana (PD-SIN.VDA)
- Grazie Presidente. Bisogna avere
un po' di coraggio e, come tutti gli anni, faccio la strada...
Buongiorno a tutti.
Siamo qui per discutere del bilancio della nostra Regione per il
prossimo triennio 2014-2016. Tale quadro complessivo della
previsione di spesa dei prossimi anni è lo strumento attraverso il
quale si concretizzano le scelte politiche che influiranno sulle
condizioni economiche e sociali della nostra regione. Abbiamo
appreso dall'Assessore al bilancio, con la relazione che ci è stata
presentata, di una situazione economica drammatica e
dell'inevitabilità di apportare tagli in quasi tutti i settori.
La mia prima impressione è stata veramente di puro sconcerto.
Come si può non condividere la posizione dell'Assessore quando,
nella sua relazione, afferma (cito testualmente):
"che è
necessaria una svolta, un cambio di atteggiamento là dove la
politica assistenzialistica aveva segnato il passo...che si va
nella direzione di un modello nuovo di sostegno"
?
E,
ancora:
"che, malgrado gli ingenti tagli, nulla potrà essere più
come prima".
Vorrei allora delle risposte precise dal Governo
regionale. Chi ha messo in atto una politica assistenzialistica?
Sono anni che vi chiediamo di avere il coraggio di fare scelte per
dare una svolta a questa situazione di stallo, di non toccare i
servizi alla persona, di rivedere le misure anticrisi in funzione
dell'aggravarsi della crisi economica. Avete sempre ribadito che i
servizi non sarebbero stati toccati; invece, adesso, avete cambiato
idea e a pagare sono naturalmente sempre i cittadini e naturalmente
è tutta colpa del Governo nazionale! Penso invece che la formazione
di un bilancio sia dettata da scelte politiche e che ognuno debba
prendersi le proprie responsabilità, senza scaricare le colpe ad
altrui.
Questa relazione ci fa capire che la politica proposta manca di
una certa progettualità. Non abbiamo bisogno di una
"politica-tampone", ma di una politica che, come tale, sappia
essere lungimirante ed efficace. Non possiamo e non dobbiamo
proporre tagli lineari su tutti i fronti, bisogna avere l'umiltà e
la capacità di discriminare i vari settori socioeconomici dando
priorità a quelli che più sono di sostegno alle fasce più deboli e
per la ripresa dell'economia, della famiglia, del lavoro, della
scuola, della sanità e del welfare.
Noi, come minoranza, riteniamo che per questi settori i tagli
vadano ripensati insieme, maggioranza e minoranza; infatti una
politica responsabile non può prescindere da un tavolo di confronto
allargato tra maggioranza e minoranza, parti sociali e
sindacati...solo così si potrà avere un quadro di completo e
complesso di quello che il nostro territorio necessita e richiede.
Così com'è avvenuto a livello nazionale per il bene e il benessere
del Paese, si sono superati gli interessi di partito a favore delle
priorità che si devono affrontare. Mi auguro che anche qui, oggi,
per il bene della Valle d'Aosta e dei valdostani si superino tutte
le divergenze e si lavori in maniera sinergica con l'obiettivo,
prima, di salvare la nostra regione dalla crisi, e di rispondere
alle fasce più deboli con il giusto approccio. È un'enorme
responsabilità proporre ed approvare un bilancio, e a grandi
responsabilità non possono che corrispondere larghe intese.
A dimostrazione della volontà di essere totalmente al servizio
del bene della Valle d'Aosta, sono qui, a nome di tutta la
minoranza, a porre, attraverso tutti gli emendamenti che anche i
miei colleghi avanzeranno, una prospettiva differente, che mi
auguro si traduca in un'altra possibilità accanto a quanto è stato
proposto sinora. Nel prosieguo dei lavori, analizzeremo e
spiegheremo quali potranno essere le alternative possibili. Mi
auguro che ci sia una responsabile apertura a quanto verrà
presentato. Le nostre saranno proposte ponderate ed oggettivamente
possibili, poiché sostenibili economicamente e soprattutto
socialmente.
Oggi vorrei veramente che in quest'aula si mettessero al centro
della discussione le persone e, in un secondo piano, numeri e
statistiche. Questa prospettiva diversa consentirà sicuramente di
ottenere risultati sorprendenti. Dietro l'approvazione di questo
bilancio ci sono le vite di circa 128 mila valdostani, dobbiamo
metterli per una volta in primo piano e dobbiamo dare voce
innanzitutto ai loro bisogni. Gli equilibri in questo Consiglio
sono molto fragili a causa del numero dei Consiglieri
all'opposizione rispetto alla maggioranza, ma questo può essere un
punto di forza se il metodo che si intende adottare è quello del
dialogo, della concertazione, dell'ascolto e, soprattutto, della
volontà di avere a cuore la soluzione migliore per i cittadini e
per la Valle d'Aosta tutta. In quest'aula sono rappresentate le
maggiori forze politiche della Regione e, di conseguenza, la
maggior parte dei cittadini valdostani: Da questo punto di vista,
il nostro è un osservatorio privilegiato, perché può attingere da
diverse fonti lo stato di salute della nostra regione, dandogli
voce, questa è un'enorme ricchezza.
La questione tagli del Governo centrale è un dato oggettivo con
il quale confrontarsi, ma deve essere un punto di partenza e non un
punto di arrivo. Bisogna avere la capacità di affrontare i limiti e
trasformarli in opportunità; altrimenti, se la politica regionale
fosse solo un altoparlante di quella che è la politica nazionale,
mi domando cosa staremmo a fare qui, oggi! Ci troviamo a dover
fronteggiare tagli per circa il 15 percento rispetto al 2013;
frutto di questa riduzione è stata l'applicazione del Patto di
stabilità, il Patto sul federalismo fiscale e i continui
trasferimenti al bilancio dello Stato richiesti dal
Governo...questo per evidenziare qual è il punto di partenza. Ciò
non significa essere autorizzati, in nome del Governo, ad operare
tagli ingenti e lineari in maniera indiscriminata su tutte le voci
di spesa, anzi, è proprio il contrario: muoversi accuratamente,
entro certi limiti imposti, deve far sì che l'attenzione sia a
livelli molto più alti che in precedenza.
Come rappresentante del Partito Democratico-Sinistra VdA, e
soprattutto come cittadina valdostana, auspico che alcuni settori
indispensabili per la nostra comunità non siano soggetti ad alcun
tipo di taglio. Non voglio qui fare della demagogia, ma voglio
proporre una prospettiva che protegga soprattutto le fasce più
deboli e più a rischio: anziani, pensionati, giovani, disoccupati,
e chi è fuori dal mondo del lavoro senza avere requisiti per la
pensione. Ritengo sia nostro compito salvaguardare le risorse
necessarie, in particolare rivolte alla famiglia, al welfare, alle
problematiche del lavoro e della precarietà, all'istruzione, alla
sanità, alle misure anticrisi, seppure ancora non sufficienti.
Dobbiamo avere la capacità e la forza di gestire più proficuamente
possibile le voci sopraindicate.
Alla base di qualsiasi ripresa economica, poiché a questo deve
soprattutto essere rivolto questo bilancio, ci devono essere
efficaci politiche rivolte ai giovani e al lavoro. Non possiamo
pretendere di alzare il carico fiscale, soprattutto per quelle
fasce che, nel migliore dei casi, hanno un reddito, spesso solo
uno, che non ha subito il ben minimo aumento, ma che, al contrario,
viene costantemente alleggerito da sempre maggiori voci di spesa.
Tutte le risorse a disposizione vanno riconsiderate e distribuite
seguendo le priorità che abbiano nella loro natura quella di
tutelare il cittadino, dandogli la possibilità di resistere alla
crisi e non di abbatterlo definitivamente. Un esempio fra tutti: i
673 mila euro rispetto al 2013 da sottrarre alla voce diritti
sociali, politiche sociali e famiglia, infanzia, minori e asili
nido...come sia possibile tagliare queste voci io non me lo spiego!
Siamo in un periodo in cui molti asili nido si vedono drasticamente
diminuire le iscrizioni. Le famiglie fanno sempre più riferimento
all'aiuto prezioso dei nonni, quando è possibile, per risparmiare
la retta mensile per poter fronteggiare le altre spese. Noi, qui,
oggi, con questo bilancio, invece di soccorrere queste famiglie ed
aiutare i servizi territoriali che fanno loro da cornice,
proponiamo l'ennesima stangata! Tutti i servizi legati all'infanzia
e ai minori non possono e non devono essere oggetto di tagli. Il
nostro grado di civiltà e di capacità politica si deduce dal
trovare soluzioni difficili in tempi difficili, senza toccare i
servizi assistenziali alla persona, aiutando le fasce deboli.
La sanità: qui sono previsti tagli per 30 milioni di euro, da
qua al 2016 rispetto al 2013; questo inciderà profondamente
soprattutto per chi già sta male o è in un'età in cui spesso si ha
a che fare con questioni legate alla salute. Chi non riuscirà a
reggere tali costi a chi si rivolgerà? Come pensiamo di sostenere
tutti coloro che non possono fare a meno delle cure e si vedono
lievitare i costi delle prestazioni e dei ticket? È compito nostro
trovare delle valide soluzioni, siamo stati delegati a tale
scopo.
Vorrei anche fare un accenno ai tagli rivolti ai trasporti su
gomma e su rotaia; non dimentichiamoci che, in genere, chi se lo
può permettere usa l'auto; chi no, i mezzi pubblici. Anche qui
giovani e anziani saranno nuovamente nel mirino della spesa, senza
poi valutare tutte le ripercussioni che ciò avrà sulla nostra già
precaria economia turistica.
Altra questione che mi preme mettere in evidenza è la seguente:
la crisi ci ha insegnato soprattutto una cosa, ci ha insegnato un
modello di vita sostenibile da perseguire per poter affrontare
correttamente le sfide future. In tempi di crisi, tutti e dico
"tutti", a partire per esempio dall'industria automobilistica - ed
è un esempio che abbiamo quotidianamente sotto gli occhi - devono
puntare sull'innovazione per sperare in nuovi mercati. Mentre in
questo settore lo sviluppo di energie alternative la fa da padrone,
qui, in Valle d'Aosta, si va in controtendenza. La voce "Interventi
per l'attuazione delle disposizioni regionali in materia di
pianificazione energetico-ambientale e di promozione energetica di
sviluppo delle fonti rinnovabili", voce che nel 2013 era di 2
milioni e 481 mila euro è stata letteralmente sbriciolata: 820 mila
euro per tutto il triennio 2014-2016. Com'è possibile parlare di
sostenibilità, di lavoro in questi termini e con questi
investimenti? Non ne ho proprio idea!
Care colleghe e cari colleghi, il nostro ruolo di privilegio
sulle scelte amministrative economico-finanziarie e sociali ci
rimanda a grandi responsabilità, oltre alla necessaria capacità e
al dovere di saper interpretare le esigenze dei cittadini. Chiedo
qui, oggi, a tutti, il necessario coraggio e la necessaria forza di
volontà per effettuare scelte che siano ponderate e che abbiano
come unico fine il bene comune. Non si può pensare di gestire la
cosa pubblica come fosse una cosa privata, ricordiamoci che noi
siamo al servizio dei cittadini, il Palazzo è uno strumento di
lavoro e non un fine.
Chiedo a questo Consiglio - e concludo - di approvare un
bilancio che abbia realmente una progettualità a lungo raggio e non
si limiti a tamponare l'emorragia socio-economica attuale. Mi
auguro quindi che vengano accolti gli emendamenti proposti dalla
minoranza che perseguono proprio tale obiettivo di progettualità
futura. Grazie per l'attenzione.
Président
- A demandé la parole le collègue Viérin
Laurent.
Viérin L. (UVP)
- Oui, Madame la Présidente, pour une
motion d'ordre.
Vorremmo avere qualche informazione...credo che non sia sfuggita
a nessuno l'assenza del Presidente Rollandin...vorremmo chiedere la
cortesia di informarci circa la sua assenza e le motivazioni che
non lo vedono presente...in quanto principale interlocutore
comunque del bilancio...non lo vedono presente in aula per la
discussione di questo importante atto. Grazie.
Presidente
- Darei la parola al Vicepresidente, Assessore
Aurelio Marguerettaz.
Marguerettaz (UV)
- Sì, grazie.
Sicuramente il Presidente non è assente per scelta, né certo per
svilire la discussione. Ha avuto un impegno istituzionale
improvviso e, appena possibile, rientrerà in aula.
Presidente
- La parola al collega Viérin.
Viérin L. (UVP)
- Intanto crediamo che sia stato
irrispettoso non comunicare quest'assenza, sia ieri, nelle
comunicazioni del Presidente, se era a conoscenza di questo
improvviso impegno istituzionale, ma anche questa mattina,
Vicepresidente Marguerettaz, alla Conferenza dei Capigruppo! Se noi
non avessimo chiesto lumi sull'assenza del Presidente, si iniziava
questa discussione facendo finta di niente.
Noi crediamo che il Presidente Rollandin sia il principale
interlocutore, anche perché il bilancio, con tutto il rispetto per
gli Assessori, l'ha costruito lui, conoscendo un minimo come vanno
le cose, anche per esperienza degli anni scorsi. Noi crediamo,
anche a seguito delle relazioni, di doverci interfacciare anche e
soprattutto con il Presidente della Regione, quindi ci dispiace che
intanto non si renda noto al Consiglio questo impegno
istituzionale. Se è un impegno istituzionale improvviso, credo che
riguardi anche il Consiglio regionale, onde evitare le questioni
che abbiamo vissuto durante l'ultimo Consiglio: che le persone si
dimenticano di essere dei rappresentanti istituzionali e discutono
le questioni istituzionali a titolo personale.
Noi vorremmo capire qual è questo impegno istituzionale, se sia
veramente preminente rispetto al più importante atto di
pianificazione economico-finanziaria di questa Regione, anche per
rispetto ai colleghi che sono intervenuti ieri...penso al
Presidente della II Commissione, all'Assessore...per capire, ecco,
semplicemente, per essere informati. Poi noi rispettiamo
sicuramente gli impegni più importanti rispetto a questo Consiglio
regionale e alla discussione del bilancio, però non ci sembra che
questa discussione sia iniziata nel verso giusto e chiediamo,
ancora una volta, un po' di rispetto nei confronti di quest'aula.
Quindi se ha...lei, Presidente, che credo sia la garante di
quest'aula...al di là di tutto, se può fornirci queste
informazioni, che sono, per quanto ci riguarda, pregiudiziali per
continuare questa discussione. Grazie.
Presidente
- Mi hanno appena comunicato che il Presidente
rientrerà in mattinata per poter partecipare ai lavori dell'aula e
sarà sicuramente sua premura, come arriverà in aula, informarci
sull'esito dei suoi incontri. Altri? La parola alla collega
Morelli.
Morelli (ALPE)
- Oui, pour motion d'ordre, Madame la
Présidente.
Moi je demanderais une suspension des travaux, parce que
j'estime que la présence du Président de la Région soit absolument
nécessaire lors de la discussion générale. Comme l'a rappelé le
collègue Viérin, l'interlocuteur principal de toutes les
interventions est le Président, sans manquer de respect aux autres
membres de la Junte, mais je crois que la présence du Président
Rollandin est absolument nécessaire et incontournable.
Presidente
- La parola al collega Ferrero.
Ferrero (M5S)
- Grazie Presidente.
Mi unisco alle osservazioni che hanno fatto i colleghi; non si
tratta solo di una questione di forma, ma anche di una questione di
sostanza. La presenza del Presidente è indispensabile;
diversamente, se qualcuno pensa di ridurre - com'era accaduto nella
precedente legislatura - il Consiglio regionale a una semplice
Assemblea in cui vengono ratificate scelte che sono state prese
altrove, si sbaglia di grosso! Quindi il Presidente ci deve essere,
sennò qui prenderemo dei provvedimenti che sono effettivamente
quelli che dobbiamo prendere in un'occasione del genere; quindi il
Presidente deve essere qui, presente.
Presidente
- Scusate, io comprendo le motivazioni che
sono state ora esposte...ricordo che comunque in aula c'è il
Vicepresidente, la Giunta è tutta presente, le forze sia di
opposizione che di maggioranza sono presenti...quindi, insomma,
credo che i lavori nella discussione generale possano
proseguire...
(
interruzione di alcuni Consiglieri, fuori microfono
)
...in tarda mattinata arriverà...scusate, scusate...poi chiedete
la parola... Vi posso comunicare che ci hanno informato che il
Presidente ha avuto un incontro con il Presidente Letta ed i
Parlamentari...ho ricevuto adesso la comunicazione e ve l'ho subito
data.
Ha chiesto la parola il collega Bertschy.
Bertschy (UVP)
- Al terzo interrogatorio siamo riusciti a
capire dov'è il Presidente! È pazzesco, ancora una volta, che si
debba, per sapere che il nostro Presidente sta parlando con il
Presidente del Consiglio del nostro Governo, chiedere tre volte! Io
non credo che stia parlando degli affari suoi con il Presidente
Letta, starà parlando degli interessi della Valle
d'Aosta...saperlo, in un momento di bilancio, sarebbe stato anche
interessante! Però, come sempre, ecco, sembra che rispetto a questo
Consiglio ci sia poca considerazione.
Colleghi Perron e Borrello, abbiamo appena calendarizzato i
lavori...ma noi pensavamo di parlare a tutta la maggioranza,
soprattutto all'esponente più importante! È chiaro che in questo
momento io non mi sento di dire che posso andare avanti con quel
calendario appena concordato e, soprattutto nel momento in cui
questa minoranza decidesse di non garantire il numero legale, la
maggioranza non sarebbe in grado di garantire il numero legale per
la prosecuzione dei lavori! Quindi la correttezza istituzionale,
almeno ieri sera si poteva concordare...a meno che non sia capitato
questa mattina alle 6, perché può anche darsi che Letta si sia
alzato alle 6 e abbia detto: "telefono a Rollandin che venga giù un
attimo"! Allora...Capigruppo ieri, Capigruppo oggi...dobbiamo
venirlo a sapere in questo momento?
Io non avrei avuto nessun problema ieri sera a dire: "ritardiamo
l'inizio dei lavori del Consiglio, posticipiamo qualche cosa
all'ordine del giorno"...ma esiste un po' di rispetto per la gente
che è qui, che ha fatto un lavoro anche per fare degli emendamenti,
che ha cercato di costruire una propria proposta di bilancio che
cercherà di spiegare in questa sala?
Ora, quello che vi chiediamo non è di non mandare il Presidente
a Roma, quello che noi chiediamo è di essere corretti nei
nostri...ma anche nei vostri confronti, perché mi sembra - e non
voglio appesantire la cosa - di aver visto del vuoto nella domanda:
"dov'è il Presidente della Giunta questa mattina?"...anche dai
banchi della maggioranza. Io chiederei quindi una nuova riunione
dei Capigruppo per fare un po' il punto della situazione e decidere
se la maggioranza comincia i primi interventi e poi noi, con calma,
quando arriva il Presidente, faremo i nostri, ecco...quindi chiedo
una nuova riunione dei Capigruppo.
Presidente
- Mi sembra una proposta condivisibile. Il
Consiglio quindi è sospeso per una nuova riunione dei
Capigruppo.
Si dà atto che la seduta è sospesa dalle ore 9,56 alle ore
10,42.
Rini (Presidente)
- Colleghi, possiamo riprendere i
nostri lavori. Qualcuno chiede la parola? Colleghi abbiamo ripreso
i nostri lavori. Qualcuno intende prendere la parola? Ci sarà una
comunicazione da parte dei gruppi, poi vediamo come proseguire i
nostri lavori. Colleghi, se nessuno...Prego, collega Viérin.
Viérin L. (UVP)
- No, Presidente Rini, veramente siamo
noi che chiediamo a lei quali determinazioni sono emerse dalla
Conferenza dei Capigruppo. Grazie.
Presidente
- Alla riunione dei Capigruppo mi pareva che
fosse emersa la volontà di un rappresentante della minoranza e di
un rappresentante della maggioranza di esprimere la propria
posizione. Comunque, senza difficoltà, abbiamo avuto un sereno
confronto che ha portato, credo, a livello di unanimità d'intenti,
anche a ritenere opportuna la presenza del Presidente durante la
discussione di questo delicato e importante ordine del giorno;
quindi vi proporremmo una sospensione del Consiglio regionale per
riaggiornarlo alle 15,30. Prima della sospensione...non so se sono
ancora presenti i rappresentanti delle forze sindacali...vi
chiederei di poter avere un incontro...scusate...con la Conferenza
dei Capigruppo, i rappresentanti del Governo che lo ritengono
opportuno, ed i rappresentanti delle forze sindacali. Va bene? La
parola al collega Ferrero.
Ferrero (M5S)
- Grazie Presidente.
Io chiederei che l'incontro con le forze sindacali fosse
allargato a tutti i Consiglieri, non solo ai Capigruppo, e quindi
anche agli Assessori, perché penso sia una proposta sensata. Chi
vuol partecipare...
Presidente
- ...l'ho appena detto, collega Ferrero...io
ho parlato di Conferenza Capigruppo e, naturalmente, come sempre,
alla Conferenza Capigruppo poi può assistere chi vuole; l'ho
esplicitamente detto: "ai rappresentanti del Governo che intendono
prender parte"...per giusta puntualizzazione.
Ferrero (M5S)
- Benissimo...no, no, solo in maniera che
sia chiaro.
Presidente
- La parola alla collega Morelli.
Morelli (ALPE)
- Merci Madame la Présidente.
Mi sembra opportuna - e io mi aspettavo che lo facesse la
Presidente - una spiegazione di ciò che è avvenuto questa mattina,
in quest'aula, e delle ragioni per le quali viene proposta questa
sospensione. Da parte sua...io credo che era necessario chiarire
alle persone che stanno seguendo il Consiglio, alle persone che
erano venute anche in aula a seguire i lavori, qual è la ragione di
questa
impasse
: la ragione di questa
impasse
è
l'assenza del Presidente che non è stata comunicata all'Assemblea,
nonostante ci fosse stata, ieri sera, una riunione dei Capigruppo
e, questa mattina, un'altra riunione dei Capigruppo...il Consiglio
non è stato messo al corrente dell'assenza del Presidente della
Regione, assenza improvvisa...non sappiamo se perché la maggioranza
stessa ignorasse che il Presidente non si sarebbe presentato o se
perché non si è voluto informare il Consiglio...
In questo senso noi riteniamo che quest'avvio dei lavori non sia
stato gestito proprio in maniera esemplare e credo che, in qualche
modo, dobbiamo anche scusarci nei confronti delle persone che
seguono il Consiglio per questa
impasse
, così, che può
risultare incomprensibile. La determinazione, ora, è quella di
riprendere i lavori nel pomeriggio e di consentire alla Capigruppo,
e anche a tutti i Consiglieri e Assessori che lo desiderano, di
incontrare i sindacati, cercando di ottimizzare ugualmente il tempo
di questa mattinata.
Presidente
- La parola al collega Cognetta.
Cognetta (M5S)
- Sì, grazie Presidente.
Soltanto per chiarire un aspetto che ci sembra abbastanza
importante (come ha appena ricordato la collega Morelli): da tutta
quanta questa vicenda, noi, cittadini, abbiamo capito che c'è un
po' di sbando nella maggioranza e cioè, se manca il pastore, siete
come un gregge...così, che non sa effettivamente da che parte
andare! Non riuscite neanche ad intervenire, perché c'era una
proposta con la quale si poteva andare avanti nella discussione,
con la quale voi potevate intervenire e incominciare comunque la
discussione (era questa una proposta fatta), ma voi avete detto:
"no, non abbiamo nessun tipo di argomento da portare avanti, e
quindi...", mentre invece noi siamo completamente pronti, tutti
allineati e coperti e non aspettiamo nient'altro che il Presidente
si faccia vivo! Tra l'altro c'è da aggiungere una cosa: lui va a
Roma e, per carità, è un suo dovere istituzionale...in aggiunta a
questo, magari tornerà e porterà delle notizie che cambieranno
completamente tutto quello che abbiamo discusso in finanziaria fino
a questo istante...non è che sia una mossa proprio che ci fa un
piacere enorme! Perché se veramente poi cambierà qualcosa, magari
poi ce la venderà come un grossissimo risultato politico che ha
ottenuto!
Secondo noi, se poi si vuole collaborare, bisognerebbe anche
avere rispetto dell'avversario, anche, se volete, come forma, cosa
che, invece, qua...per carità, non si fa assolutamente...ma anche
nei vostri confronti, non solo nei nostri! Grazie.
Presidente
- Qualcuno intende prendere la parola? La
parola al Vicepresidente Marguerettaz.
Marguerettaz (UV)
- Sì, credo che sia corretto dare una
rappresentazione delle cose, perché tutte le posizioni sono
rispettabilissime, quindi nessuno vuole convincere l'interlocutore
di cose di cui non è convinto ma, proprio perché ci riteniamo una
maggioranza e ci riteniamo un gruppo coeso, siamo nella condizione
di proseguire esattamente i lavori com'erano stati programmati,
anche perché - ricordo a tutti - noi stiamo discutendo il bilancio
e, nella giornata di ieri, il Consiglio ha avuto modo di acquisire
la relazione del relatore che è Presidente della II Commissione, ha
avuto modo di acquisire l'intervento dell'Assessore, che ha avuto
modo di spiegare tutta l'impostazione del bilancio, e ha avuto modo
di acquisire l'intervento del Presidente della Regione. Quindi ci
sono tutti gli elementi per proseguire correttamente la
discussione.
Caro collega Cognetta, è quindi l'esatto contrario: noi siamo
nella condizione di proseguire tranquillamente la discussione.
Ovviamente, nella calendarizzazione, ma anche nella logica, si è
previsto un intervento da parte delle forze di maggioranza che è
stato annunciato, quindi ci sono 17 interventi, ci saranno degli
interventi dei Consiglieri della maggioranza e ci saranno le
repliche del Governo. Quindi, da questo punto di vista, se i lavori
vogliono proseguire, possono tranquillamente proseguire; dopodiché
nella riunione si dice: "mah, riteniamo che sia opportuna la
presenza del Presidente"...non abbiamo nessun problema ad
acconsentire al fatto che la discussione venga posticipata e ci sia
il Presidente, di persona. Torno a dire: siamo in una situazione in
cui le posizioni - credo - non debbano essere portate all'estremo.
Abbiamo trovato questo tipo di compromesso: incontriamo le parti
sociali, che credo sia un momento comunque importante, e
proseguiamo i lavori nel pomeriggio.
Presidente
- Grazie collega. Ha chiesto la parola il
collega Bertschy.
Bertschy (UVP)
- Intanto ci dispiace che si sia creata
questa
impasse
e la colpa la addebitiamo tutta alla
maggioranza, senza nessuna ombra di dubbio. Ci dispiace, perché noi
abbiamo lavorato a fondo per presentare entro le 10,30 il nostro
lavoro e siamo pronti alla discussione. Ci dispiace di non essere
stati considerati nell'informazione, come ha detto bene la collega
Morelli, anche nell'informazione in aula; ci dispiace anche che non
ci si renda conto in matematica che la maggioranza, in questo
momento, non è in grado di portare avanti i lavori, perché
mancherebbe il numero legale senza la minoranza...quindi, almeno
sotto quel profilo, avere il coraggio di ammettere la propria
debolezza.
La nostra non è assolutamente un'intenzione di ritardare o di
creare dei lavori, ma è l'interesse di tutti fare in modo che
questi lavori siano, soprattutto per le cose che abbiamo da dirci,
considerati per la loro importanza. Per noi i 17 interventi non
saranno 17 interventi di attori del teatro, saranno 17 interventi
politici, uno è già stato fatto, e mi dispiace che la collega
Fontana abbia dovuto intervenire in questa situazione, senza
nemmeno sapere che il Presidente non sarebbe rientrato. Abbiamo
voglia che le cose che diciamo vengano considerate. Abbiamo fatto
una proposta...visto che voi avete avuto la possibilità di
confrontarvi sul vostro bilancio con la vostra maggioranza, abbiamo
fatto la proposta che i colleghi di maggioranza avessero proseguito
il dibattito in attesa dell'arrivo del Presidente, questa proposta
non è stata fatta...abbiamo accettato quindi di sospendere i
lavori, perché, alla fine, un punto di condivisione bisogna
trovarlo; però la verità di questa
impasse,
e soprattutto la
colpa di questo ritardo nella discussione del bilancio, sia chiaro
che non si può assolutamente addebitare a noi come Consiglieri di
minoranza. Soprattutto è importante che, visto che non credo che
siamo andati - come ha detto il collega Cognetta - a fare una
passeggiata, ma a parlare anche di cose che avranno dei risvolti
sul bilancio, quando partiamo siamo tutti sul punto di partenza
uguale. Tutti abbiamo le stesse informazioni e sentiremo se avremo
informazioni che vanno ad arricchire o a peggiorare o a fare chissà
che di quello che è stato deliberato e che andremo a discutere in
questi due giorni. Quindi è solo per questo che, per onore della
verità...soprattutto almeno avere la capacità di riconoscere che in
questo momento non siete nella condizione di portare avanti i
lavori nell'aula senza di noi.
Noi pretendiamo, in un momento importante come questo, di avere
tutte le informazioni che avete voi, pretendiamo che le istituzioni
vengano rappresentate almeno nelle informazioni; quindi accettiamo,
per questo, un rinvio al pomeriggio.
Presidente
- Bene, quindi credo...ha chiesto la parola il
collega Donzel.
Donzel (PD-SIN.VDA)
- Credo che una corretta
rappresentazione di quello che sta accadendo sia importante. Non è
che sta succedendo proprio una normale discussione su un bilancio
regionale, c'è una manifestazione sindacale in corso, ci sono dei
sindacati fuori da questa porta che attendono di
incontrarvi...penso non soltanto un incontro formale con i
Capigruppo, l'idea...avevano organizzato questa manifestazione
convinti, anche loro, di venire qui ad incontrare i Capigruppo con
il Presidente della Regione. Quindi noi abbiamo avuto due riunioni
di Capigruppo senza che nessuna informazione ci venisse data a
riguardo, senza che noi potessimo decidere di calendarizzare
correttamente i lavori del Consiglio regionale.
A sorpresa, in aula, ci è stato detto che il Presidente aveva un
incontro. Voi capite quante volte accade, in Consiglio, che il
Presidente salga nel suo ufficio al secondo piano, incontri alcune
persone e scenda dieci minuti dopo...non è una cosa che fa fermare
un Consiglio! Altra cosa, invece, è un incontro di un'importanza
politica rilevante - e anche spiazzante - ai fini del dibattito,
perché il Presidente è andato ad incontrare il Presidente del
Governo Letta insieme ai due Parlamentari, cosa che noi avevamo
chiesto di fare mesi fa, lui la fa adesso, in fotofinish,
all'ultimo minuto...e voi capite che, dopo le cose che già ci hanno
detto i rappresentanti di maggioranza: "Governi ladri", "Roma
ladrona", "Roma che ci porta via tutto", "Roma nemica
dell'Autonomia", "armiamoci tutti insieme"...il Presidente se ne va
a Roma a parlare con Letta!
Vorremmo capire a che gioco state giocando, qual è la posizione
della maggioranza, cosa si fa, che cosa non si fa, questo cambia un
po' le carte in tavola, state un po'...come dire? facendo una
discussione su due piani: una la fate qui, pubblica, davanti ai
valdostani che vi ascoltano, raccontando certe cose; un'altra la
fate a Roma, giocando altre partite. Noi vorremmo giocare un'unica
partita, quella del bilancio regionale, che tocca pesantemente le
famiglie - sennò non avremmo i sindacati qui fuori - e vorremmo
avere contezza di quello che avviene. Se ci fosse stato detto per
tempo che il Presidente era a Roma in un incontro importantissimo,
avremmo sospeso, non ci saremmo neanche organizzati, probabilmente,
stamattina per venire qui, avremmo fatto il dibattito in altro
modo. Siete stati voi, per mesi, a tormentarci con il calendario
delle riunioni del Consiglio, per dire che non si poteva fare il
Consiglio regionale senza il Presidente, ci avete detto:
"spostatelo al martedì...al venerdì...al lunedì sera"...noi vi
abbiamo detto, alla fine, stremati, stremati veramente da questa
vostra ossessione di avere il Presidente...abbiamo accettato di
avere, quando voi ci segnalate che il Presidente non c'è, un
calendario dei lavori diverso. Adesso ci dite: "lavorate senza il
Presidente perché si può fare senza"! Ma era quello che dicevamo
noi tre mesi fa! Adesso avete ribaltato tutto! È un gioco delle
parti a cui noi non vogliamo stare.
Abbiamo quindi accettato la proposta del rinvio per rimettere
serietà al dibattito in questo Consiglio regionale, acquisire le
eventuali informazioni che il Presidente ci darà di questo
incontro, capire se le manifestazioni di piazza che annuncia di
tanto in tanto il collega La Torre, di tutti gli autonomisti in
piazza, sono confermate o se c'è l'ennesima fiducia al Governo
Letta da parte del Governo regionale...e così la facciamo finita
con questa sceneggiata delle manifestazioni di piazza per salvare
l'Autonomia! Quindi questo è un elemento importante da conoscere
per noi, per fare un dibattito serio sul bilancio regionale e sulle
sue conseguenze, perché le affermazioni pesanti fatte sui Governi
nazionali da parte degli Assessori - alcune, peraltro, che
condivido pure io - come si collegano con questa cosa che, in pieno
Consiglio regionale, sul bilancio regionale, c'è un incontro da cui
può scaturire la fiducia al Governo Letta e alle scelte che fa il
Governo Letta? Perché la fiducia non è una cosa che si dà tanto per
dare, non è per la "ferrovia sì" o la "ferrovia no", è la fiducia,
non è un voto su una legge, è un voto di fiducia al Governo! E
allora questo è un aspetto non indifferente, che cambia
completamente il dibattito che è fatto in quest'aula fino ad
adesso!
Presidente
- Grazie. Non ci sono altri? La parola al
Vicepresidente Marguerettaz.
Marguerettaz (UV)
- Non vorrei, per coloro che ci
seguono, che fosse dipinta una situazione surreale. Ora, solo per
amore di precisione, un conto è la programmazione dei lavori del
Consiglio, che riteniamo debba essere fatta per salvaguardare la
presenza della Valle d'Aosta, non del Presidente, ma della Valle
d'Aosta alla Conferenza dei Presidenti, e quindi, quando molte
volte la calendarizzazione ricade nella giornata di giovedì, è
possibile programmare i lavori per il martedì e il mercoledì. Sono
tutte cose, collega Donzel, che sono ampiamente prevedibili e sono
ampiamente programmabili; quindi non abbiamo due pesi e due
misure!
Noi stiamo parlando di un incontro che, vorrei tranquillizzare
coloro che ci ascoltano, non è un accordo sottobanco, ma è un
accordo di cui noi abbiamo ampiamente parlato nel precedente
Consiglio! Quando abbiamo avuto modo di parlare nel precedente
Consiglio della legge di stabilità, voi stessi avete avuto modo di
dire che Letta aveva incontrato i Presidenti delle Province
autonome piuttosto che i Presidenti delle Regioni a Statuto
speciale e, in quella sede, avevamo già anticipato che ci sarebbe
stato un incontro tra il Presidente Rollandin e Letta, quindi anche
questo era ampiamente programmato, non è una situazione in cui noi,
improvvisamente, andiamo a cambiare le carte in tavola! È un
normale rapporto istituzionale che si inserisce all'interno del
dibattito della legge di stabilità.
Questo pomeriggio, quando arriverà il Presidente, avremo modo,
in apertura, di avere la sua testimonianza di quello che è stato il
confronto. Lo voglio dire perché sembra che in questa situazione ci
sia un sotterfugio: è esattamente nel solco istituzionale. Voi
stessi, la volta scorsa, avete avuto modo di parlare di quelle che
erano le attività tra i rappresentanti delle Regioni e delle
Province autonome ed il Governo. Questo si inserisce nella stessa
logica: facciamo esattamente quello che fanno gli altri.
Io credo che ci sia la possibilità di proseguire serenamente il
lavoro con tutti gli attori, avendo anche le informazioni che è
corretto che voi abbiate.
Presidente
- Grazie. Ci sono altri? Il collega
Bertschy.
Bertschy (UVP)
- Sì, è talmente normale questo incontro,
che non l'abbiamo saputo...no? E nella sua normalità è
avvenuto...no, per carità, ma noi teniamo quelle del
Presidente...
(
interruzione di un Consigliere, fuori microfono
)
...e annuncio che chiederemo con un'interrogazione quando è
stato convocato, perché visto che ci siamo visti ieri pomeriggio,
ieri sera e questa mattina...almeno sapere se è stata convocata una
prenotazione volante...e speriamo che non lo richiami mentre è in
areo, sennò deve girare l'aereo e tornare indietro, o se possiamo
fare qualche cosa di diverso.
Noi non abbiamo contestato né l'incontro nel merito, né
l'importanza che il Presidente sia lì, noi abbiamo contestato il
fatto che non siamo stati informati e messi in quelle condizioni. E
poi, veramente, evitiamo di fare lo scarica barile! Ogni tanto
assumiamoci le responsabilità che ci sono da assumere, evitiamo di
parlare di cose che non sono legate al merito della discussione.
Ben venga l'incontro che - com'è stato ricordato - abbiamo
sollecitato addirittura con delle risoluzioni, l'importanza del
fatto che si parli fra istituzioni (quindi non ricordatelo a noi!),
però che sia l'ultima volta che questo Consiglio non venga
informato delle cose che succedono sotto il profilo istituzionale!
Poi, il resto...non sono che cose che ci riguardano. Quindi,
Vicepresidente, oggi Presidente (quest'assenza la fa diventare il
nostro rappresentante massimo del Governo), rimaniamo nel solco
della discussione che abbiamo fatto in Conferenza dei Capigruppo
prima, nessuno contesta la riunione di questa mattina...
Noi non vogliamo solo essere, come al solito, quelli che
arrivano dopo a sapere le cose e non sapere neanche il merito delle
discussioni che si vanno a fare, anche perché avremmo potuto magari
anche sostenerle. Quindi, visto che ci aspettano i sindacati, direi
che è ora di chiudere questa discussione.
Presidente
- Grazie collega, concordo. Quindi, come
d'accordo, il Consiglio è sospeso e riprenderà alle 15,30. Intanto
convochiamo una riunione con i rappresentati delle forze sindacali,
i Capigruppo, tutti i Consiglieri e i membri del Governo che lo
ritengono opportuno...qua, nella saletta commissioni. E...collega
Fabbri? Prego, prenda la parola, anche se avevamo chiuso.
Fabbri (UVP)
- Chiedo scusa, volevo solo rivolgermi -
come già qualcuno si è rivolto - a chi ci ascolta fuori...non
vorrei che la nostra posizione passasse come quella di
un'opposizione dell'ostruzionismo, assolutamente no! L'abbiamo
detto: sono questioni di forma e di sostanza; si tratta del
rispetto per il Consiglio e si tratta di avere completezza delle
informazioni. Grazie.
Presidente
- Bene. I lavori sono ora sospesi,
riprenderanno alle ore 15,30.
---
La seduta termina alle ore 11,06.
