Classificazione
ENTI LOCALI



Oggetto del Consiglio n. 1359 del 9 marzo 2022 - Resoconto
OGGETTO N. 1359/XVI - Interpellanza: "Invito agli Enti locali
valdostani a prevedere un indirizzo di posta elettronica
istituzionale per ciascun amministratore comunale".
Bertin (Presidente) -
Punto n. 27 all'ordine del giorno.
Per l'illustrazione la consigliera Minelli, ne ha
facoltà.
Minelli (PCP) -
Durante il 2019, a seguito di una
richiesta che avevamo avanzato attraverso gli uffici del Consiglio
al CPEL, avevo presentato un'iniziativa simile a quella che
discutiamo oggi. L'obiettivo era quello di reperire gli indirizzi
di posta elettronica degli amministratori dei Comuni della nostra
regione, visto che allora quella richiesta non aveva potuto essere
esaudita in quanto il CPEL non risultava in possesso di questi
recapiti. È un problema che si è ripresentato recentemente e la
situazione sembra sostanzialmente immutata; anche attraverso degli
altri canali, come l'ufficio degli enti locali e gli uffici
comunali, non era allora stato possibile e non lo è neppure oggi
avere un elenco dei contatti degli amministratori locali, che
risulterebbero utili non solo, a mio avviso, per lo scambio di
comunicazioni tra amministratori, ma anche tra amministratori e
cittadini.
Mi era stato allora spiegato che in quasi tutti i Comuni vengono
attribuiti gli indirizzi di posta elettronica istituzionale
soltanto alle cariche apicali, al sindaco e talvolta al vicesindaco
e agli assessori. Tre anni fa, quando avevamo discusso di questa
cosa, l'allora presidente Fosson aveva evidenziato che il problema
è sostanzialmente legato a delle questioni di privacy, in quanto
non è possibile, giustamente, fornire gli indirizzi
e-mail
personali senza una preventiva autorizzazione degli interessati,
però ci aveva detto che era iniziata un'interlocuzione con il CPEL
per affrontare questa questione. A distanza di questi anni però
abbiamo constatato che continua a essere impossibile comunicare
direttamente con tutti i nostri amministratori locali che, come ho
detto, tranne in rari casi non hanno delle e-mail istituzionali. E
non è possibile nemmeno raggiungere gli amministratori attraverso
una richiesta al CPEL di inoltro di comunicazioni ai consiglieri
sul territorio regionale, secondo quanto ci è stato specificato dal
presidente dell'assemblea degli enti locali con una mail del 2
febbraio scorso.
Noi riteniamo che la comunicazione istituzionale tra gli enti e
tra i cittadini e gli enti stessi sia una necessità, che è rilevata
a più livelli e che risulta opportuna per una proficua
collaborazione tra le istituzioni e tra i cittadini e le
istituzioni stesse, soprattutto considerata la realtà regionale
che, per le sue dimensioni e i suoi piccoli numeri, ben si presta a
un dialogo e a un confronto più agile.
Ancora qualche giorno fa abbiamo fatto delle ricerche insieme
agli uffici, che ringraziamo, e quello che vorremmo sapere è se ci
sono stati degli sviluppi di quelle interlocuzioni ma, ancora di
più, se ci sia adesso la volontà di assumere un'azione,
un'iniziativa, per sollecitare il Consiglio permanente degli enti
locali affinché inviti i Comuni a dotare ogni singolo
amministratore di un indirizzo di posta elettronica ufficiale.
Sarebbe poi anche opportuno, a nostro avviso, che il CPEL redigesse
almeno un elenco completo degli amministratori comunali della
Regione della Valle d'Aosta, comprensivo di questi indirizzi, e lo
rendesse pubblico alla cittadinanza.
Presidente -
Per la risposta, il Presidente della
Regione.
Lavevaz (UV) -
Torniamo su questioni epistolari. Credo
che la questione sia un po' diversa da come è stata presentata. Se
si legge il testo dell'iniziativa lo si capisce bene, nel senso che
questa è un'interpellanza puntuale, che però è stata posta per
risolvere un problema specifico del gruppo delle due colleghe
Guichardaz e Minelli, perché in data 31 gennaio la consigliera
Guichardaz, anche a nome della consigliera Minelli, ha scritto al
CPEL una
mail
in cui chiedeva sostanzialmente la diffusione
a tutti i sindaci delle loro considerazioni in merito al disegno di
legge 50, relativo al piano di gestione dei rifiuti, in vista della
discussione che ci sarebbe stata qualche giorno dopo all'assemblea
stessa, quindi il 2 febbraio. A detta richiesta il presidente del
CPEL ha dato una risposta puntuale, ricordando i principi che
disciplinano la partecipazione degli enti locali alla politica
regionale e che in buona sostanza costituiscono un po' la base dei
rapporti tra la Regione e gli enti locali, chiarendo in particolare
che la legge 54 del 1998, e anche un regolamento successivo che è
di qualche anno dopo, del 2018 credo, ha disciplinato in maniera
molto chiara quali sono i rapporti di partecipazione del CPEL
all'interno dell'Amministrazione regionale all'iter di approvazione
delle leggi, e quindi anche il fatto che non è prevista la
possibilità per altri soggetti di presentare al CPEL richieste,
interventi o contributi di nessun tipo. Deduco dall'interpellanza
che questa risposta del presidente del Consiglio permanente degli
enti locali non sia stata gradita, ma credo personalmente che il
presidente del CPEL invece abbia dato una risposta corretta e
giusta.
Ricordo anche che la legge 54, che è una delle leggi cardine del
nostro sistema di autonomia, cita proprio, come titolo, "Sistema
delle autonomie in Valle d'Aosta". È una legge centrale, l'ho già
detto tante volte, è una legge che è stata anche molto visionaria,
da un certo punto di vista, è una legge molto bella, che però non
mette in alcun modo gli enti locali in una posizione di
subordinazione rispetto all'Amministrazione regionale. Sono delle
situazioni diverse nell'ambito di un federalismo e di un'autonomia
organizzata che credo abbia anche un valore di esempio per tante
altre realtà, e lo è di fatto, perché lo sappiamo che questa legge
e questo sistema viene preso spesso a esempio anche dalle Regioni
che, anche a seguito della riforma del Titolo V della Costituzione,
stanno cercando nuove forme di autonomia.
Io trovo anche francamente abbastanza presuntuoso voler indicare
ai nostri sindaci, al di fuori dei canali previsti, delle
osservazioni politiche, partitiche o di comitati. Al di là del
fatto che gli impegni che si è preso il presidente Fosson non credo
che siano da portarsi automaticamente da presidente a presidente,
io poi non voglio entrare nel merito degli impegni presi nel 2019,
non ho nessuna intenzione di insistere con i sindaci per delle
scelte che sono di assoluta loro competenza e autonomia gestionale.
Peraltro non mi risultano altre problematiche, perché gli indirizzi
di posta elettronica, sia ordinaria che PEC, sono pubblicati sui
siti di tutti i Comuni, quindi non credo che ci siano problemi di
altro tipo che abbiano una rilevanza tale da essere sollecitati da
parte del Presidente della Regione. Ho profondo rispetto
dell'autonomia dei Comuni e dei Sindaci e non ritengo che questo
possa essere un problema tale da essere oggetto di un intervento da
parte della Regione.
Presidente -
Per la replica consigliera Minelli, ne ha
facoltà.
Minelli (PCP) -
Presidente Lavevaz, lei deduce male e
interpreta ancor peggio. Se avesse fatto lo sforzo di andare a
vedere l'iniziativa che era stata presentata tre anni fa, lei
avrebbe visto che si tratta di un'iniziativa
tel quel
quella
presentata oggi. Poco o nulla c'entra tutta la disquisizione... No,
abbia pazienza, lei ha parlato, adesso parlo io! Lei ha estrapolato
un comma dell'interpellanza, che ha un suo valore, poi le spiegherò
il perché, ma ha bellamente ignorato tutto il resto.
Io ho fatto una richiesta relativa agli indirizzi
mail
degli amministratori comunali e continuo a ritenere, nonostante
quello che lei abbia detto, che non condivido assolutamente, che
sia necessario avere un'agilità di comunicazione tra
amministratori. Poi se si ritiene che in virtù di un principio di
autonomia degli enti locali, che lei ha citato, non sia necessario
avere la possibilità di interloquire in modo agile, beh, io penso
che sia veramente una visione molto, molto ristretta e
assolutamente non condivisibile.
Lei ha ridotto la questione, dicendo che si tratta di faccende
epistolari e che è presuntuoso, al di fuori dei canali
tradizionali, cercare una collaborazione. Io sono veramente
stupita, ma veramente stupita! Anche perché lei ha usato il tempo
per parlare della legge 54, che peraltro conosciamo, e della
risposta del presidente Manes che era legata a una richiesta
specifica di inoltro di comunicazione, ma quello era un esempio. Io
le sto dicendo che è impossibile, se non si hanno dei contatti
diretti, comunicare con gli amministratori della Regione Valle
d'Aosta, perché le mail che sono pubblicate sono, come le ho detto,
del sindaco, del vicesindaco o talvolta, in alcuni Comuni, di
qualche assessore.
A me non sembra corretto dover andare a elemosinare le e-mail
dei singoli amministratori, che possono essere private, e dover
cercare in modi trasversali di raggiungere gli amministratori
stessi. Se ritenete che in una Regione di questa dimensione e con
le caratteristiche che ha non sia utile, non sia una cosa positiva,
poter colloquiare, avere dei contatti diretti, a me sembra una cosa
molto strana. Prendiamo atto che da parte sua non c'è questa
volontà e devo dire francamente che mi stupisce un po', perché
questa era una richiesta che lei ha interpretato in modo come ho
detto sbagliato, ma che era assolutamente innocua! Ed è una
necessità che rilevano non soltanto gli amministratori, nel nostro
caso noi stessi, ma rilevano i cittadini, perché non c'è questa
possibilità.
Io credo che le persone che vengono elette a rappresentare la
popolazione, abbiano anche il dovere di mantenere dei rapporti tra
di loro e con le persone che li hanno scelti. È vero che poi siamo
in una situazione in cui tutto spesso si deve decidere o si deve
discutere all'esterno, nei bar, nelle piazze, che va anche bene, ma
alle volte ci vogliono dei canali diversi, anche per esempio per
discutere di alcuni argomenti che necessitano di avere della
documentazione. Francamente è stupefacente questa cosa! E anche che
lei utilizzi un'interpellanza di questo tipo, che ha un suo valore
diverso, per presumere, dedurre, mettere in bocca alle persone cose
che non hanno assolutamente senso. È fuori strada, Presidente, ma
veramente tanto; mi dispiace.
