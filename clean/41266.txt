Classificazione
AMBIENTE
Flora e fauna
STATUTO



Oggetto del Consiglio n. 426 del 20 febbraio 2019 - Resoconto
OGGETTO N. 426/XV - Interpellanza: "Posizione della Regione
in merito all'approvazione da parte della Conferenza Stato-Regioni
del nuovo Piano di gestione e conservazione del lupo in
Italia".
Rollandin (Presidente)
- Punto 21 all'ordine del giorno.
Ha chiesto la parola la collega Pulz, ne ha facoltà.
Pulz (ADU VDA)
- Con questa interpellanza vogliamo
entrare nel merito della posizione che la Regione autonoma Valle
d'Aosta intende assumere in seno alla Conferenza Stato-Regione,
relativamente all'approvazione del nuovo Piano di gestione e di
conservazione del lupo in Italia. Che i lupi siano tornati in
Italia e in Valle d'Aosta è un dato di fatto ormai noto a tutti, ma
forse non tutti ancora sanno, nemmeno in quest'aula, che "la paura
del lupo è figlia della politica". Rubo questa definizione ad
Andrea Frapporti, noto naturalista e documentarista, che da anni
fotografa e osserva il lupo in natura per le più prestigiose
riviste scientifiche. "Sul lupo si stanno purtroppo spargendo ad
arte, troppe falsità - dichiara sempre Frapporti - figlie
sicuramente di ignoranza, ma anche della chiarissima intenzione di
spaventare la gente, creando un mostro per ragioni politiche. Ma mi
sembra indispensabile che qualsiasi ragionamento parta da una base
di conoscenze certe e condivise, altrimenti si gioca sulla semplice
strumentalizzazione della paura e si fanno danni ingiustificati,
come ad esempio - dice ancora - il tentativo di far credere che il
lupo sia stato reintrodotto mentre è un dato di fatto scientifico
il suo ritorno spontaneo nelle Alpi".
Allo stesso modo è una certezza che questa specie non supera mai
il numero di animali che il territorio può sostenere. La coppia
dominante smette infatti a un certo punto di riprodursi, oppure
alcuni dei giovani si allontanano cercando nuovi territori. Ogni
branco sappiamo che ha bisogno di circa 400 chilometri quadrati di
territorio ed è certo e pacifico che il lupo non attacca l'uomo e
neanche la donna (sono altri i predatori della donna), come
testimonia la letteratura scientifica europea negli ultimi
cent'anni. Ed è altrettanto certo che con sistemi di protezione
adeguata, su tutti i sistemi di elettrificazione e i cani da
guardia, anche greggi e animali non vengono attaccati. Quella
d'altronde è l'unica strada percorribile.
Il noto fotografo di National Geographic replica sulla stampa,
all'indomani dell'incontro a Trento lo scorso 29 gennaio dei membri
dell'alleanza anti-lupo, convocato dal governatore Fugatti che ha
visto il Trentino capofila in un progetto che a noi sembra un po'
confuso. In quella sede erano presenti i rappresentanti regionali
dei territori alpini - c'erano assessori competenti di Liguria,
Lombardia, Friuli Venezia Giulia, Trentino-Alto Adige, Veneto, il
Piemonte ha mandato un documento di sostegno all'iniziativa e la
Valle d'Aosta era rappresentata dal nostro assessore Albert
Chatrian - per condividere una strategia comune, in vista
dell'approvazione del nuovo piano nazionale per il lupo. Una
strategia che ha chiesto sostanzialmente la delega per i territori
nella gestione dei grandi carnivori e quindi, se ci sarà una
situazione di pericolo, a procedere nel modo ritenuto opportuno,
cioè quale? In due parole, con la cattura e l'abbattimento, perché
quando si parla di prelievo è bene spiegare che si tratta di
uccisione e allora mi sembra interessante chiamare le cose con il
loro nome, che magari rischiamo qualche volta di farci anche
capire.
La domanda fatta al presidente Fugatti è stata "ma cosa vuol
dire che un lupo è pericoloso, visto che a oggi non ha mai fatto
male o minacciato nessun essere umano, come lo decidete e chi lo
decide che è pericoloso il lupo?". Fugatti ha risposto che a
decidere sarà lo stesso presidente della Provincia ed i sindaci che
segnaleranno la pericolosità degli esemplari nei diversi territori.
"Un lupo è pericoloso - dice, sempre Fugatti - quando attacca gli
animali domestici o quando si avvicina troppo alle case". Insomma,
è evidente almeno a noi che non c'è chiarezza e tutto appare vago.
La verità è però che per quello che hanno combinato fino a oggi i
lupi è impossibile definirli realmente pericolosi. I danni
provocati in tutto il 2018, tra l'altro a capi di bestiame
raramente protetti da recinti o da cani da guardia, non possono che
essere ritenuti nella norma. Sta di fatto che i territori alpini
chiedono competenze proprie in materia, e sono anche intenzionati a
fare pressione sul ministro Costa per modificare il piano lupo che
pare dovrebbe essere elaborato per il mese di marzo. Anche perché a
oggi nulla di quanto prospettato sarebbe ammissibile, visto che le
leggi nazionali ed europee tutelano il lupo da uccisioni e anche da
catture.
A bocciare l'idea emersa nella riunione del patto del Nord è
anche lo studioso Luigi Boitani, professore ordinario di zoologia
all'Università La Sapienza di Roma. "Non è possibile catturare o
abbattere i lupi - dice - non si può fare, è pura demagogia ed è
illegale, non vi è un solo caso di attacco all'uomo". Ci preme
quindi rassicurare il collega Restano che potrà continuare a
correre in sicurezza per i boschi della Valpelline. Tutta l'Italia
convive con circa duemila lupi e una regione forse non può vivere
con tre o quattro branchi? Certo i sistemi di prevenzione costano
molta fatica agli allevatori ed è chiaro che vanno sostenuti, vanno
aiutati.
La crisi del settore agricolo però non dipende dal lupo, che
assume in questo scenario un elemento di distrazione rispetto ai
veri problemi degli allevatori e degli agricoltori. Dipende
piuttosto dal clientelismo, dallo sperpero di risorse pubbliche,
dall'assenza di un progetto di sviluppo condiviso con i lavoratori
del settore. Ne è un esempio calzante la grave e recente vicenda
dei pastori sardi. Eppure è dimostrato che, quando le istituzioni
si impegnano in piani articolati che coinvolgono le realtà locali,
i risultati poi arrivano. Per fare un esempio, con il progetto LIFE
MedWolf, finanziato dall'Unione europea per ridurre appunto i
conflitti tra uomini e lupi in alcune aree che sono a rilevante
presenza di allevamenti (pensiamo per quanto riguarda l'Italia in
particolare alla provincia di Grosseto, oppure alla zona di Guard
in Portogallo), le predazioni del lupo sono calate del 50 percento.
Perciò noi chiediamo che la Regione Valle d'Aosta contribuisca allo
sblocco dell'
impasse
tra Governo e Regioni, per
l'approvazione di un nuovo piano di gestione e di tutela del lupo
in Italia che non contempli il prelievo, che appunto vuol dire
abbattimento, uccisione del lupo.
Dalle ore 10:53 assume la presidenza la presidente
Rini.
Rini (Presidente)
- Per la risposta la parola
all'assessore Chatrian.
Chatrian (ALPE)
- Grazie collega, perché mi dà e ci dà la
possibilità di fare il punto della situazione senza esasperare né i
toni, né i modi, ma cercando di fare chiarezza. Per ciò fare,
collega, prima di entrare nel merito della risposta, vorrei dire
che la Valle d'Aosta solo qualche settimana fa ha aderito al
progetto LIFE. Questa è la prima risposta, collega Pulz, che vorrei
darle in maniera forte e robusta: la pubblica amministrazione parla
per atti e noi abbiamo aderito a un progetto molto importante. Esso
darà la possibilità alla Valle d'Aosta, dato che a oggi la specie
lupo è protetta, di mettere in campo una programmazione, una
pianificazione, un miglioramento del monitoraggio dei lupi presenti
in regione secondo gli standard indicati, una creazione di due
unità di pronto intervento in caso di attacco al lupo, un
coordinamento dell'attività dell'unità di intervento al lupo, una
formazione del personale forestale in materia di problematica e
gestione degli avvenimenti, delle attività di divulgazione e
comunicazione attraverso incontri con cacciatori, agricoltori,
serate rivolte al grande pubblico e
workshop
con la
partecipazione di esperti del settore. Collega, questa penso sia la
prima risposta, ma vera e nel merito! Altrimenti ci mettiamo
veramente a fare della politica becera, quella che proprio lei
diceva. Il nostro obiettivo è un altro, tant'è vero che il Governo
regionale ha approvato l'adesione a tale progetto per il prossimo
quinquennio, legato non sono alle disponibilità economiche, ma
anche alle misure e alle azioni che poc'anzi le ho elencato.
Il secondo aspetto da sottolineare, collega, è l'obiettivo
finale del progetto, che è il miglioramento della convivenza tra
l'uomo e il lupo a livello di popolazione alpina, attuando azioni
coordinate sull'intero ecosistema alpino, sia dove il lupo è
presente da vent'anni, sia dove è appena iniziato il processo di
ricolonizzazione, cioè nelle Alpi Centro-orientali.
Per quanto riguarda questo secondo aspetto, nel momento in cui
ho accettato la sfida di ricoprire questo ruolo, il primo concetto
che ho messo in evidenza è che qui non c'è nulla da nascondere e
quindi vogliamo comunicare agli allevatori, agli agricoltori e a
tutti i cittadini valdostani qual è lo stato dell'arte e
soprattutto cosa intendiamo fare. Le popolazioni di lupo hanno
subìto tra le fine del 1800 e la prima metà del 1900 una drastica
riduzione che ha portato al rischio di estinzione della specie.
Tale situazione ha determinato l'inserimento del lupo tra le specie
considerate in Europa a massima protezione, con l'obiettivo di
evitare la scomparsa della specie. Le normative, nazionale e
comunitaria, tutelano in maniera rigorosa il lupo vietandone
l'uccisione, ma allo stesso tempo queste medesime normative
contemplano la possibilità di derogare a tale divieto in casi
particolari: uno, per prevenire gravi danni segnatamente
all'allevamento; due, nell'interesse della sanità e della sicurezza
pubblica o per altri motivi imperativi di rilevante interesse
pubblico, inclusi motivi di natura sociale o economica. Il piano
nazionale per la specie lupo, approvato dall'Italia nel 2002, pone
come obiettivo la protezione della specie. Non a caso è stato
denominato "piano d'azione per la conservazione del lupo" ed
esclude la possibilità di attivare deroghe ai divieti di
abbattimento della specie. La protezione riservata in Europa e in
Italia al lupo ha consentito il suo recupero e negli ultimi decenni
la specie ha rapidamente riconquistato il territorio dove era
scomparsa.
È però noto che attualmente il lupo è presente in tutto l'arco
alpino e che in alcune aree il numero degli individui è aumentato
in maniera esponenziale, raggiungendo densità elevatissime. In
Valle d'Aosta si stimano attualmente cinque branchi per un numero
di circa 30 o 40 animali. Le attuali densità fanno sì che oggi non
si possa più pensare alla sola conservazione della specie, non
essendo più di fatto in pericolo, bensì anche e soprattutto alla
sua gestione, finalizzata alla tutela del selvatico - penso che sia
questa la sfida principale - in equilibrio con il territorio e con
le attività antropiche che su di esso si svolgono. Sono ormai
quotidiani gli avvistamenti di lupi, anche in contesti urbanizzati
o antropizzati, così come le predazioni a carico del patrimonio
zootecnico, che per la realtà montana, quale la nostra, incidono in
maniera pesante sul settore dell'allevamento. Per questi motivi in
sede di Conferenza Stato-Regioni intendiamo continuare a esprimerci
a favore di un nuovo piano di gestione e conservazione del lupo in
Italia, a condizione che al suo interno sia prevista la possibilità
di attuare nei casi indicati le deroghe previste dalle normative in
vigore, come peraltro figurava nella bozza di piano del novembre
2016, elaborato dal Ministero dell'ambiente e della tutela del
territorio e del mare, in collaborazione con l'ISPRA e con l'Unione
zoologica italiana.
Le dinamiche di crescita della popolazione del lupo e le
ricadute che ne conseguono sul fronte del mantenimento delle
attività tradizionali legate alla montagna e su quello della
pubblica sicurezza interessano tutte le regioni dell'arco alpino,
assumendo una valenza più generale che va ben oltre i confini
regionali. Questo penso possa essere condiviso da tutto il
Consiglio e nei diversi incontri che ho fatto in queste settimane,
con gli allevatori, con il Corpo forestale della Valle d'Aosta, con
i veterinari, con tutti gli attori che aiutano a creare le giuste
condizioni di convivenza, ho trovato una condivisione
in
toto
sul fatto che si debba fare fronte comune e si debba in
questo momento creare una rete, in tutto l'arco alpino che parte
dalla Liguria e arriva al Friuli. Perché la criticità è comune e
non possiamo nasconderci che esista, e se c'è una criticità
dobbiamo essere in grado di mettere in campo delle misure e delle
azioni. Poc'anzi ho citato il progetto al quale abbiamo aderito, ma
non basta: dall'altra parte dobbiamo anche avere le giuste
professionalità che in parte abbiamo già, ma che dobbiamo
ulteriormente formare, ed eventualmente mettere in campo ulteriori
azioni.
Nei giorni scorsi sono stati attivati dei momenti di
coordinamento politico e tecnico tra le regioni e le province
autonome alpine italiane, per assicurare il monitoraggio della
situazione e lo scambio di informazioni molto importanti.
L'incontro che abbiamo fatto a Trento, dove erano presenti sia gli
amministratori ma soprattutto i tecnici, è stato importantissimo
dal punto di vista amministrativo e politico, di scambio di
informazioni e di buone pratiche e la definizione di piani e
progetti comuni in particolare per la gestione degli esemplari e
dei branchi che gravitano nelle aree di confine e per richiedere al
ministro competente la celere assunzione delle necessarie azioni
sul piano normativo, amministrativo e pianificatorio. In data 12
febbraio 2019 è stata inviata una lettera a firma congiunta dei
presidenti delle regioni (Veneto, Friuli, Lombardia, Liguria, Valle
d'Aosta e Province autonome di Trento e Bolzano), indirizzata al
Ministro dell'ambiente Sergio Costa, per richiedere la celere
assunzione delle necessarie azioni sul piano normativo,
amministrativo e pianificatorio, con l'obiettivo di garantire
attraverso una diretta attribuzione di responsabilità a livello
locale - poi eventualmente ognuno decide a casa propria il modo, i
tempi, come poter arginare e dare delle risposte a delle criticità
che esistono e che non vogliamo nella maniera più totale
sottovalutare, nel pieno rispetto dei princìpi fissati dal quadro
normativo comunitario - l'efficace gestione dei grandi carnivori e
contemperare quindi le esigenze di conservazione della specie, con
quelle sociali ed economiche connesse alla gestione equilibrata del
territorio e al mantenimento degli adeguati livelli di sicurezza
pubblica.
Questo per dire che il tema deve essere affrontato con
cognizione di causa, con professionisti e con tanta determinazione.
Nessuno ha la bacchetta magica, ma noi pensiamo che con le azioni
che abbiamo messo in campo in queste settimane e in questi due
mesi, aderendo da una parte al progetto europeo e dall'altra
creando questa cabina di regia, comunque facendo un fronte comune a
livello di tutto l'arco alpino, indistintamente dai colori politici
(destra, sinistra, autonomisti o no), si debbano trovare delle
soluzioni proprio per creare quelle condizioni di convivenza,
perché non stiamo e non vogliamo sottovalutare la criticità che
c'
è in essere. C'è un cappello normativo e la specie è
tutelata, quindi all'interno di quella cornice noi siamo certi che
dobbiamo mettere in campo misure, azioni, comunicazioni e
soprattutto che la nostra regione non ha nulla da nascondere ai
suoi cittadini. E penso che il fatto di fare fronte comune con
tutte le altre regioni dell'arco alpino sia un qualcosa di
innovativo, positivo e che possa dare dei risultati.
Presidente
- Per la replica la parola alla collega
Pulz.
Pulz (ADU VDA)
- Grazie assessore per la sua articolata
risposta che in parte ci tranquillizza proprio per l'urgenza e la
necessità, ancora prima di sentire parlare di prelievi e quindi di
abbattimenti, di vedere applicate anche nella nostra regione tutte
le altre misure di gestione del lupo previste dal piano, come
indica appunto la normativa europea, oltre al buon senso che deve
guidare le scelte politiche in un'ottica, mi permetta, più ampia
dell'
ognuno si gestisca a casa propria
. Servono risorse
economiche che potrebbero essere impiegate dagli allevatori per far
fronte al problema, richiesta di risorse che è sostenuta con forza
anche dalle associazioni ambientaliste.
La ricerca scientifica dimostra che eliminato un lupo ne arriva
un altro, che magari non conosce il territorio e quindi rischia di
fare ancora più danni. I lupi infatti, come ho cercato di spiegare
prima e come ci dicono le ricerche, si autoregolano e non c'è mai
abbondanza di predatori rispetto a un determinato territorio. Una
volta trovato il giusto equilibrio e costituito il branco, il lupo
predilige le prede selvatiche e trascura, se opportunamente difese,
le prede domestiche. Se per assurdo un domani i lupi venissero
eliminati dalla Valle d'Aosta - cosa che costituirebbe un fatto
drammatico per l'ecosistema, ma speriamo non accada mai - queste
uccisioni non risolverebbero l'evidente crisi del settore agricolo
e del settore dell'allevamento, che come cercavo di dire prima sono
caratterizzati da eccessiva burocrazia, da rigidità, da
clientelismo, da mancanza di programmazione, da mancanza di tutela
dell'agricoltura di montagna e dei piccoli e medi produttori, e
dall'azione delle grandi società del comparto agroalimentare.
Il nostro appello è che il lupo non diventi mai un elemento di
distrazione rispetto ai veri problemi, esattamente come invece si
fa con i migranti a livello nazionale. Mi scuso per questo paragone
che può senz'altro sembrare azzardato, ma a pensarci bene non lo
è.
Dalle ore 11:08 assume la presidenza il vicepresidente
Distort.
