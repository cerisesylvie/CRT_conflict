Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2915 del 18 dicembre 1991 - Resoconto
OGGETTO N. 2915/IX Inchiesta giudiziaria nei confronti delle
imprese del gruppo Follioley, del gruppo Freydoz e del gruppo
Bertino
(Interpellanza)
.
Presidente
Do lettura della interpellanza presentata
dal Consigliere Ricca-rand:
Interpellanza L'iniziativa della magistratura ha finalmente
sollevato il pesante coperchio che ha nascosto anni di intrallazzi
e di irregolarità negli appalti di opere pubbliche.
Com'è noto le imprese Follioley, Freydoz e Bertino hanno,
nell'ultimo decennio, svolto un'attività impressionante in Valle
d'Aosta ricoprendo un ruolo di primo piano nella cementificazione e
snaturalizzazione della nostra Regione.
Abbiamo visto opere gigantesche ed assurde sulla strada statale
26 (vedi i lavori di Saint-Marcel con demolizione di un'intera
fetta di montagna); abbiamo assistito ad una proliferazione
indiscriminata di paramassi e paravalanghe lungo le strade statali
e regionali; abbiamo visto una moltiplicazione selvaggia di cave e
la trasformazione dei nostri corsi d'acqua in orrendi canali.
Dal 1988, con l'operazione Autostrada, il primato del cemento ha
fatto un ulteriore salto di qualità. E non è certo per un caso che
molti dei lotti della tangenziale, dell'Autostrada del Monte Bianco
e del raccordo autostradale per il Gran San Bernardo sono stati
affidati, per lo più a trattativa privata, proprio alle imprese
Follioley, Freydoz e Bertino.
Gli appalti Anas sono solo la piccolissima punta di un iceberg;
il grosso affare è nei mille miliardi di appalti autostradali.
Tutto ciò premesso, il sottoscritto Consigliere regionale del
Gruppo Verde Alternativo
interpella
l'Assessore regionale ai Lavori Pubblici per sapere:
1) quali opere, dal 1985 ad oggi, sono state affidate dalla
Regione, dalla Sav e dalla Rav alle imprese del Gruppo Follioley,
del Gruppo Freydoz e del Gruppo Bertino. Per ognuna delle opere
affidate si chiede di conoscere le modalità di aggiudicazione,
I'importo previsto inizialmente, le eventuali revisioni prezzi,
l'importo finale (se l'opera è già stata conclusa);
2) in particolare, per quanto concerne il raccordo autostradale
del Gran San Bernardo, si chiede di conoscere, per ognuno dei 6
lotti dell'opera, se vi è stata una gara vera e propria, o solo una
gara esplorativa; quali imprese sono state invitate; sulla base di
quali criteri sono state fatte le aggiudicazioni;
3) in quali uffici della Regione sono stati sequestrati
documenti dall'autorità giudiziaria; quali erano le opere attinenti
ai documenti sequestrati; quali funzionari o dirigenti della
Regione sono stati convocati e sentiti dall'autorità giudiziaria;
si chiede, inoltre, di conoscere gli estremi di tutte le
Deliberazioni di Giunta regionale concernenti l'appalto,
I'aggiudicazione e la revisione dei prezzi dei lavori relativi
all'impianto di compattazione dei rifiuti realizzato nel Comune di
Brissogne
4) quali atteggiamenti si intende assumere nei confronti delle
imprese coinvolte nell'inchiesta giudiziaria e se si ritiene
possibile affidare loro alcuni ulteriori lotti del tronco
autostradale Morgex - Tunnel del Monte Bianco.
Presidente
Ha chiesto di illustrare l'interpellanza il
Consigliere Riccarand, ne ha facoltà.
Riccarand (VA)
Questa interpellanza è stata presentata
per avere una serie di elementi informativi rispetto ai rapporti
fra le tre imprese, che sono attualmente sotto inchiesta da parte
della magistratura, e l'Amministrazione regionale, nonché la Sav e
la Rav, società a partecipazione regionale che hanno affidato
numerose e importanti opere alle tre imprese. Abbiamo chiesto in
questa interpellanza di avere un quadro completo delle opere
affidate a queste tre imprese da parte di Regione, Sav e Rav,
nell'arco degli ultimi cinque anni, cioè dal 1985 ad oggi. Questi
dati, che abbiamo chiesto insieme ad altri che sono indicati nei
punti successivi, sono tanto più necessari dopo che il Consiglio
regionale ha respinto la proposta di istituire una commissione che
verificasse i rapporti fra Amministrazione regionale e queste
imprese con anche le implicazioni che questo ha avuto rispetto al
ruolo dei consiglieri regionali. Vogliamo avere pertanto una serie
di dati per approfondire e chiarire questa vicenda.
Un altro punto della interpellanza riguarda i lavori del
raccordo autostradale del Gran San Bernardo; si tratta di sei lotti
che sono stati affidati in gran parte proprio alle imprese
Follioley, Freydoz e Bertino. Vorremmo sapere come sono stati fatti
questi affidamenti, se c'è stata una gara di appalto, se c'è stata
una gara esplorativa, quante imprese sono state invitate e se c'è
stata una gara ufficiosa.
La terza questione riguardava i punti su cui credo che almeno in
parte abbia già risposto nel precedente Consiglio il Presidente
della Giunta, cioè le documentazioni che sono state richieste dalle
autorità giudiziarie all'Amministrazione regionale, gli atti che
sono stati sequestrati, i funzionari o i dipendenti
dell'Amministrazione regionale che sono stati sentiti nell'ambito
dell'inchiesta, nonché gli estremi delle deliberazioni di Giunta
regionale di cui è stata chiesta copia da parte delle autorità
giudiziarie.
Infine l'ultimo punto della interpellanza riguarda le intenzioni
dell'Amministrazione regionale nei confronti delle imprese per
quanto riguarda sia i lavori in corso, e in particolare sul tronco
autostradale, sia altri lavori che dovranno essere aggiudicati. La
questione è tanto più pertinente, visto che sono in discussione - o
comunque sono in previsione - ulteriori affidamenti a trattativa
privata di opere sul tronco autostradale Morgex-Tunnel del Monte
Bianco, così come già sono stati affidati importanti lotti, alle
tre imprese citate, sul tronco Sarre-Morgex.
Questi sono i punti che abbiamo posto nella interpellanza, per
cercare di avere un quadro informativo chiaro sul ruolo e sui
rapporti fra Amministrazione regionale, Sav e Rav e le imprese
sotto inchiesta.
Presidente
Ha chiesto di parlare l'Assessore ai Lavori
Pubblici Martin, ne ha facoltà.
Martin (ADP)
Penso che il Consigliere Riccarand e
l'intero Consiglio saranno d'accordo con me se anziché leggere
appalto per appalto, delibera per delibera, dal 1985 al 1990, visto
che si tratta di un malloppo consistente, fornirò copia al
Consigliere interpellante di tutta quanta la documentazione
inerente gli appalti dal 1985 fino ad oggi per quanto riguarda la
Regione e le ditte interessate ai lavori di costruzione
dell'autostrada Quincinetto-Aosta e della strada statale 27, nonché
copia concernente le imprese, con i relativi importi e le relative
revisioni prezzi, dei lavori interessanti l'autostrada
Aosta-Courmayeur.
Ho già chiesto prima scusa al Consigliere Riccarand per un
piccolo ritardo, nel senso che i lavori appaltati dalla Regione
sono in effet-ti parecchi, e siccome si tratta di andare a prendere
dati risalenti al 1985, ho già chiesto di poter dare copia del
nostro documento nella giornata di domani, al massimo di
dopodomani, in modo da poter dare tutti i dati, alcuni dei quali
sono ancora mancanti.
Per quanto riguarda i problemi concernenti l'atteggiamento della
Regione nella aggiudicazione dei lavori, in questo periodo, a
questi tre gruppi, devo dire che la Giunta regionale ha già
esaminato la questione e in presenza anche di un parere legale ha
ritenuto di non dover, per il momento, modificare il proprio
atteggiamento, sia nell'invito delle ditte, sia nella
aggiudicazione di eventuali lavori appaltati, né tantomeno
interrompere il rapporto per i lavori già in fase di esecuzione.
Non ci sono infatti, al momento, gli elementi per interrompere
questi rapporti. In seguito, se ci saranno degli sviluppi nella
inchiesta, si vedrà.
Diversi procuratori sono stati nel frattempo cambiati, perché
alcune di queste persone che avevano la procura legale, per certi
lavori, non potendo partecipare direttamente agli appalti e alla
consegna dei lavori stessi, hanno dato procura ad altre
persone.
Per quanto riguarda i lavori del tronco autostradale
Morgex-Tunnel del Monte Bianco, si è nella stessa situazione;
immagino che per quanto riguarda la Rav non si abbiano al momento
elementi per sospendere eventuali affidamenti. Mi risulta che si
sta completando l'iter per addivenire agli affidamenti del tronco
Morgex e Courmayeur. Non sono a conoscenza - perché ancora non è
stato deciso - a chi saranno affidati, ma si sta procedendo in
questa direzione.
Quindi consegno una prima parte di documentazione che interessa
i lavori della Rav e della Sav al Consigliere Riccarand,
riservandomi, nella giornata di domani o al massimo di dopodomani,
di fornire la documentazione (ben più corposa) riguardante i
lavori, il tipo di appalto, la revisione prezzi, gli importi degli
stati finali eccetera; comunque tutto quanto richiesto per i lavori
eseguiti dall'Amministrazione regionale dal 1985 fino allo scorso
mese.
Presidente
Ha chiesto di parlare il Consigliere
Riccarand, ne ha facoltà.
Riccarand (VA)
Esaminerò la documentazione che
l'Assessore mi fornirà, riservandomi di tornare sulla vicenda
successivamente.
Una sola cosa vorrei osservare. Nella risposta dell'Assessore e
anche nella comunicazione che il Presidente della Giunta ha fatto
ai capigruppo durante una riunione dello scorso Consiglio, è stato
messo in evidenza questo fatto: che le imprese attualmente sotto
inchiesta hanno cambiato amministratori, procuratori eccetera, e
che questo farebbe venir meno elementi di impedimento nei confronti
di aggiudicazioni di nuovi lavori a queste imprese.
Rispetto a questo esprimo delle riserve abbastanza evidenti,
perché mi sembra ovvio che, se fosse stabilito questo principio,
che per qualsiasi impresa che si trova in una situazione di
illegalità e di irregolarità, fosse sufficiente cambiare i
nominativi di alcuni responsabili della società perché tutto
venisse cancellato, credo che sarebbe un provvedimento troppo
semplice e non credo che sia conforme a quelli che sono i principi
delle normative della Cee, oltre che delle normative antimafia che
esistono nel nostro paese.
Quindi invito la Giunta, rispetto al fatto che si continuino a
ritenere valide le offerte presentate da queste imprese anche in
gare di appalto ancora in corso, a rivedere questo atteggiamento
perché a mio avviso non credo sia corretto e non credo neanche sia
conforme alle norme di legge.
