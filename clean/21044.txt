Classificazione
AMBIENTE
Inquinamento



Oggetto del Consiglio n. 1012 del 15 dicembre 2004 - Resoconto
OGGETTO N. 1012/XII - Verifiche in merito all'inquinamento
prodotto dalla società Magnesium di Verrès. (Interrogazione)
Interrogazione
Preso atto che nello scorso mese di ottobre la Commissione
Europea ha diffuso il rapporto Eper (European Pollutant Emission
Register) che contiene una "lista nera" di aziende particolarmente
inquinanti;
Rilevato che in tale lista, come reso noto anche dal
quotidiano "L'Unità" del 23 ottobre scorso, è inserita la Magnesium
di Verrès che, da sola, stante a quanto riferito dal giornale,
produrrebbe il 25 percento del totale di fluoruro di zolfo;
il sottoscritto Consigliere regionale
Interroga
la Giunta regionale e l'Assessore competente per sapere quali
verifiche sono state fatte su quanto riportato dagli organi di
stampa in merito all'inquinamento prodotto dalla società
Magnesium.
F.to: Riccarand
Presidente - La parola all'Assessore al territorio, ambiente e
opere pubbliche, Cerise.
Cerise (UV) - La società "Magnesium" di Verrès è assoggettata,
oltre alle diverse autorizzazioni alle emissioni in atmosfera, agli
scarichi, alla presentazione del modello unico di dichiarazione sui
quantitativi e le modalità di smaltimento e/o recupero prodotti
annualmente dagli enti e dalle imprese; inoltre è tenuta alla
comunicazione periodica alla Regione e all'ARPA dei controlli sulle
emissioni in atmosfera. La documentazione tecnica sugli
autocontrolli, sia sulle emissioni in atmosfera sia sulla qualità
delle acque di scarico presentata dalla società, risulta
regolarmente inviata secondo quanto prescritto dalle autorizzazioni
regionali e i risultati sono stati ritenuti, dall'ARPA per le
emissioni in atmosfera e dalla struttura regionale competente per
gli scarichi delle acque reflue, conformi e nettamente al di sotto
delle prescrizioni fissate. Nell'ambito poi del programma triennale
di controllo dell'ambiente, di cui alla deliberazione di Giunta n.
1491/2002, è stato effettuato da parte dell'ARPA un recente e
approfondito sopralluogo - nel corso del mese di ottobre 2003 - per
verificare la rispondenza dell'attività svolta dallo stabilimento
alle normative di tipo ambientale, il cui esito è stato
positivo.
Bisogna poi ricordare che la società "Magnesium" ha aderito alla
dichiarazione "INES" (inventario nazionale delle emissioni e delle
loro sorgenti), che è un allegato del modello unico di
dichiarazione sui quantitativi e le modalità di smaltimento. Queste
informazioni, dopo essere state validate dalla Regione e quindi
controllate, vengono trasmesse alla Commissione europea per
l'aggiornamento del registro "European Pollutant Emission
Register". Tale dichiarazione ha comportato per la "Magnesium" un
aumento dei controlli normalmente prescritti dalle autorizzazioni
ambientali, proprio per consentire l'aggiornamento delle
informazioni richieste dai registri "INES" e "EPER". Voglio poi,
per scopo informativo, ricordare che questi sono registri
integrati, nati nell'ambito della direttiva 96/61/CE, meglio nota
come "direttiva IPPC", e sono il risultato di un approccio
integrato alla gestione ambientale che coinvolge i governi, le
industrie, il pubblico e dà soprattutto la possibilità a
quest'ultimo di esercitare il proprio diritto di accesso ad
informazioni ambientali in maniera facile, attraverso la moderna
tecnologia. Sulla base di questo risulta chiaro che la funzione di
questi registri ambientali non è quella di stilare delle liste
delle attività industriali più inquinanti, ma semmai è quella di
informare i cittadini divulgando una serie di dati di natura
ambientale; questo lo dico per tranquillizzare, perché se si
comincia a fare del terrorismo ambientale anche in tale settore,
alla fine si generano delle confusioni.
Presidente - La parola al Consigliere Riccarand.
Riccarand (Arc-VA) - La risposta dell'Assessore non fornisce
chiarimenti rispetto al problema da noi posto con l'interrogazione,
perché il problema è "nato" dall'articolo apparso su "L'Unità" ed è
su questo che avremmo voluto avere una risposta. Il 23 ottobre 2004
su tale giornale è uscito un articolo dal titolo: "Dieci aziende
italiane maglia nera dell'inquinamento in Europa" in cui si dice:
"a sorpresa..."
- in questo elenco delle attività più nocive
a livello europeo -
"... scopriamo che l'insospettabile Valle
d'Aosta, rinomata per la sua aria salubre e per il suo ambiente
incontaminato, vanta la poco invidiabile presenza sul suo
territorio di un mostro come la "Magnesium Products of Italy" di
Verrès, che da sola produce il 25,2% del totale di fluoruro di
zolfo nell'Unione europea"
. Questa è la notizia che è uscita su
tale giornale e probabilmente anche su altri giornali; è su questo
che avremmo voluto avere delle risposte: quanto viene riportato è
falso, è infondato? Oppure: come mai viene data così grande
rilevanza a tale situazione?
Noi abbiamo nessun dubbio che la "Magnesium" abbia i registri in
regola e tutto quanto, questo ci sembra doveroso, ma il problema è
di capire se vi è un problema potenziale di pericolo, come viene
evidenziato da questo organo di informazione, visto che "L'Unità"
non fa altro che rendere pubblico il lavoro della Commissione
europea, la quale ha diffuso nei giorni scorsi il rapporto "EPER"
sull'inquinamento a livello europeo. Vi è quindi un segnale molto
forte di preoccupazione, non ci consola il fatto di sapere che la
"Magnesium" ha i registri in regola, vorremmo sapere come mai è
venuto fuori questo, che basi oggettive ha tale elemento di
pericolo indicato dal rapporto a livello europeo e quali sono gli
accorgimenti in tal caso che bisogna aver presente, senza
sottovalutare il problema, perché da qui emerge che vi è un
problema molto rilevante per noi.
