Classificazione
BENI CULTURALI



Oggetto del Consiglio n. 771 del 4 luglio 2019 - Resoconto
OGGETTO N. 771/XV - Interpellanza: "Azioni di
sensibilizzazione nei confronti dell'associazione Forte di Bard per
un riordino della gestione complessiva della medesima".
Rini (Presidente) -
Punto 44 all'ordine del giorno. Per
l'illustrazione, la parola al consigliere Ferrero.
Ferrero (MOUV') -
Torniamo su una questione a proposito
della quale, al di là delle assicurazioni che erano state date dal
presidente Fosson sulla competenza e la professionalità del nuovo
presidente dell'associazione Forte di Bard, mi sembra che
addirittura siano stati fatti dei passi indietro rispetto al
passato. Perché dico questo? Ho chiesto semplicemente
all'associazione Forte di Bard di avere i dati relativi
all'organico del personale che lavora. Mi interessava sapere che
profili professionali ci sono, quali sono i titoli di studio sulla
base dei quali sono stati selezionati i dipendenti e tutta una
serie di questioni. Questo non per un vezzo, ma per riuscire a
capire quali sono i meccanismi segreti che stanno dietro alle
scelte delle persone che sono state assunte, anche perché ricordo
che alla fine del 2014 un dipendente, che non si capiva bene che
cosa stesse facendo, era rimasto folgorato toccando un cavo da
15.000 volt. Dico questo perché alla mia richiesta sulle dotazioni
organiche e sui profili professionali, la risposta del Forte di
Bard è stata: "con riferimento alla dotazione organica si precisa
che trattandosi di dati personali, non è prevista la pubblicazione
e pertanto rientrano anch'essi nella sfera personale del
dipendente".
Scusate, ma qui non si tratta di tutela della privacy! Qui
qualcuno deve spiegare bene alla signora Badery che nel 2016 una
sentenza del Consiglio di Stato - il Consiglio di Stato è l'ultima
istanza e non è che c'è un'autorità superiore, c'è solo il
Padreterno - su di un ricorso che era stato proposto da me e dal
collega Cognetta, sentenziava questo: "Il ricordato articolo 116
attribuisce invero ai consiglieri regionali un incondizionato
diritto di accesso a tutti gli atti che possano essere di utilità
all'espletamento delle loro funzioni, anche al fine di permettere
di valutare con piena cognizione la correttezza e l'efficacia
dell'attività svolta dall'amministrazione, anche indirettamente
tramite le società partecipate - e sentite, sentite! - nonché di
esprimere un voto consapevole sulle questioni di competenza del
Consiglio". Ecco, questa frase io la dedico all'associazione o al
gruppo martiri della Corte dei Conti. Qui il Consiglio di Stato
dice: "nonché di esprimere un voto consapevole sulle questioni di
competenza del Consiglio".
Quando si fa un 116, cioè quando si fa una richiesta di
documenti, non è una cosa per divertirsi, ma è per riuscire a
capire come vanno le cose e se sono state fatte correttamente. Qui
la novella presidente del Forte di Bard dice: "no, non si può, non
si può accedere a questi dati", ma dice anche di più, "i titoli di
studio dei dipendenti sono stati valutati nel corso della procedura
di assunzione dell'associazione e attengono alla sfera personale"!?
Ma come, io non posso sapere se un dipendente che è stato assunto
in una società partecipata ha un titolo di studio, oppure no?
Perché non mi è concesso questo? Tanto più - qui proprio si supera
la fantasia - che l'associazione mi aveva fornito questi stessi
dati, con una richiesta di accesso agli atti che avevo fatta nel
2014.
Che differenza c'è tra la nuova gestione e la vecchia gestione?
Volete farci rimpiangere la vecchia gestione adesso con la Badery?
Io non lo so, abbiate pazienza! È, bene o male, la maggioranza che
sceglie le persone. Abbiamo visto con quali meccanismi: ci sono i
manuali "cencelliani", ci sono le famiglie all'interno di certi
comuni. Per carità, va bene così! Però qui si sta tornando indietro
rispetto al passato. Voglio ricordare che è un passato in cui, a
fare il suo lavoro con la qualifica di elettricista c'era una
persona che, se non sbaglio, aveva il diploma di liceo linguistico.
Quindi, se partiamo da questo presupposto, sarebbe interessante
capire come sono state individuate e affidate poi le
competenze.
Un'altra questione, che non è di secondaria importanza e alla
quale non si è messo mano, è che il personale del Forte di Bard è
inquadrato con il contratto del commercio. Sulla base di questo
contratto al personale, che è selezionato non si sa bene come, sono
attribuiti dei superminimi. Il superminimo è una specie di
retribuzione aggiuntiva che va fuori dalle regole contrattuali, a
volte sono attribuiti dai premi e guardando negli anni ci sono
delle progressioni di carriera, cioè degli aumenti nel livello, che
non si capisce da che cosa siano giustificati. Io ricordo che
sostanzialmente il personale che opera al Forte di Bard fa il
lavoro che fa il personale regionale in un ufficio mostre, con una
bella differenza, perché se andiamo a vedere i salari, le
retribuzioni, per lo stesso profilo professionale lì alle volte
beccano il doppio - non ricordo se siano state fatte delle
variazioni - senza nemmeno l'obbligo di timbrare, perché c'è ancora
il registro cartaceo con la firma. Quindi siamo a una specie di
situazione medievale nella gestione del personale, dalla quale
senz'altro qualcuno probabilmente ha dei benefici.
Io sollecito ancora una volta la maggioranza e il Presidente a
intervenire, a far capire che qualcosa laggiù deve cambiare, a
farlo capire alla nuova presidente, alla nuova direttrice, perché
sono tutti nuovi, ma la situazione attualmente mi sembra che stia
peggiorando. Tanto più che il 5 febbraio scorso ho chiesto se
esistono dei magazzini, ho chiesto se esiste un contratto di
trasporto e ho visto la risposta: "non c'è nulla". L'8 maggio, dopo
un articolo de
La Stampa
, ecco che il contratto di trasporto
appare e la risposta che era stata data precedentemente negativa
invece diventa positiva e mi trasmettono una copia del contratto.
Allora io non lo so se qui siamo a giocare, oppure a fare sul
serio.
Volete mettere mano all'associazione in maniera seria? Vogliamo
adottare quanto era stato adottato precedentemente, quindi ci
rivolgiamo ad altre autorità? Ci costringete a fare un ulteriore
ricorso al TAR e poi al Consiglio di Stato per avere i documenti,
così almeno si spendono altri 10-20-30 mila euro buttati dalla
finestra, quando c'è già una sentenza che dice che abbiamo diritto
ad avere i documenti? Io sinceramente non capisco che gioco sia,
comunque penso che sia venuto il momento di mettere mano alla cosa
e penso, alla luce dei primi atti, che chi è stato posto alla
direzione o comunque alla presidenza, non abbia adempiuto a quelli
che erano i suoi doveri.
Presidente
-
Per la risposta la parola al
presidente Fosson.
Fosson (PNV-AC-FV) -
Collega Ferrero, non è un gioco,
questo glielo posso garantire. La dottoressa Badery è subentrata in
una situazione difficile, la sua competenza e le sue capacità
organizzative sono note. Sul fatto che non siano arrivati tutti i
dati lei ha ragione, ma attraverso una comunicazione arrivata da
poco c'è un impegno a fornire alcuni dati; non si può mandare un
insieme di dati così non specifici.
Quello che le posso dire io è che c'è un impegno a migliorare
tutto il quadro, perché le potenzialità e la realtà del Forte di
Bard sono certamente determinanti per il forte stesso e per tutto
il territorio che è attorno. Mi assumo personalmente l'impegno di
seguire quanto lei ha segnalato.
Presidente
-
Per la replica la parola al collega
Ferrero.
Ferrero (MOUV')
-
Voglio chiarire innanzitutto una
cosa e la voglio chiarire alla signora Badery, perché sia chiaro in
maniera definitiva: fornirmi i dati non è un favore, è un suo
dovere! Se lei non riesce a capirlo torni a fare... no, capo del
personale direi di no, come dipendente regionale! Torni a fare
quello che vuole, ma lasci il Forte di Bard, perché i doveri sono
doveri e i favori sono un'altra cosa, e ormai mi sono seccato di
queste cose.
Io non voglio fare minacce, però i dati che ho richiesto io li
voglio entro una quindicina di giorni sulla mia scrivania.
Diversamente, il nuovo ricorso che farò al TAR sarà una nuova
perdita di tempo, ma non importa: se ci vogliono le maniere forti,
andiamo avanti così. Unitamente al ricorso sarà fatta una
segnalazione alla Corte dei Conti sulla responsabilità soggettiva
da parte del presidente che mi ha negato gli atti, quando c'è un
ricorso che chiaramente prevede che questi atti vengano dati al
consigliere regionale. Di conseguenza, si assumerà anche la
responsabilità patrimoniale delle spese che sosterremo noi come
gruppo consiliare e delle spese che eventualmente sosterrà
l'associazione Forte di Bard nel corso della procedura di
ricorso.
Se non si capisce che il presupposto per consentire alle
opposizioni di fare un buon lavoro è di disporre dei dati, che non
devono essere né nascosti, né rinviati a data da destinarsi, né
dire che non ci sono e poi dopo saltano fuori, allora c'è qualcosa
che non va. E allora bisogna avere il coraggio. Dico la verità,
nell'ambito del Forte di Bard è già successo una volta: se c'è da
tagliare qualche testa, state pur tranquilli, io preferisco
tagliare quella dei vertici, poi dopo vedremo sotto.
