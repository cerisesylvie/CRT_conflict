Classificazione
ASSISTENZA SANITARIA E OSPEDALIERA



Oggetto del Consiglio n. 2133 del 24 maggio 2016 - Resoconto
OGGETTO N. 2133/XIV - Interpellanza: "Criteri di
individuazione delle prestazioni di ricovero necessitanti di
autorizzazione per l'erogazione in strutture accreditate fuori
regione".
Follien (Presidente) -
Punto n. 18 dell'ordine del
giorno. Per l'illustrazione, la parola al Consigliere Cognetta.
Cognetta (M5S) -
Con questa interpellanza parliamo di
mobilità attiva e passiva rispetto alla sanità regionale. Quando ho
letto la delibera n. 591 citata in premessa, con la quale
sostanzialmente si istituisce una commissione che decide chi può
andare o meno presso strutture private fuori valle rispetto a certe
prestazioni di ricovero o di analisi, mi sono un po' preoccupato, e
quindi ho cominciato a fare diverse ricerche e approfondimenti;
devo dire con l'aiuto fattivo anche degli uffici dell'Assessorato,
pertanto da questo punto di vista sono estremamente soddisfatto
delle risposte ricevute, al di là dei 116 che, su certi argomenti,
sono complessi da trattare per posta.
La situazione è aggiornata al 2013, i dati a cui si fa
riferimento attualmente sono quelli del 2013. Tra prestazioni
attive e passive abbiamo sostanzialmente un disavanzo di circa 9
milioni di euro: noi spendiamo come Regione 9 milioni di euro in
più rispetto a quelli che invece introitiamo dalle altre Regioni e
le cose che vengono fatte fuori dalla Valle d'Aosta sono
distribuite stranamente su cose che, guarda caso, sono simili a
quelle che facciamo in Valle d'Aosta. Mi spiego: noi abbiamo come
mobilità passiva le malattie e i disturbi dell'apparato
muscolo-scheletrico e del tessuto connettivo al primo posto e,
guarda caso, come misure attive - quindi persone che vengono in
Valle d'Aosta - abbiamo la stessa cosa. Il che fa pensare: c'è
della gente che da fuori viene qua e della gente che da qua va
fuori per la stessa identica cosa. Lo stesso vale per le malattie e
i disturbi dell'apparato cardiocircolatorio, per le malattie e i
disturbi del sistema nervoso e per le malattie e i disturbi
dell'apparato dirigente. Ho preso queste voci che sono le più
importanti come mobilità passiva e sono tra le più importanti nella
mobilità attiva, cioè quelli che vengono qua, e sono dati del
2013.
La questione è che del 2014 e del 2015 non è stata ancora fatta
una compensazione tra le varie Regioni e quindi non sappiamo, al di
là delle prestazioni, quant'è il valore attivo e passivo che
abbiamo. Ed è proprio alla luce di questo fatto, che per gli anni
2014 e 2015 non abbiamo i dati - almeno io non li ho trovati, ma
anche gli uffici mi hanno confermato che non ci sono perché è una
sorta di mercato azionario, quello dove si definiscono i costi
delle prestazioni nei vari anni tra le varie Regioni - che mi
chiedo a maggior ragione perché è stata fatta questa scelta. Fra
l'altro la scelta verte su alcune tipologie nelle quali magari
qualche problema attualmente c'è: mi riferisco ad esempio
all'oculistica che, in virtù dei tanti pensionamenti, ha qualche
problemino in più. Lo stesso vale proprio per le questioni di
risonanza magnetica: abbiamo una lunga lista d'attesa; abbiamo un
accordo con una società valdostana esterna che entra in gioco -
due, meglio ancora, vuol dire che ne abbiamo in abbondanza! - ma,
nonostante questo, per avere delle prestazioni in maniera rapida ed
efficace - le ricordo di aver fatto un'interpellanza a proposito di
questo - conveniva andare da un privato fuori valle. Se lei si
ricorda, ne abbiamo parlato non tanti Consigli fa.
Vengo al succo dell'interpellanza. Sostanzialmente ci sono due
dubbi: il primo riguarda l'effettiva autonomia del comitato, del
direttivo o comunque del gruppo di dottori che decideranno chi far
andare e chi no fuori valle in strutture private. Questo perché
spesso e volentieri sappiamo che, con i problemi che ci sono in
sanità, a volte vengono fatte scelte che sono al di là dei casi
singoli: c'è sempre la telefonata dell'amico, c'è sempre la
possibilità che qualcuno tenda a passare davanti per motivi non
propriamente medici, e questa è una preoccupazione. Io non ho detto
che succederà, ma è una cosa che potrebbe accadere. Se non sbaglio
non è stata ancora convocata la commissione, non è stata ancora
creata, quindi non posso ancora dire neanche chi c'è, figuriamoci
se posso dire che avviene questo, però è un dubbio, e questo è il
primo. Il secondo, invece, riguarda più in generale la
riorganizzazione della sanità. Considerato che in commissione è
stato presentato l'atto che modifica o in qualche modo
ridistribuisce i compiti all'interno dell'ospedale, io vorrei
capire perché, al di là dell'aspetto esclusivamente economico, si
fanno scelte di un tipo anziché di un altro, perché si punta per
esempio su certi settori medici anziché su altri, spostando di
conseguenza le possibilità di andare all'esterno, perché è chiaro
che se ho qui la risposta non ho bisogno di andare all'esterno.
Assessore, non pretendo che lei nella risposta, che può essere
anche molto articolata, mi dica tutto quanto nel dettaglio; ho
fatto fatica anch'io a mettere insieme le cose, perché è davvero
complesso e grande l'argomento. Però c'è una questione importante:
siccome stiamo riorganizzando tutto ciò che riguarda la sanità dei
valdostani, è giusto anche sapere perché si fanno certe scelte, e
non penso debbano essere dettate solo ed esclusivamente da
questioni economiche. Il fatto che all'esterno ci sia una certa
attrazione fatta da alcune cliniche, private soprattutto, rispetto
a certi temi, è un fatto notorio; è altrettanto vero che noi, con i
soldi investiti, con le possibilità che abbiamo, dovremmo fare
anche noi delle scelte contrarie: diventare anche noi dei poli
attrattivi. Io però vorrei capire esattamente quali saranno i poli
attrattivi della Valle d'Aosta, dove andiamo ad investire e dove
invece diciamo che non ci interessa e andiamo fuori. In questo
secondo caso, là dove diremmo non ci interessa e andiamo fuori,
voglio capire se si concilia con la delibera che è stata approvata
con l'allegato.
Presidente -
Per la risposta, la parola all'Assessore
Fosson.
Fosson (UV) -
Questa interpellanza affronta un problema
di cui potremmo parlare una giornata, perché i costi della mobilità
attiva e passiva sono un argomento complesso e poi ancora in fase
di riorganizzazione a livello centrale; questo meccanismo del
privato accreditato non ha mai soddisfatto nessuno, se non le
grandi Regioni che possono avere delle strutture, però è un
argomento fondamentale per la sostenibilità dei nostri servizi.
La deliberazione che lei cita applica quanto previsto e votato
nella legge finanziaria di quest'anno per la prima volta, e
introduce la necessità di regolamentazione di prestazioni fuori
regione solo per il privato accreditato. Lei l'ha detto ed è stato
correttissimo, ma bisogna dirlo a tutti: per il pubblico fuori
valle non ci sarà mai una limitazione, non è possibile proprio per
la diffusione del Servizio sanitario nazionale...per ridurre la
spesa, ma anche però per migliorare un'appropriatezza. Come è
risaputo il privato viene pagato a prestazione; lei capisce
benissimo che se sono pagato a prestazione le indicazioni possono
cambiare e tutti i tentativi di linee guida precise finora non ci
sono stati. C'è un meccanismo di autoprotezione che le grosse
Regioni come per esempio il Piemonte hanno già fatto. La storia del
privato accreditato ha una storia particolare: le grandi Regioni
non riescono a soddisfare alcune prestazioni con le loro strutture
pubbliche e allora creano un privato che prima autorizzano e poi
accreditano per venire incontro su prestazioni che loro non
riescono a fare. Queste Regioni si sono difese mettendo un tetto,
che è una cosa ancora più antipatica, perché i primi sei mesi
pagano a tutti le prestazioni, i secondi sei mesi non le pagano più
a nessuno. Il problema di questo privato accreditato è che di
solito è vicino ad altre Regioni, e quando il Piemonte per esempio
accredita un privato, questo privato è poi accreditato non solo
verso il Piemonte e la Lombardia, ma verso tutte le Regioni
italiane, per cui l'imposizione di questo tetto spinge il privato a
"rifarsi" sulle Regioni vicine. Pertanto quello che noi abbiamo
cercato di fare con dei criteri ben precisi - perché la sua
preoccupazione ci potrebbe essere se non vi fossero criteri precisi
- è stato fatto in un modo completamente diverso: è stato fatto uno
studio da una commissione medica che ha riguardato la media e la
bassa intensità di cura. Questo è già un indirizzo, perché il
privato accreditato per esempio come Novara, che fa della
cardiochirurgia, è un privato ad alta complessità, per cui verso
questo non c'è nessuna barriera. Ci saranno speriamo degli accordi
interregionali, ma non c'è un meccanismo di questo tipo ora.
Lei dice che i dati sono del 2013: è vero, purtroppo noi
dobbiamo basarci su quelli, anche se abbiamo delle proiezioni. Fra
l'altro lei cita i 9 milioni, ma se va a vedere il 2010 noi siamo
scesi ampiamente per quanto riguarda la mobilità passiva. È anche
vero d'altra parte che nel 2013 c'è uno storico su cui abbiamo
ragionato già da tanto tempo. Per esempio, abbiamo visto che la
mobilità passiva ortopedica da lei citata è diminuita molto con
l'istituzione di altre cose. Il paradosso lei l'ha centrato bene:
noi siamo attrattivi su alcune cose. Quindi occorre un controllo
sulla spesa del privato accreditato per prestazioni di media o
bassa intensità e anche sull'appropriatezza. In questo ci aiuta
tantissimo il decreto del 9 dicembre di quest'anno cosiddetto
dell'appropriatezza, meglio conosciuto come quello con cui i medici
pagano le prestazioni e che fissa alcune regole: se io ho mal di
schiena e ho fatto una risonanza sei mesi fa è assurdo che ne
faccia un'altra, perché il quadro non è cambiato. La risonanza
certamente non è terapeutica (questo sempre in generale). I dati
sono quelli del 2013, ma storicamente ben precisi e con una
proiezione molto confermata da tutto quello che è successo.
Questi accordi di mobilità sono sempre in attesa di accordi di
confine. Ne è stato fatto adesso uno sul 112 estremamente
importante, però è tanto che noi diciamo al Piemonte che gli
mandiamo le alte specialità. Per esempio per la cardiochirurgia- è
il secondo ragionamento che lei faceva - per i numeri non lo
potremmo sicuramente fare, però pensiamo all'urgenza vascolare,
siamo attrattivi, siamo all'altezza. Sono accordi di confine, mi
permetta, che sono previsti nel Patto della salute nazionale 2010,
ma non messi in atto. Noi speriamo che adesso il Piemonte, che è
diventato responsabile degli Assessori della sanità, garantisca
anche questi atti ufficiali come il Patto della salute.
Arrivo alla sua preoccupazione. Questo argomento è talmente
vasto e c'è tanta letteratura: si vede per esempio che verso il
privato accreditato l'inappropriatezza è maggiore (questo lo dice
l'Agenas). La sua preoccupazione è la commissione: è vero, ci sarà
il Direttore sanitario dell'ospedale, ci saranno altri medici a
seconda della specialità, ma soprattutto autorizzeranno o meno in
base al discorso della media e bassa intensità e dei tempi di
attesa. C'è una legge ben precisa sui tempi di attesa: se da me il
paziente sfora o non riusciamo a mantenere i tempi di attesa, anche
noi allora abbiamo diritto di appoggiarci ad un privato
convenzionato. Forse è meglio che prima ci appoggiamo al nostro
privato convenzionato valdostano e poi dopo ad altri privati.
Quando la lista di attesa per una risonanza magnetica non urgente è
di 15-20 giorni, farla dopo cinque giorni quando ho un ginocchio
gonfio così non cambia assolutamente nulla dal punto di vista della
terapia; cambia forse per la preoccupazione dell'utente, però la
seconda regola importante sono i tempi di attesa. Lei ha citato
l'oculistica, ne parleremo dopo. Chiaramente laddove i nostri tempi
di attesa non sono rispettati sicuramente ci si appoggia a chi
invece ha dei tempi di attesa più bassi e più accessibili.
La seconda cosa che lei dice è una cosa di cui stiamo tenendo
conto: l'atto di riorganizzazione deve tenere conto sicuramente
della mobilità attiva, della singola struttura. Abbiamo parlato
l'altro giorno per esempio dell'eterologa che ha un'attrazione
estremamente importante, perché nelle altre Regioni è solo fatta da
privati, questo va potenziato nella sua riorganizzazione proprio
perché è un'attività che ci porta gente e soldi.
Dico ancora un'ultima cosa: per coloro che sono prenotati
chiaramente le prenotazioni sono mantenute; è un meccanismo che
andrà monitorato, per cui se c'è una preoccupazione in commissione
questo sarà chiaramente evidenziato. Infine bisogna precisare che
l'azienda rilascerà le autorizzazioni in tutti i casi in cui, per
ragioni organizzative aziendali, per tempi di attesa superiori a
quelli previsti, per urgenza della prestazione o per altre ragioni
oggettivamente motivate, il ricorso a strutture private fuori
regione (mobilità passiva) risulti essere la modalità più idonea a
soddisfare il bisogno assistenziale del cittadino valdostano
residente, e pertanto ciò risponde alla tutela del diritto alla
salute dello stesso.
Presidente -
La parola al Consigliere Cognetta.
Cognetta (M5S) -
Grazie Assessore per la risposta. In
effetti, il problema del tempo e della tempestività della risposta
è intrinseco nella scelta di mettere un passaggio ulteriore, quindi
è una cosa altrettanto importante. Le liste d'attesa le conosciamo,
ci sono situazioni - adesso lei ha citato il caso della risonanza
magnetica con 15-20 giorni - in cui dipende sempre da qual è poi il
problema che viene evidenziato, perché se bisogna ingessare e uno è
stato 20 giorni ad aspettare si creano delle complicanze. Queste
cose comunque le sa meglio di me, non gliene devo raccontare
io.
Per quanto riguarda il fatto che ci appoggiamo per questioni di
media e bassa intensità, a maggior ragione rimane sul tappeto una
domanda: sono cose che potremmo fare anche noi? Se sì, sempre
rispetto all'atto aziendale, va fatto un ragionamento: le 25
strutture complesse sono quelle che effettivamente ci servono? Ce
ne servono di più, di meno? Io l'ho accennato già in commissione ed
è stato fatto un ragionamento meramente economico. C'è uno studio
che a questo punto lei ha citato e sicuramente se farò richiesta
lei me lo passerà, perché io continuo ad avere dei dubbi sulla
scelta del numero di strutture complesse e sul tipo. Anche lì va
fatto un ragionamento, a parte le urgenze, su cosa veramente
possiamo fare e dare come risposta sul territorio e per cosa,
purtroppo, per questioni di numeri, per questioni organizzative,
per questioni di complessità del sistema, per "n" questioni,
dobbiamo invece andare fuori. Ci sono dei limiti che lei conosce
meglio di me e dei valori con i quali si viene misurati rispetto
alle prestazioni fornite, nel senso che certe strutture, a seconda
del numero di persone che vengono visitate, possono avere più o
meno una qualità elevata, sono standard nazionali, non li decidiamo
noi; di conseguenza, anche rispetto a questo, vanno fatte le
scelte. Io le chiederò ulteriori dati sicuramente, così come
controllerò che all'atto pratico questo passaggio ulteriore che
mettiamo in campo per autorizzare chi va fuori valle sia poi fatto
secondo i criteri citati nella delibera.
Non mi faccia ricevere email strane, per favore, non voglio
neanche venire a farli certi discorsi. Le dico solo di non far sì
che io riceva un domani delle email strane: questo non me l'ha
mandato, oppure mi ha mandato quello perché era amico di.
