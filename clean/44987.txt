Classificazione
EDILIZIA
Edilizia residenziale



Oggetto del Consiglio n. 1810 del 22 settembre 2022 - Resoconto
OGGETTO N. 1810/XVI - Interrogazione: "Notizie in merito al
ripristino di un tetto relativo ad un ingresso di un condominio
ARER".
Bertin (Presidente) -
Punto n. 24. Risponde l'assessore
Barmasse.
Barmasse (UV) -
Quest'interrogazione è relativa a una
tettoia di un ingresso di un condominio in regione Croix Noire,
quindi, in riferimento a questa richiesta, riferisco che i lavori
di ripristino della tettoia di accesso al fabbricato di proprietà
dell'Azienda regionale per l'edilizia residenziale sito al civico
28 di Via Croix Noire sono ricompresi nell'appalto appena
aggiudicato dall'ARER di accordo quadro per manutenzione
straordinaria. Gli stessi non rivestono carattere di urgenza. Si
tratta, infatti, di un intervento conseguente alla messa in
sicurezza della tettoia che manifestava problemi strutturali e che
pertanto era stata prontamente smantellata per evitare danni a
persone e cose. I lavori verranno eseguiti compatibilmente con la
programmazione degli altri interventi previsti.
Presidente -
Per la replica, ha chiesto la parola il
consigliere Baccega.
Baccega (FI) -
Grazie Assessore. È evidentemente una
banalità che il Consiglio regionale si occupi di una tettoia
d'ingresso di un condominio di 74 famiglie. Da quando questa
tettoia è lì da due anni e genera sporcizia, ricovero per i topi e
tutta una serie di questioni che sono davvero da considerare di un
paese del terzo mondo, allora è chiaro che dobbiamo occuparcene, ma
dobbiamo occuparcene perché lì c'è un'ARER che deve gestire queste
cose e le deve gestire con assoluta determinazione.
Io le do un'informazione: i lavori di ripristino sono iniziati
ieri. Com'è successo per i condomini di Morgex, dove a seguito
dell'interrogazione, sono immediatamente iniziati i lavori di
ripristino degli alloggi liberi da più anni e poi assegnati
successivamente sempre a seguito di un'interrogazione, dobbiamo
andare avanti così, dobbiamo continuare a interrogare e a dire che
è insufficiente l'operatività di un'ARER che è sicuramente in
difficoltà, quindi possiamo andare avanti così? Questo è il segnale
che in qualche modo si evidenzia che non c'è la giusta attenzione
anche le cose più banali, alle cose più significative che una
struttura come quella, che è destinata a gestire un patrimonio di
un certo numero importante di alloggi di edilizia residenziale
pubblica, non ce la fa. I motivi vanno in qualche modo valutati
attentamente da parte dell'Amministrazione regionale. È
un'organizzazione che fa acqua da tutte le parti e quindi l'invito
è a prendere in mano questa situazione perché così non si può
andare avanti. Nei prossimi Consigli regionali le assicuro - perché
siamo stati sul territorio, siamo sul territorio, è un periodo di
campagna elettorale, andiamo a sentire la gente, andiamo a
confrontarci - avremo modo di approfondire ulteriori situazioni di
forte disagio in questo senso. Glielo garantisco.
