Classificazione
ARTIGIANATO
COMMERCIO
INDUSTRIA



Oggetto del Consiglio n. 2348 del 21 settembre 2016 - Resoconto
OGGETTO N. 2348/XIV - Ritiro della proposta di legge:
"Modificazione alla legge regionale 23 maggio 2011, n. 12 (legge
comunitaria regionale 2011)".
Rosset (Presidente) -
Punto n. 34 dell'ordine del giorno.
Ha chiesto la parola il Consigliere Gerandin, ne ha facoltà.
Gerandin (GM) -
Annuncio che, in sintonia con i firmatari
della proposta di legge, ritireremo questa iniziativa, ma volevamo
solo chiarire qual era stato il motivo per cui ci eravamo sentiti
in dovere di presentare questa iniziativa. Noi abbiamo avuto nel
passato anche incontri con varie associazioni di categoria e tra le
varie cose che sono emerse vi è proprio quella della difficoltà di
avere risposte certe in tempi certi. Noi avevamo già una legge
regionale (legge n. 12 del maggio 2011) che prevedeva quello che
noi riteniamo un modello non solo utile, ma necessario per avere
delle risposte in tempi brevi: indire la conferenza dei servizi. La
legge n. 12/2011 prevedeva che il responsabile dello Sportello
unico avesse la facoltà di indire una conferenza di servizi in caso
di necessità di acquisire atti autorizzatori. Dall'entrata in
vigore, dal 2011 questa conferenza indetta dal responsabile dello
sportello unico non è mai stata convocata perché probabilmente non
si è mai riscontrata questa esigenza.
Detto questo, nel frattempo da quando noi abbiamo presentato
questa proposta di legge, è subentrata anche la modifica della
legge 7 agosto 2015, n. 124 (legge Madia), che nei suoi contenuti
modifica il comma 3 dell'articolo 7 del DPR n. 160/2010,
sostituendo le parole "il responsabile del SUAP può indire" con "il
responsabile del SUAP indice", però non c'è cadenza, non c'è
obbligatorietà di convocazione e quant'altro. Noi ci siamo sentiti
in obbligo di dare un segnale importante all'imprenditoria
valdostana dicendo che avremmo proposto una convocazione con
cadenza ogni 15 giorni.
Nel pieno rispetto di quella che, a mio parere, è anche
l'espressione del parere da parte del Consiglio permanente degli
Enti locali, che ci dice che, a partire dal 1° giugno 2016, gestirà
le conferenze di servizi che si renderanno necessarie, noi
ritiriamo questa iniziativa e a questo punto è chiaro che tutte le
responsabilità di eventuali ritardi ricadranno sul CELVA, che
comunque ci ha detto che era organizzato per dare risposte e
convocare conferenze di servizi in tempi brevi. Noi pertanto
ritiriamo la proposta di legge e deleghiamo ben volentieri a questa
componente, che è la più vicina ai cittadini, l'esigenza di dare
risposte certe in tempi certi.
Presidente -
La proposta di legge quindi è ritirata,
possiamo proseguire. Non ci sono altri interventi.
Il Consiglio prende atto del ritiro.
