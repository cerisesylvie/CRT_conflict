Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 159 del 29 marzo 1982 - Resoconto
OGGETTO N. 159/VII - ISCRIZIONE ALL'ORDINE DEL GIORNO
DELL'ADUNANZA ODIERNA DELLA MOZIONE: "PREDISPOSIZIONE DI UN PIANO
D'INTERVENTO DELL'AMMINISTRAZIONE REGIONALE PER LA SOLUZIONE DEI
PROBLEMI DELLE AZIENDE S.I.V. E FORTUNA WEST".
PRESIDENTE
: Come preannunciato questa mattina, se i
Consiglieri sono d'accordo, possiamo procedere alla votazione sulla
richiesta di iscrizione all'ordine del giorno della mozione
presentata dai colleghi Carlassare e Cout, mozione di cui ha dato
notizia stamattina il Consigliere Carlassare in occasione dello
svolgimento dell'interpellanza relativa alla situazione della
S.I.V., e che vi è stata distribuita. Con essa si richiede
l'impegno della Giunta regionale a presentare un piano di
intervento per la soluzione dei problemi della S.I.V. e della
Fortuna West.
Il Consiglio è chiamato a pronunciarsi soltanto sull'iscrizione
all'ordine del giorno.
Ha chiesto di parlare il Presidente della Giunta. Ne ha
facoltà.
ANDRIONE - (U.V.):
Solo per specificare che la Giunta si
impegna a presentare il piano che le aziende presenteranno; dato
che qui nessuno è lo Spirito Santo, ed in particolare non questa
Giunta, noi non risolviamo i problemi da soli! Tanto per essere
espliciti in quello che si dice, sia ben chiaro che i Consiglieri
Carlassare e Cout impegnano la Giunta nella misura in cui questa
potrà disporre dei piani che queste imprese presenteranno per la
risoluzione dei problemi. Certamente la Giunta regionale non si
metterà a fare l'imprenditore!
PRESIDENTE:
Ribadisco che qui non si discute sul merito,
ma solamente se la mozione debba essere iscritta o meno all'ordine
del giorno.
CARLASSARE - (Democrazia Proletaria - Nuova Sinistra):
Sì, sì, solo una precisazione. Chiaramente noi non intendiamo
sostituire né la Giunta né il Presidente della Giunta agli
imprenditori, però riteniamo che la Giunta stessa debba avere un
piano ben delineato su come intende comportarsi in merito ai
problemi delle due Società.
PRESIDENTE
: Ci sono altri Consiglieri che intendono
prendere la parola?
Ricordo al Consiglio che per questa votazione è richiesta la
maggioranza qualificata dei due terzi dei componenti
l'Assemblea.
Metto in approvazione l'iscrizione della mozione all'ordine del
giorno dell'adunanza odierna.
ESITO DELLA VOTAZIONE
Presenti, votanti e favorevoli: 28.
Il Consiglio approva all'unanimità.
PRESIDENTE
: La mozione sarà discussa nel corso
dell'adunanza che ci vede impegnati per tre giorni.
Colleghi Consiglieri, questa mattina avevamo rinviato gli
oggetti iscritti ai punti 12 e 13 dell'ordine del giorno
trattandosi di interrogazioni presentate dal Consigliere Pedrini,
che era assente. La Presidenza ritiene che possano essere svolte
adesso.
Passiamo perciò alla trattazione dell'oggetto iscritto al n. 12
dell'ordine del giorno.
