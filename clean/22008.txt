Classificazione
ASSISTENZA SOCIALE
Invalidi civili



Oggetto del Consiglio n. 1702 del 11 gennaio 2006 - Resoconto
OGGETTO N. 1702/XII - Indennità di accompagnamento a soggetti
invalidi ricoverati in istituti di cura. (Interrogazione)
Interrogazione
Preso atto che alcuni invalidi si sono visti revocare la
concessione di indennità di accompagnamento a suo tempo concessa
dall'Amministrazione regionale, in quanto il soggetto si trovava
già ricoverato in un Istituto a totale carico del Servizio
Sanitario regionale;
Appreso che alle famiglie di tali invalidi è stato chiesto di
provvedere, entro trenta giorni, alla restituzione della somma
concernente il rateo dell'indennità di accompagnamento, percepita
illegittimamente;
Constatato che tale indennità è stata, in alcuni casi,
definita e decisa dall'amministrazione regionale in data posteriore
a quella del ricovero in istituto del soggetto invalido;
la sottoscritta Consigliera regionale
Interroga
l'Assessore competente per sapere:
1) come mai, negli anni passati, è stata concessa
dall'amministrazione regionale l'indennità di accompagnamento a
soggetti ricoverati in istituto;
2) come mai, solo oggi, si ritiene che tale indennità sia
illegittima e se ne richiede la restituzione;
3) per quale motivo, data l'alta cifra di cui si chiede la
restituzione, non si è pensato di proporne la
rateizzazione.
F.to: Squarzino Secondina
Président - La parole à l'Assesseur à la santé, au bien-être et
aux politiques sociales, Fosson.
Fosson (UV) - Devo solo premettere che è difficile rispondere in
modo preciso ad un'interrogazione generica in cui si parla di un
problema grave, cioè di gravi invalidi; citando così, in modo
generico, si corre il rischio di non essere precisi su storie molto
lunghe, complesse, dolorose, che hanno già avuto dei confronti
diretti con noi, in particolare con me, soprattutto gli invalidi...
Ripeto: è generica, non si capisce di che invalido si parla.
D'altronde è un argomento molto vasto. È riconosciuto che abbiamo
una percentuale di invalidi molto elevata, per cui è un settore in
cui bisogna, per correttezza, fare qualche considerazione,
nell'ottica non di togliere a chi ne ha bisogno, ma di dare di più
a chi ha veramente bisogno.
L'assegno di accompagnamento, come viene richiesto, - la mia
risposta sarà su temi generali chiaramente, essendo generica la
domanda - non può essere dato a chi è ricoverato in istituto. La
legge 11 febbraio 1980 n. 18 precisa, all'articolo 1:
"sono
esclusi dalle indennità di cui ai precedenti commi..."
- cioè
le indennità di accompagnamento -
"... gli invalidi civili gravi
ricoverati gratuitamente in istituto"
. Bisogna tenere presente
questo:
"ricoverati gratuitamente in istituto"
, quindi
l'assegno di accompagnamento dato ad un ricoverato in istituto a
titolo gratuito è sempre stato illegittimo. Questo viene ribadito
nella legge regionale che riprende tale argomento: la legge n.
11/1999, in cui all'articolo 3, in merito a chi deve vigilare su
tale norma, dice:
"i beneficiari..."
- o loro tutori qualora
questi siano invalidi gravi -
".. delle provvidenze economiche
devono: comunicare alla struttura competente, entro 30 giorni, ogni
mutamento delle condizioni e dei requisiti di assistibilità
previsti dalla legge per la concessione delle provvidenze
stesse"
. La legge regionale 11/1999, data la complessità,
prevede l'estensione dei ricoveri possibili anche fuori Valle, cioè
prevede che sia il beneficiario o il suo tutore che entro 30 giorni
comunichi le variazioni delle caratteristiche dell'invalidità - una
situazione che evita o che limita l'invalidità precedente -, o la
mutazione delle condizioni, il cambiamento di istituto, eccetera.
Nella domanda che l'invalido o chi per esso presenta c'è, sopra la
firma, una clausola che dice:
"si impegna inoltre a segnalare
all'Assessorato della sanità, non oltre i 30 giorni dal suo
verificarsi, ogni evento che modifichi il contenuto della presente
dichiarazione"
. Un impegno cioè a chi prende l'assegno di
accompagnamento di comunicare se queste condizioni, che avevano
determinato l'assegno di accompagnamento, siano mutate.
È chiaro che noi dall'anno scorso, soprattutto con l'avvento
dell'informatizzazione, abbiamo potuto mettere in rete certe
informazioni che non avevamo, quindi abbiamo dei sistemi di
controllo che prima non avevamo; sistemi di controllo previsti
dalla legge, sempre nell'ottica soprattutto della legge 22/1993...
fuori Valle di dare a chi ha bisogno e invece di togliere a chi non
ha più i requisiti per avere un sussidio. Probabilmente le anomalie
sottolineate possono essere ricondotte intanto a dichiarazioni non
corrette, nel senso che al momento della domanda l'invalido, o chi
per esso, non ha dichiarato che era in quel momento ricoverato
magari in una struttura fuori Valle, quindi una dichiarazione non
corretta. Alcuni poi - questo è forse il caso che ha generato un
po' di problemi - erano ricoverati in istituti fuori Valle non
gratuitamente, come dice la legge del 1980, nel senso che in alcuni
istituti come il "Fatebenefratelli", vengono ricoverati gravi
invalidi... e questo penso sia il caso di riferimento che conosco
molto bene, perché addirittura quando era in Valle abbiamo dato
aiuto alla famiglia in alcuni periodi, tenendo in casa questo
invalido... quando era ricoverato al "Fatebenefratelli" non era
ricoverato gratuitamente nel senso che l'istituto, data la gravità
della situazione del malato, diceva:
"io lo prendo ma, oltre
alla retta regionale, chiedo che la famiglia predisponga
un'assistenza ulteriore"
. Ecco perché i predecessori avevano in
questo caso previsto un contributo, che non è un assegno di
accompagnamento, perché è illegittimo dare un assegno di
accompagnamento a chi è ricoverato gratuitamente. In tale caso la
persona non era ricoverata gratuitamente, ma l'istituto chiedeva un
ulteriore contributo, per cui l'amministratore aveva deciso di dare
questo ulteriore contributo alla famiglia, affinché non pagasse
nulla. Quando però l'Istituto "Fatebenefratelli" ha chiuso e il
malato è stato inviato ad altre strutture, prima una struttura
temporanea e poi ad altra struttura, dove la retta viene pagata
completamente dalla Regione e non viene chiesta alcuna integrazione
alla famiglia, è chiaro che la famiglia, il tutore o chi per esso
avrebbe dovuto dichiarare alla struttura competente, come previsto
dalla legge, che non aveva più bisogno di versare questo ulteriore
contributo. Invece in alcuni casi - e questa è la ragione del
contendere -, pur non dovendo più impegnare tale contributo per
sostenere ulteriormente questo familiare, tali famiglie hanno
trattenuto per altri motivi, non certo per pagare la retta del
malato, l'assegno di accompagnamento, contravvenendo a quella che è
una norma che avevano sottoscritto, di presentare le modifiche di
quanto era successo. Questo per rispondere ai principi di legge che
ispirano all'assegno di accompagnamento, che comunque è un assegno
che prevede dei "pilastri" ben precisi, cioè l'inidoneità a vivere
la vita da soli in modo indipendente nelle funzioni basilari.
Chiaramente un assegno di accompagnamento, quando una persona viene
mantenuta dall'Amministrazione regionale in un istituto, cioè tutte
le sue "funzioni" vengono fatte dai dipendenti dell'istituto, non
ha più senso ed è contro legge darlo. Queste famiglie dove è
cambiata una situazione - e cioè prima dovevano dare un contributo
poi non hanno dato più nulla - non hanno comunicato nulla
all'Amministrazione regionale.
L'ultimo punto relativo alle rateizzazioni: questo sicuramente
avviene già in tale senso, è previsto che la restituzione avvenga
con contributo unico e con rateizzazione, su questo non esiste
problema...
(interruzione della Consigliera Squarzino Secondina, fuori
microfono)
... è sempre stato fatto così e continuerà ad essere fatto così,
la rateizzazione esiste o addirittura c'è la possibilità di
trattenere dalle pensioni una cifra mensile, secondo un piano di
rientro che viene stabilito con le famiglie.
Président - La parole à la Conseillère Squarzino Secondina.
Squarzino (Arc-VA) - Convengo con l'Assessore che
l'interrogazione poneva il problema in modo molto generico, anche
perché per motivi di "privacy" non è opportuno che uno qui
"spiattelli" nome e cognome degli utenti; quindi capisco la
difficoltà dell'Assessore di rispondere alla domanda in modo
puntuale.
L'Assessore ha ricordato quali sono i principi della legge e
come l'aver iniziato a mettere in rete i dati dei vari uffici
consenta probabilmente quei controlli che prima non erano fatti;
quello che stupisce - ed è questo il motivo per cui abbiamo
segnalato tale situazione - è che per un errore
dell'amministrazione siano i familiari a doverci rimettere. Lei ha
detto che la famiglia deve segnalare, io le faccio presente questo
caso concreto: gli uffici regionali dell'Assessorato della sanità
sanno benissimo che un tal soggetto è ricoverato dal 1998 presso
una comunità riabilitativa, non sto a dire quale, con retta di
ricovero totalmente a carico del servizio; lo dicono in un
documento gli uffici regionali, cioè dal 1998 questa persona è
ricoverata. Nel 2001 viene concessa dagli uffici
dell'Amministrazione regionale l'indennità di accompagnamento non
perché la famiglia lo ha chiesto, ma perché per una revisione
d'ufficio viene concessa tale indennità. La famiglia allora sa che
questa persona dal 1998 è ricoverata presso un istituto di cura a
totale carico del servizio sanitario nazionale; nel 2001 viene
concessa l'indennità di accompagnamento e gli uffici sanno
benissimo che è ricoverato, non solo lo sanno, ma hanno anche
chiesto d'ufficio che vi fosse una verifica dell'invalidità per
poter dare l'assegno. Gli stessi uffici quindi gestiscono e l'una
cosa e l'altra, soltanto nel 2005 si rendono conto che non avevano
collegato i due fenomeni. Non lo avevano fatto non perché la
famiglia non ha detto niente, perché dal 1998 la situazione è
quella che è... quindi la legge a cui lei fa riferimento - legge
del 1980 - quando è stato ricoverato è anteriore al 1998 ...
(interruzione dell'Assessore Fosson, fuori microfono)
... no, la persona di cui parlo no... perché è una struttura
presente in Valle d'Aosta, non è il caso di cui parla lei. È una
struttura presente in Valle d'Aosta, quindi non è possibile non
conoscere queste cose. Cosa capita? Dopo 5 anni gli uffici dicono
alla famiglia: "visto che vi abbiamo dato l'assegno di
accompagnamento per vostro figlio che è ricoverato a totale carico
del servizio sanitario regionale, voi dovete restituircelo", ma la
famiglia non ha mai chiesto questo assegno, glielo hanno dato e
anche quando hanno rinnovato la visita... per la commissione di
invalidità è l'ufficio che ha fatto fare tale verifica; quindi la
famiglia non ha mai chiesto niente. Cosa fanno gli uffici? Per
questo ho chiesto se avevo capito bene quello che aveva detto in
conclusione. Gli uffici dicono che il suddetto versamento dovrà
essere effettuato entro 30 giorni dal ricevimento della presente,
sottolineato in grassetto. Se fosse vero che gli uffici hanno la
volontà di rateizzare, mi chiedo perché non lo indicano anche nel
momento in cui chiedono che siano restituiti i contributi, che la
famiglia ha ottenuto senza averli chiesti.
Si dà atto che dalle ore 10,29 presiede il Vicepresidente
Lanièce.
