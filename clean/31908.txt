Classificazione
ATTIVITÀ CULTURALI
COMMERCIO
Fiere, mostre e mercati



Oggetto del Consiglio n. 777 del 7 ottobre 2009 - Resoconto
OGGETTO N. 777/XIII - Interpellanza: "Intervento finanziario
per l'organizzazione di mostre nel corso degli anni 2008 e 2009 da
parte dell'Assessorato istruzione e cultura".
Interpellanza
Constatato che, tra i tantissimi eventi in calendario
dell'Assessorato Istruzione e Cultura, le due mostre organizzate
per la stagione estiva 2009 e tuttora in corso ad Aosta "The Art of
Games. Nuove frontiere tra gioco e bellezza" e "Le arti a Firenze
tra Gotico e Rinascimento" sono costate la cifra complessiva di
euro 1.038.600;
Ricordato che la mostra ''Arrivano i Beatles storie di una
generazione'' svoltasi dal 8 dicembre 2007 al 4 maggio 2008 presso
il Museo archeologico, costata euro 567.150,00 ha registrato un
totale di visitatori paganti pari a 1422 e quindi un costo unitario
di quasi 400 euro (399,84 euro) per visitatore pagante;
i sottoscritti Consiglieri regionali
Interpellano
l'Assessore competente per sapere:
1) quanti visitatori paganti siano stati registrati fino ad
oggi nelle due mostre sopraccitate;
2) a quanto ammonti il costo unitario per visitatore pagante
per ciascuno di questi eventi;
3) se ritiene produttivo questo investimento alla luce del
numero di fruitori, valdostani e non di queste mostre;
4) se ritiene economicamente sostenibile, alla luce dei
risultati, l'investimento fatto per l'evento organizzato nel 2008
riportato in premessa.
F.to: Bertin - Patrizia Morelli
Président
- La parole au Conseiller Bertin.
Bertin (VdAV-R)
- Questa interpellanza prende spunto
dalla conferenza dell'Assessore alcuni giorni fa. In questa
conferenza stampa venivano presentati i dati relativi alle presenze
registrate dalle iniziative dell'Assessorato dell'istruzione e
cultura. Siamo rimasti un po' sorpresi dalla soddisfazione e
dall'entusiasmo manifestato in questa occasione dalla presentazione
dei dati, stupiti perché, dai dati in nostro possesso, che erano
riferiti agli anni precedenti, c'era francamente ben poco da essere
entusiasti; di conseguenza, ci siamo detti:
"vuoi vedere che
anche ad Aosta le cose sono cambiate e che ci troviamo magari
all'improvviso in una situazione come quella di Martigny o comunque
in un posto dove si analizzano i costi e i benefici degli
investimenti fatti?"
. Ci siamo pertanto precipitati a
presentare questa interpellanza per conoscere nel dettaglio i dati
registrati dalle mostre di questa estate. Sì, perché, dai dati in
nostro possesso riferiti agli anni precedenti, eravamo rimasti in
modo particolare stupiti dal successo, fra virgolette, avuto dalla
mostra ''Arrivano i Beatles ", mostra organizzata su due siti: il
sito Saint-Bénin, sul quale erano situati i video di tutta la parte
legata al cinema dei Beatles, e il Museo archeologico dove veniva
presentata la parte legata al collezionismo e ai vari oggetti
dell'epoca. Fra l'altro, l'avevo visitata e l'avevo trovata anche
abbastanza divertente, niente di speciale, ma divertente; poi,
quando sono andato a vedere i dati e i costi sostenuti, quel poco
di divertimento che avevo provato al momento mi è subito passato e
non dico poi cosa ho pensato sul momento. Vorremmo sapere pertanto
come erano andate le mostre di questa estate, in particolar modo le
due principali, dato che l'investimento complessivo è stato più di
1 milione di euro; la mostra precedente aveva dato come risultato
la presenza di 1.400 paganti che portava ad un costo unitario di
quasi 400 euro a visitatore pagante. Tutto questo senza tener conto
che il personale sui due siti non è conteggiato, come non è
conteggiato il riscaldamento e in generale le spese fisse. Vorremmo
pertanto sapere come stanno andando queste mostre. Grazie.
Président
- La parole à l'Assesseur à l'éducation et à la
culture, Laurent Viérin.
Viérin L. (UV)
- Merci, M. le Président. Ringrazio per
questa interpellanza che ci dà l'occasione di fare un po' di
chiarezza, perché mi sembra che vi sia un po' di confusione in ciò
che è stato detto, in ciò che ho letto anch'io sull'ANSA, perché
penso che siano tutti presenti
à tour de rôle
su questo
importante mezzo di comunicazione. Intanto abbiamo presentato non
le mostre in quella conferenza stampa, peccato che il collega
Bertin non fosse presente, perché abbiamo presentato gli eventi, le
presenze nei siti, nei castelli, nei monumenti e anche le mostre e
la nostra soddisfazione derivava da tutti i dati, più di 327.000
presenze estive nei siti, negli eventi e anche nelle mostre e non
per le presenze alle mostre che peraltro non sono ancora terminate.
Vi siete precipitati a chiedere i dati, anzi si è precipitato a
fare subito un'ANSA, secondo me, anche fuori luogo, che commentava
i dati delle mostre che non sono ancora concluse.
A parte questo, vorrei esprimere il nostro pensiero sulla
politica culturale e sui dati. Il numero di visitatori paganti
attualmente registrati per le mostre che lei evocava, io li citerò,
ma è doveroso ricordare che l'obiettivo principale dell'assessorato
e dell'Amministrazione che si concretizza anche attraverso la
realizzazione di mostre, e non solo, è la promozione e la
valorizzazione della cultura, non la realizzazione di introiti
propria di un'impresa a carattere economico e quindi la
realizzazione di eventi di alto profilo culturale è senza equivoco
evidente per la mostra
Le arti a Firenze
, che garantisce,
grazie alla collaborazione con il Polo museale fiorentino, primo
polo museale al mondo, contenuti scientifici di assoluto rilievo,
prestiti di opere d'arte considerati universalmente capolavori,
quali dipinti di Gentile da Fabriano e Beato Angelico, oltre che
una collaborazione con il primo Polo museale fiorentino, che ha
portato per la prima volta nella storia una mostra che era stata
confezionata qui successivamente a Firenze in uno dei maggiori siti
fiorentini.
La mostra
The Art of Games
, ossia sull'avanguardia
dell'arte tridimensionale applicata ai beni culturali, si connota
invece per il carattere innovativo dei contenuti che tiene conto
delle nuove forme espressive tecnologiche della società
contemporanea, quindi l'obiettivo dell'arte contemporanea non è
quello di portare grandi numeri, ma quello di dare valore aggiunto
alla proposta nel suo insieme. Chi è stato prima di me a capo di
questo assessorato sa bene che l'offerta culturale, anche
attraverso le mostre, di una Regione ha attraverso l'arte
contemporanea un valore aggiunto, proprio perché l'arte
contemporanea porta accanto ad altre espressioni un momento molto
interessante. L'obiettivo poi dell'assessorato è quello di
consentire l'accessibilità della cultura ad un numero più alto
possibile di persone, quindi in questa ottica i paganti... se
analizziamo solo i paganti, non abbiamo un dato corretto, perché
certe mostre sono non a pagamento nell'offerta culturale e fra
quelle a pagamento un'infinità di categorie sono esenti dal
pagamento, quindi bisogna guardare i visitatori totali. Vi cito che
tutte le persone che abbiamo compiuto il 65° anno di età sono
esenti, tutte le persone sotto i 18 anni sono esenti, tutti i
portatori di handicap sono esenti, guide turistiche, interpreti
turistici, giornalisti nell'esercizio della propria professione,
personale del Ministero (ma questi sono limitati), tutte le
scolaresche - e noi stiamo puntando tanto sul turismo scolastico
attraverso il
Catalogue de l'offre
, che mi auguro tutti
conosciate -, tutti gli insegnanti di storia dell'arte e tutte
quelle persone che sono esenti. Alla luce di queste premesse,
arrivo ai dati numerici, che sono sì importanti, ma non
fondamentali nella politica culturale di insieme, perché credo che
la Valle d'Aosta debba proporre una politica culturale e le mostre
siano una parte molto importante, ma che in Valle d'Aosta si venga
per vedere i castelli, per vedere i siti, per assistere agli eventi
e anche per assistere alle mostre e poi sui costi, visto che lei
parlava di personale, scorporeremo anche altre voci che sono
altrettanto importanti.
La Mostra
Le arti a Firenze tra Gotico e Rinascimento
-
totale visitatori ad ieri 5.401, totale visitatori non solo paganti
-, secondo noi, è molto importante, credo che nella storia della
Valle d'Aosta le mostre abbiano raramente passato i 20.000
ingressi, forse quella di Sgarbi, che era stata una delle più
grandi che abbiamo avuto, ha fatto 20.000 presenze, anche lì con
pochi paganti, perché le scuole sono molto importanti e non sono
registrate fra i paganti. Citavo la mostra su Sgarbi, perché è una
fra i dati che ho visto, perché sono andato a prendere il pregresso
per pormi la stessa domanda posta dal collega Bertin, dicendo:
"ma siamo proprio noi che stiamo sbagliando, facendo un accordo
con Firenze?"
. Fra l'altro, qui siamo fra paganti e non
paganti... 2.145 paganti, 2.985 gratuiti, somma impegnata 600.000
euro.
The Art of Games
: 4.731, ad oggi la mostra non è finita,
1.678 paganti, 2.402 circa... poi i dati sono aggiornati ad ieri,
quindi i totali sono giusti e gli aggregati meno, 437.000 euro di
spesa.
"A quanto ammonti il costo unitario per visitatore pagante
per ciascuno di questi eventi"
: mi scusi, ma la domanda non è
posta in maniera corretta, perché il calcolo del costo unitario per
visitatore andrebbe suddiviso fra tutti gli ingressi, non solo
quelli paganti. I biglietti gratuiti staccati non riguardano
situazioni di privilegio, tengo a precisarlo, perché l'Assessore
non ha biglietti omaggio, ce li ha l'Ufficio mostre quando vengono
personalità segnalate dai vari assessorati (sono rari anche questi)
e nel concreto tutti i visitatori che abbiano meno di 18 anni e più
di 65 anni, le scolaresche, tutti gli insegnanti e coloro a cui ci
rivolgiamo nella nostra programmazione culturale non pagano, quindi
sono questi i visitatori da considerare. Il costo delle mostre
prevede la realizzazione di cataloghi, i cataloghi non sono solo
afferenti alla mostra, ma sono uno strumento molto importante di
approfondimento culturale, contributo scientifico di critici,
docenti universitari, di tutto un mondo accademico che per queste
grandi mostre è interessato ai nostri cataloghi.
Le arti a
Firenze
comprende un saggio del celebre storico Franco Cardini,
che tutti conosciamo e che dà un valore aggiunto incredibile a
questo catalogo. I cataloghi, oltre ad essere posti in vendita,
sono distribuiti alle scuole, portati ai saloni, alle biblioteche
sul territorio, nelle Sovrintendenze e rendono un valore aggiunto a
questa nostra programmazione culturale.
"Se ritiene produttivo questo investimento alla luce del
numero di fruitori, valdostani e non di queste mostre"
: alla
luce del numero di fruitori, valdostani e non di queste mostre,
certo riteniamo che, per quanto possa essere oneroso l'investimento
non solo delle mostre, ma della programmazione culturale, questo
sia un investimento nel quale noi crediamo, perché accanto al
turismo classico della montagna, della neve, termale il turismo
culturale è quello che ci sta dando grandi risultati e anche le
mostre nel pacchetto sono importanti. Crediamo che nel nostro ruolo
istituzionale, nei compiti di promuovere la cultura in tutte le sue
espressioni dobbiamo offrire ai residenti e ai turisti proposte
culturali varie, differenziate, di qualità e le ricadute di questi
eventi sul territorio non sono semplicemente individuabili sul
costo pro capite della divisione della spesa della mostra diviso il
numero dei visitatori, altrimenti saremmo veramente riduttivi.
"Se ritiene economicamente sostenibile, alla luce dei
risultati, l'investimento fatto per l'evento organizzato nel
2008"
, attenzione a non prendere cantonate, perché intanto gli
ingressi paganti non erano quelli indicati: 1.422, ma 2.726, a
parte questo, esisteva, oltre alle premesse sugli ingressi gratuiti
di tutte queste categorie, una
card
per i Beatles e uno se
entrava alla
Saison
pagando, se andava a vedere un concerto
a pagamento anche sul territorio, non pagava più alla mostra,
quindi è stato registrato come non pagante. Qui abbiamo passato i
20.000 presenti, non solo alla mostra, ma anche agli eventi, 3.000
presenze in piazza Chanoux in un concerto organizzato dagli amici
del Comune di Aosta all'epoca - e ringrazio ancora l'Assessore
Agostino che fu all'origine di questo evento -, abbiamo fatto una
grande sinergia, quindi il totale del numero non era solo
all'interno della mostra, ma era anche fuori e la sfida era quella
di portare la mostra fuori dal museo. Un evento di più di 20.000
presenze nelle stagioni sciistiche, nella città di Aosta e sul
territorio non è misurabile dicendo:
"avete fatto solo 2.726
paganti"
, perché non è così! Perché quelli non paganti erano
conteggiati fra coloro che avevano pagato negli altri eventi. Somma
spesa: 567.000 euro e un ritorno di immagine per la Valle d'Aosta,
a nostro modesto parere, molto interessante. Vi cito un esempio:
quando sono stato da Forattini per iniziare ad imbastire il
discorso della sua mostra in Valle d'Aosta da aprile al Castello di
Ussel, mi ha detto:
"ho sentito parlare della Valle d'Aosta
perché avete fatto una mostra sui Beatles"
. Questo è solo un
esempio, perché crediamo che la promozione debba uscire anche dalla
Valle d'Aosta. Iniziative correlate alla mostra dei Beatles hanno
visto la collaborazione di numerosi partner pubblici e privati, che
hanno accolto l'invito di questo assessorato, lavorato alla
BeatleSeason
, arricchendola con i loro contributi e si è
trattato di un'iniziativa positiva nel suo complesso, con eventi
collaterali e con tutta quella politica di sinergia nella quale
crediamo e che può, anche nel piano marketing e nelle prospettive
turistico-culturali della Valle d'Aosta, riuscire a portare in
Valle d'Aosta dei turisti che vengano anche a visitare le mostre,
ma che sicuramente non verranno in Valle d'Aosta solo per visitare
una mostra.
Président
- La parole au Conseiller Bertin.
Bertin (VdAV-R)
- Come temevo, non ci siamo trasformati
in Martigny, insomma i dati sono diversi. Martigny è una piccola
cittadina di 14.000 abitanti e non ha le attrattive turistiche di
Aosta, tanto per avere un dato, evidentemente il problema di un
ente pubblico non è quello di incassare dei soldi, è il problema di
avere una politica culturale, ma, visto che parliamo di turismo
culturale, anche le presenze e la capacità di attrarre dei turisti
diventa importante. Faccio l'esempio di Martigny, che, come dettto,
è una cittadina di appena 14.000 abitanti e che non ha l'attrattiva
turistica di Aosta, la quale, tutto sommato, è una città bellissima
nonostante la Giunta Grimod, ha dei numeri di presenze
impressionanti! Per esempio, negli ultimi due anni le mostre, che
sono soltanto tre per ogni stagione, le tre mostre riescono ad
attrarre su Martigny 300.000 visitatori tutti paganti, la mostra
principale 200.000, le due mostre meno significative, quando vanno
male, fanno 40.000 presenze con dei costi organizzativi che non
sono in rapporto da 1 a 20 rispetto a quelle di Aosta: lo dico non
perché bisogna tener conto degli incassi, ma perché qualcosa
bisogna pur analizzare, bisogna darsi degli obiettivi.
Continuo a non capire qual era l'obiettivo della mostra
Arrivano i Beatles
, se era quello di far conoscere i Beatles
ai valdostani, che probabilmente li conoscevano già, allora forse
il risultato è stato raggiunto, ma c'erano modi meno costosi: fare
magari un opuscolo e si raggiungeva lo stesso obiettivo senza
spendere quasi un miliardo di vecchie lire. Non discuto sulla
qualità delle mostre, come dicevo l'avevo addirittura trovata
divertente quella mostra dei Beatles, ma, quando si vedono i
risultati, il divertimento sparisce completamente. Da contribuente
mi rendo conto che si buttano dei soldi, che non si può spendere
una cifra del genere e far venire ad Aosta qualche migliaio di
persone, a meno che l'obiettivo non sia far conoscere i Beatles ai
valdostani... però diciamolo prima!
L'altra mostra organizzata sempre al Museo archeologico ha avuto
dei risultati più o meno identici, il rapporto fra presenze paganti
e non paganti è più o meno sempre lo stesso: un terzo. L'altra
mostra organizzata lo scorso anno è costata quasi 600.000 euro e ha
ottenuto 4.061 visitatori paganti rispetto agli 8.000 non paganti,
anche qui naturalmente alimentati da scuole, eccetera, ma non si
potrà guardare solo al rapporto fra visitatori paganti e spese,
però qualcosa vorrà pur dire... anche in questo caso 147 euro.
Complessivamente le due mostre, che sono state le mostre
principali della stagione espositiva in Valle d'Aosta, sono costate
1.165.000 euro, presenze paganti 5.483, ossia si spende
quasi...
(interruzione dell'Assessore Laurent Viérin, fuori
microfono)
...no, quelle dell'anno scorso, sto parlando dei dati dell'anno
scorso, sono finite con 6.000 paganti all'incirca, con una cifra
pro capite altissima. Anche qui l'obiettivo non è quello, ma
bisogna pur guardare anche questo aspetto, soprattutto quando si
parla di turismo culturale. Se si spendono delle cifre del genere e
vengono a costare quasi 200 euro a persona, evidentemente c'è
qualcosa che non funziona! Non si può andare avanti così, o ci si
danno degli obiettivi, ci si danno degli strumenti per valutare i
risultati e alla fine si valutano i risultati e si fa una politica
in questo senso, altrimenti qualunque cosa si farà sarà sempre un
successo, verrà la RAI, si farà una conferenza che sarà un
successo... A mio avviso, non sono dei successi e faccio anche
fatica a vederci una politica culturale dietro a queste
manifestazioni, che mi paiono piuttosto estemporanee e
difficilmente riconducibili ad una politica chiara. Fra l'altro, un
numero di eventi altissimo: 20 eventi nel 2008, 20 mostre con uno
sperpero di risorse altissimo e i risultati sono quelli che abbiamo
visto. A mio avviso, così non si può andare avanti, bisognerà
cercare di invertire la rotta almeno un po'. Grazie.
