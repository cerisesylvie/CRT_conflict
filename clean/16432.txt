Classificazione
INDUSTRIA


Resoconto integrale del dibattito dell'aula
Oggetto del Consiglio n. 2815 del 10 novembre 1997 - Resoconto
SEDUTA ANTIMERIDIANA DEL 10 NOVEMBRE 1997
OGGETTO N. 2815/X Situazione della Società Magnesium Products of
Italy S.r.l.. (Interrogazione)
Interrogazione Richiamata la concessione del diritto di
superficie trentennale gratuito a favore della Società Magnesium
Products of Italy S.r.l. come da delibera di Giunta n. 5816 del 15
luglio 1994 ratificata in Consiglio il 27 luglio 1994;
Venuto a conoscenza di una situazione non positiva degli
equilibri economico-finanziari della Società Magnesium Products of
Italy S.r.l. e della sua situazione di mercato;
Viste le aspettative create dal Governo regionale con
l'operazione "Magnesium";
i sottoscritti Consiglieri regionali
Interrogano
la Giunta regionale per conoscere:
1) se i programmi operativi sono ad oggi rispettati sia in
termini occupazionali che produttivi;
2) la situazione economica finanziaria dell'azienda;
3) quali sono stati ad oggi i finanziamenti concessi alla
Società sia direttamente che tramite Finaosta S.p.A.;
4) se ritiene che l'attuale situazione possa procedere senza che
la Regione Valle d'Aosta debba intervenire con ulteriori misure di
sostegno.
F.to: Viérin Marco - Collé - Rocchio
Presidente Ha chiesto la parola l'Assessore all'industria,
artigianato ed energia, Mafrica.
Mafrica (GV-PDS-SV) L'interrogazione parte da notizie sugli
equilibri economico-finanziari della Società Magnesium e chiede
notizie sui programmi operativi, la situazione
economico-finanziaria, gli investimenti e le prospettive della
Società.
La Società Magnesium è una società che ha un capitale sociale,
la cui maggioranza relativa è del Gruppo FIAT, più precisamente
della Tecsid, il 32 percento è della FIAT, il 21 percento della
Magnesium è della Società Norsk-Hydro. Norsk-Hydro è leader
mondiale della produzione e della distribuzione del magnesium. Il
47 percento di Magnesium è della Meridian: la Meridian canadese è
una società che ha, unica al mondo, la tecnologia per la
lavorazione del magnesium.
Nell'ambito invece di Meridian, che è una società quotata in
borsa, ci sono rilevanti partecipazioni di FIAT e di Norsk-Hydro
nel capitale stesso della casa madre Meridian.
In quest'iniziativa sono quindi coinvolti: un grande produttore
di automobili, la FIAT, il principale produttore a livello mondiale
del magnesio e la società che ha la tecnologia per sfruttarlo. Si
tratta di un prodotto nuovo, ad altissima tecnologia, innovativo
che negli USA ha ormai conquistato il 40 percento del mercato in
sostituzione di altre leghe.
La sostituzione di parti in magnesio su nuovi modelli
automobilistici richiede tempo perché i prodotti automobilistici
vengono progettati con anni di anticipo e immessi sul mercato con
determinati tempi; per questi motivi l'azienda ha preventivato un
quadriennio di perdite nei suoi budget perché gli investimenti
iniziali sono rilevanti, mentre la penetrazione nel mercato è più
lenta. Per ciò che riguarda il mercato attuale la società ha già
predisposto componenti per i modelli Bravo e Brava, per la Marea, e
attualmente sta partendo l'Alfa Romeo 156 che ha componenti in
magnesio per 6 chilogrammi.
Il tipo di accordo fatto prevedeva che venissero impiegate 144
persone entro il ?98, attualmente sono stati assunti 127
lavoratori.
Dal punto di vista invece delle linee operative, per il ?97
erano previste 13 linee operative, ne sono attualmente in funzione
7, quindi c'è un certo ritardo nella predisposizione delle linee
per la produzione di questo pressocolato di magnesio.
Il budget del ?96 prevedeva un fatturato di 2,245 miliardi,
mentre il fatturato è stato superiore: 8,592 miliardi. Nonostante
questo fatturato però l'azienda per gli investimenti fatti ha avuto
una perdita nel ?96 di 7,8 miliardi, ripianata dagli azionisti. Il
capitale sociale attuale è di 22,21 miliardi e lo stato
patrimoniale è di circa 41,5 miliardi.
Finaosta ha erogato in gestione ordinaria un leasing per 13,236
miliardi e un finanziamento decennale per 13,507 miliardi per un
totale di 26,743 miliardi.
Il giudizio sull'andamento della Società è che questa Società ha
un ruolo unico nel mercato europeo - è l'unica azienda che produce
questo tipo di prodotti -, che il prodotto seguendo la dinamica dei
mercati più evoluti si imporrà perché consente di avere consumi più
bassi di carburanti e che l'andamento, salvo un certo ritardo che
la società ha riconosciuto, rispetta le previsioni di sviluppo che
erano state fatte.
Non si prevedono perciò ulteriori interventi né della Regione -
il cui unico intervento è stato quello di concedere il diritto di
superficie - né da parte della Finaosta perché si ritiene che
l'iniziativa sia valida e che consenta di avere in Valle d'Aosta
un'azienda di interesse europeo con un'occupazione significativa,
che potrà superare i 144 dipendenti previsti dall'accordo con la
Finaosta.
Presidente Ha chiesto la parola il Consigliere Viérin Marco.
Viérin M. (Aut) Inizio il mio intervento, Assessore, dichiarando
la mia forte preoccupazione.
Non dico di non essere soddisfatto perché lei nel suo intervento
ha fatto capire al sottoscritto e presumo anche ai colleghi che
alcune preoccupazioni all'orizzonte ci siano già. Il suo intervento
è stato dello stesso tenore di quello fatto circa un anno e mezzo
fa; l'unica cosa è che allora alcune produzioni che dovevano
partire ad esempio quelle per la Y10, oggi non le ho sentite
nominare, mentre ho sentito dire Bravo e Brava. Non vorrei che fra
un anno non sentissi più dire Bravo e Brava e sentissi dire
"Boh...".
Sono fortemente preoccupato anche perché l'Assessore ha
impostato tutto il suo discorso sul ritardo a rispettare il
protocollo non sull'occupazione precisa, ma su quelle che sono la
produzione e le linee, cioè sette linee attivate ad oggi anziché
tredici. L'Assessore ha dichiarato che tutto questo momento di
stallo, tutta quest'attuale situazione deriva da forti investimenti
e che è difficile entrare a sostituire nel mercato dell'auto alcune
componentistiche che dovrebbero in futuro essere realizzate in
magnesio, quindi addossa gran parte di questa situazione agli
investimenti.
Ma, Assessore, mi sembra che in qualsiasi società - presumo che
questo lo sappia anche lei - gli investimenti non è che vengono
messi a costo tutti in un anno o in due anni; nei bilanci del ?96
della Meridian, come nel bilancio del ?97, sul quale lei non ha
fatto previsioni, ma io dico che ci sono voci che paventano un buco
di 20 miliardi, in questi bilanci non è che un'azienda può
scaricare a costo tutti gli investimenti perché qualsiasi azienda
scarica a costo solo una parte degli investimenti secondo un piano
di ammortamento.
Quindi la sua difesa a questa situazione è una difesa che non
esiste, né tecnicamente né materialmente, perché sarebbe come dire:
io faccio 30-40 miliardi di investimento e li metto a costo tutti
nel ?96 e tutti nel ?97.
Cosa che non è possibile perché anche il Codice civile sul
discorso degli ammortamenti prevede che si possa ammortizzare una
cifra superiore a quella che è prevista dal Codice o inferiore, ma
entro certi limiti, proprio per evitare che le società non facciano
giochi sporchi.
Presumo che l'Assessore sia a conoscenza di come si realizza il
bilancio di una società, quindi non mi può portare a
giustificazione il fatto che sono stati fatti investimenti in
questi due anni e che il bilancio è in deficit perché sono stati
fatti questi investimenti, in quanto - ripeto - nel bilancio
possono essere scaricati solo in parte, quindi c'è ben altro dietro
a questa situazione.
Non vorrei che fra un anno, dopo le elezioni regionali, scoppi
il caso magnesium come è scoppiato il caso Corner, quindi chiedo
alla Giunta, se è a conoscenza di alcune notizie in più, di
riferirle - se non può dirle in questa sede - in commissione, e al
tempo stesso se l'Assessore non ha notizie in questo senso, di
verificare più a fondo e di non aspettare sempre che il caso
esploda.
