Classificazione
AMMINISTRAZIONE REGIONALE
Amministrazione della giustizia
ELEZIONI



Oggetto del Consiglio n. 778 del 7 ottobre 2009 - Resoconto
OGGETTO N. 778/XIII - Interpellanza: "Costituzione in
giudizio della Regione di fronte alla Corte costituzionale in
relazione ad un ricorso in materia elettorale".
Interpellanza
Vista la decisione della Giunta regionale di costituirsi in
giudizio di fronte alla Corte costituzionale in via incidentale nel
giudizio relativo al ricorso elettorale proposto dal Sig. Carlo
Norbiato;
il sottoscritto Consigliere regionale
Interpella
il Presidente della Regione per sapere:
1) quali motivazioni hanno spinto la Giunta in questo
senso;
2) quale posizione intende sostenere la Regione nell'ambito
di questo contenzioso.
F.to: Louvin
Président
- La parole au Conseiller Louvin.
Louvin (VdAV-R)
- Sarà naturalmente, Presidente, molto
breve l'illustrazione, perché il quesito è sintetico ed essenziale.
Abbiamo trattato le questioni sempre complesse e spinose
dell'ineleggibilità e delle pronunce giudiziali in materia nella
prima seduta del mese di settembre e pochi giorni dopo la Giunta
regionale, in ordine alla questione relativa all'ex collega Carlo
Norbiato, ha deciso di costituirsi nel giudizio di fronte alla
Corte costituzionale, dove si discuterà della legittimità
costituzionale o meno della norma in base alla quale il Sig.
Norbiato è stato dichiarato ineleggibile. In relazione anche al
dibattito che c'è stato in quest'aula, ci interessa sapere quali
sono le motivazioni che hanno spinto la Giunta regionale a
costituirsi, visto che non è parte costituita nel giudizio di
merito e non è nemmeno particolarmente usuale che si costituisca in
Corte costituzionale a sostegno della legittimità delle proprie
leggi quando se ne tratta, comunque sia è una facoltà che è
riconosciuta a qualsiasi regione quando si discute di queste leggi.
"Quali motivazioni
- chiediamo semplicemente -
abbiano
spinto la Giunta ad operare in questo senso"
e quale posizione
sosterrà la Regione in questo contenzioso di fronte alla Corte
costituzionale. Grazie.
Président
- La parole au Président de la Région,
Rollandin.
Rollandin (UV)
- Grazie, Presidente. Credo sia
apprezzabile il fatto che si possa dare una giustificazione di un
intervento che può aver suscitato dei dubbi, quindi cercherò di
spiegare quali sono state le motivazioni.
Le motivazioni sostanziali sulle possibilità... come il collega
Louvin conosce benissimo, sono nelle norme di giustizia
costituzionale, contenute nell'articolo 25 della legge n. 87/1953:
"Norme sulla costituzione e sul funzionamento della Corte
costituzionale" e nelle norme integrative per i giudizi davanti
alla Corte costituzionale del 1956, che prevedono la possibilità di
costituirsi nel giudizio incidentale del Presidente della Giunta
regionale se ad essere impugnata è una legge regionale. Proprio per
rendere possibile l'intervento, la legge prevede che la cancelleria
del giudice provveda a notificare l'ordinanza di rimessione al
Presidente della Giunta o al Presidente del Consiglio dei Ministri
a seconda che si tratti di una legge regionale o statale.
L'ordinanza è anche comunicata ai Presidenti delle Camere e dei
Consigli regionali.
Si tratta, pertanto, di un intervento previsto dalla legge a
tutela dell'interesse istituzionale alla funzionalità
dell'ordinamento regionale, rappresentato da un organo, in questo
caso il Presidente della Regione, cui compete l'obbligo di vigilare
e attivarsi per garantire la funzionalità del sistema. Va precisato
che la Regione non si era costituita nel giudizio elettorale
promosso innanzi la Corte di appello di Torino, la cui pronuncia
era stata impugnata dinanzi alla Cassazione, trattandosi di una
vicenda relativa ad un caso concreto, che riguardava la legittimità
dell'elezione di un singolo consigliere, da valutarsi in base alla
legge regionale, il che era diverso dalla situazione in cui siamo
oggi. Qui invece siamo ad un livello diverso e più elevato, poiché
oggetto del giudizio davanti alla Corte costituzionale: è la
legittimità di una norma adottata, nell'ambito delle sue
prerogative, dal Consiglio regionale. L'intervento è pertanto
preordinato alla difesa di interessi oggettivi e non soggettivi,
come sarebbe successo se ci fossimo costituiti dinanzi alla Corte
di appello. Analoga decisione, peraltro, era stata assunta dalla
Giunta regionale nel momento in cui il Governo aveva deciso di
impugnare in via principale la legge regionale n. 20 (la stessa
oggetto adesso di impugnativa) del 2007 in merito alle
ineleggibilità previste per il rettore dell'Università della Valle
d'Aosta e per i professori titolari di contratto con la stessa
Università. Quella che abbiamo già ricordato che era
nell'interregno fra l'approvazione della legge e la pubblicazione
della stessa in quanto bisognava aspettare i tre mesi per
l'eventuale referendum. Sotto questo profilo, il comportamento
della Regione risulta assolutamente coerente, poiché sia in un
caso, sia nell'altro, ciò che è messo in discussione - sia pure con
meccanismi processuali differenti - è la legittimità costituzionale
della normativa regionale e, quindi, il corretto esercizio delle
prerogative assegnate alla Regione nella materia elettorale.
Va peraltro segnalato che è del tutto consueto che le Regioni -
ma anche il Presidente del Consiglio dei Ministri per il tramite
dell'Avvocatura dello Stato, nel caso si discuta di una legge
statale - intervengano nei giudizi della legittimità costituzionale
promossi in via incidentale nell'ambito di un giudizio in corso,
così come è del tutto consueto che la Regione si costituisca nel
giudizio quando la questione di legittimità costituzionale è
sollevata in via principale dal Governo nell'ambito dell'esercizio
dei suoi poteri di controllo successivo sulle leggi regionali.
D'altro canto, è sufficiente sfogliare le pronunce della Corte
costituzionale rese nel corso degli anni per rendersi conto di
quanto l'intervento sia una prassi, oltre che del tutto legittima,
anche assai frequente, almeno con riguardo alle leggi
regionali.
"Quale posizione intende assumere la Regione in questo
contenzioso"
: la posizione della Regione volgerà a contrastare
il dubbio di legittimità costituzionale sollevato dalla Corte di
cassazione a difesa della legge e delle scelte in allora operate
dal legislatore regionale, invocando le ampie competenze
legislative attribuitele dallo Statuto in materia elettorale. Spero
sotto il profilo tecnico di aver dato una risposta corretta, credo
che l'interesse sia anche quello più politico, se vogliamo
dirlo.
Noi, riprendendo la discussione, abbiamo tutti fatto alcune
dichiarazioni nel merito della legge dicendo che probabilmente c'è
da fare una rivisitazione della stessa, in quanto alcune norme
sicuramente si sono prestate ad interpretazioni fuorvianti, però,
finché la legge c'è, noi la rispettiamo come è giusto e facciamo in
modo che si preservi quello che è un atto legislativo di tale
Consiglio. Questo come prassi ci sembrava corretto farlo in tutte
le circostanze in cui viene previsto un intervento che va contro
una norma approvata in quest'aula, a meno che - come è successo -
ci si renda conto che, come abbiamo fatto in alcune leggi, c'è
automaticamente una trattativa: quando viene impugnata una legge
regionale da parte dello Stato, si può addivenire ad una modifica
della legge stessa, come abbiamo fatto con la legge per l'aiuto ai
Paesi del terzo mondo. Piuttosto che andare ad una resistenza che
avrebbe bloccato tutto il lavoro, abbiamo deciso di trovare una
soluzione che, salvaguardando la legittimità dell'intervento
regionale, tenesse conto di un'attuale situazione che, a nostro
avviso, non era soddisfacente a livello statale in quel caso di
specie, per cui abbiamo trovato una formula che tenesse conto delle
nostre esigenze di fare un intervento legislativo consono.
Spero di aver risposto sotto il profilo del perché ci siamo
costituiti, nel contempo ribadiamo che se questa è la parte
politica non espressa, ma che credo fosse nelle intenzioni del
collega per sapere cosa si vuole fare, sicuramente coralmente dovrà
essere fatta una rivisitazione di questa legge per vedere se non è
il caso, in alcuni aspetti, di prevedere delle modifiche che vadano
nell'ottica di rendere meno interpretabili alcuni passaggi che sono
stati oggetto di discussione prima, durante e che potranno ancora
esserlo. Grazie.
Président
- La parole au Conseiller Louvin.
Louvin (VdAV-R)
- Grazie, Presidente. Il tema mi è sempre
caro, perché ho avuto la sorte in gioventù di vincere un dottorato
di ricerca avendo come esaminatore un certo Valerio Onida con un
tema sulla giustizia costituzionale, quindi ritorniamo su argomenti
che mi sono cari, ripeto, sui quali vedo il Presidente della
Regione particolarmente ferrato, perché ha dato una ricostruzione
sicuramente avvalendosi delle fini lame degli uffici legislativi,
comunque ha ricostruito in modo assolutamente impeccabile la
questione sotto il profilo tecnico e sotto l'aspetto della
legittimità dell'intervento regionale. Ne ha tutto il titolo, lo fa
qualche volta con maggior o minor frequenza, si può discutere,
comunque è una sua possibilità, mentre è diversa la posizione che
assumiamo quando è lo Stato che ci contesta l'esercizio di una
potestà legislativa, qui siamo sul terreno di una vicenda che lei
ha ricordato essere un caso concreto, una vicenda che vede
confrontarsi ex colleghi contro colleghi in carica, che vede
contestata la legittimità di una decisione di merito assunta da
questo Consiglio, con nostro dissenso, ma assunta dall'assemblea
nel confermare nella carica all'epoca il Consigliere Norbiato e poi
in sede giurisdizionale questa decisione è stata rovesciata dalla
Corte di appello. Qui la questione che ci intrigava, e lei non
finge di non coglierla, era di natura più politica, perché
effettivamente nel dibattito che c'è stato in quest'aula non è
mancato da parte dell'Esecutivo regionale e del suo Presidente
l'idea che questa sia una legge viziata, oggetto di necessaria
rivisitazione, dice adesso, ma nel dibattito che c'era stato aveva
sottolineato ampiamente le difficoltà oggettive legate a questa
legge. Devo dire che nel resoconto stampa che è stato dato
successivamente è emerso questo suo punto di vista, Presidente, con
i diversi punti che stridono di tale legge, come una necessità da
chiarire. Se così è, ed era questo il quesito che ci siamo posti e
che ci porremmo se fossimo anche nei panni dei colleghi più o meno
interessati all'esito della vicenda e che si vedono arrivare a
sostegno oggi della loro posizione la Giunta regionale, che chiede
sia dichiarata la piena legittimità di quella norma, noi saremmo in
leggero imbarazzo, perché il livello di credibilità di una regione
che, per bocca del suo Presidente dice che questa legge è una legge
non perfetta, non del tutto a posto, ma comunque noi doverosamente
andiamo a difenderla, questo è un regalo che è un po' una mela
avvelenata, almeno così lo percepiamo, ce lo consenta, Presidente.
Sul piano politico riteniamo che sarebbe stato molto più prudente
rispetto al contenzioso in atto e più coerente rispetto alla
posizione che lei legittimamente ha espresso circa la necessità di
rivedere questa legge, di astenersi dal fare questo intervento. C'è
una vecchia espressione che credo sia dell'Iliade o forse
dell'Eneide ed è "timeo danaos et donas ferentes", sempre qualche
preoccupazione quando i Greci portano doni, quando gli avversari
portano doni: questo è un dono un po' preoccupante. È molto
soggettiva questa percezione, ma intendiamo esternarla con la
stessa franchezza con la quale lei ha detto che vorrebbe mettere
mano rapidamente a questa legge. Una nostra sottolineatura va nel
senso, Presidente, di vedere cosa succederà, di non aprire
discussioni e rivisitazioni delle norme, quando ancora si dovrà
esprimere su questo la Corte costituzionale. Questo ci sembra
doverlo dire adesso in modo pubblico e aperto, perché è bene che
metta la sua parola la Corte costituzionale, dopodiché avremo un
quadro completo, siamo appena agli inizi di questa legislatura e
semmai si potrà ripartire nelle verifiche sulla legge elettorale in
materia di incompatibilità e ineleggibilità. La nostra premura è
che non vi sia in questo affanno e non vi sia sovrapposizione di
piani fra una verifica di costituzionalità in corso e un'eventuale
successiva rivisitazione delle norme. Ripeto: siamo stati sorpresi
da questa costituzione in giudizio, non la ritenevamo necessaria,
pensiamo che sarebbe stato meglio lasciare tranquillamente
pronunciare la Corte, tanto più che non è una norma solo di questa
regione, né inventata ad hoc per questa Regione, ma è già in vigore
nell'ordinamento anche in altre regioni ed era propria di una
normativa statale generale, comunque aspettiamo di sapere cosa ne
sarà. Ci sono oggi altre decisioni della Corte costituzionale, che
suscitano forse maggiore attesa della "questione Norbiato", quindi
vedremo cosa ne sarà in futuro. Grazie intanto per la risposta.
