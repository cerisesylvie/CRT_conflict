Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 468 del 26 aprile 1989 - Resoconto
OGGETTO N. 468/IX - ORIENTAMENTI DELLA GIUNTA REGIONALE IN
MERITO AL SERVIZIO DI RIABILITAZIONE IN VISTA DELLA REVISIONE DEL
PIANO SANITARIO REGIONALE. (Interrogazione).
PRESIDENTE:
Do lettura dell'interrogazione presentata dai
Consiglieri Mafrica e Bajocco:
INTERROGAZIONE
VISTO il documento preparato predisposto dai terapisti operanti
nei presidi territoriali ed ospedalieri dell'U.S.L.;
SOTTOLINEATO il ruolo insostituibile della fase riabilitativa
all'interno del servizio sanitario, come d'altronde risulta dalle
più recenti disposizioni di programmazione sanitaria nazionale;
i sottoscritti Consiglieri regionali
INTERROGANO
l'Assessore competente per conoscere:
1) quale spazio è stato riservato alla riabilitazione nel
provvedimento attuativo della determinazione degli standards, di
cui al D.M. 14 settembre 1989;
2) quali sono le indicazioni per il servizio di riabilitazione
che la Giunta prevede di inserire nella revisione del piano
sanitario regionale.
PRESIDENTE:
Ha chiesto di parlare l'Assessore alla Sanità
e Assistenza Sociale Lanièce, ne ha facoltà.
LANIECE (DC):
Devo dire anzitutto che ho molto apprezzato
lo spirito di collaborazione con il quale il gruppo dei terapisti
della riabilitazione, i logopedisti e i fisioterapisti hanno
redatto il documento del quale si sono fatti eco in questo
Consiglio i Consiglieri Mafrica e Bajocco con la loro
interrogazione.
Il ruolo della riabilitazione è fondamentale e tutti ad ogni
livello ne siamo ben consci, come pure sappiamo perfettamente che
in Valle d'Aosta la riabilitazione, come viene ricordato nel
documento in questione, si regge da sempre sulle capacità
autorganizzative e tecnico-professionali dei tecnici della
riabilitazione, logopedisti e fisioterapisti.
Non conosco negli esatti termini i risultati dell'incontro che
ha avuto luogo nel febbraio 1986 fra i responsabili dell'U.S.L. e
il personale della riabilitazione, pertanto non posso esprimere una
valutazione adeguata su eventuali discordanze fra il documento
emesso dall'U.S.L. il 22 dicembre 1988 e gli accordi presi in
quella circostanza. Penso comunque che si debba tenere conto delle
mutazioni che ci sono state ancora recentemente nella normativa,
che, come ben sanno i colleghi interroganti, anche per altri
aspetti del settore sanitario hanno obbligato e tuttora obbligano
sia le Regioni sia l'U.S.L. ad improvvisi e talvolta non facilmente
spiegabili cambi di rotta nelle scelte programmatiche. Ovviamente
della normativa ministeriale dobbiamo tenerne esatto conto e ad
essa non possiamo certo derogare, anche se ci può capitare a
livello locale di notare gli inconvenienti che ne possono derivare
all'atto della pratica attuazione. Tutto ciò è tanto più spiacevole
quando la costrizione della normativa fa sì che non possa essere
tenuto pieno conto delle osservazioni degli operatori di un
determinato settore sanitario, o che non si possa coinvolgerli
pienamente nel momento delle scelte programmatiche.
In particolare, per quanto concerne la riabilitazione va
osservato che essa, come disciplinato dal D.M. 13.9.88, comprende
tutta la riabilitazione prevista nella legge 833/78 e che va
organizzata secondo modalità che tengano conto dello standard
minimo di posti letto vincolati per tale funzione (uno per mille
abitanti), delle diverse discipline presenti nella struttura
ospedaliera, nonché della opportunità di collegare per tale
funzione l'organizzazione ospedaliera con quella territoriale.
Ne deriva, pertanto, che nelle strutture ospedaliere della
nostra Regione devono esserci necessariamente almeno 114 posti
letto destinati alla prestazione di riabilitazione, nonché relativi
spazi operativi (palestra, ambulatorio, attrezzatura, piscina,
ecc.). Ora, siamo ancora alle prese con una grave carenza di posti
letto: per raggiungere gli standard previsti a livello nazionale
mancano alla Valle d'Aosta circa 170 posti letto e soprattutto gli
spazi per collocare le strutture operative previste per lo
svolgimento dell'attività di riabilitazione in ambito
intraospedaliero.
Nell'attesa di poter giungere al sempre più urgente adeguamento
dei posti letto, provvedendo contemporaneamente alla determinazione
del relativo organico di personale anche ai fini del finanziamento
della spesa, si può concludere che l'unica soluzione che appare
oggi praticabile è quella di prevedere la costituzione di una unità
operativa di riabilitazione dei neurolesi, paraplegici e dei
motulesi, lasciando alla geriatria il compito di provvedere ai fini
riabilitativi dei ricoverati ultra sessantacinquenni, nonché alle
altre discipline specialistiche (cardiologia, otorino, ortopedia)
di provvedere ai trattamenti riabilitativi di competenza, adottando
modalità organizzative ed operative che colleghino strettamente
ospedale e territorio.
Concordiamo sostanzialmente sulla opportunità, in una visione
globale del problema della riabilitazione quale essa è oggi
concepita, di dar vita ad un unico servizio di riabilitazione
opportunamente coordinato. E' evidente che in futuro, sia con il
processo di riordino dell'U.S.L. sia con il piano di
ristrutturazione e potenziamento delle strutture ospedaliere e
territoriali nell'ambito dell'applicazione dell'art. 20 della legge
finanziaria 1988, dovranno essere previsti appositi interventi di
realizzazione di strutture riabilitative polivalenti, secondo
modelli organizzativi interdisciplinari.
In definitiva vanno condivise le osservazioni formulate nel
documento dagli operatori del settore della riabilitazione, citato
appunto dagli interpellanti, operatori che ringrazio per la loro
collaborazione e dedizione nell'attività di riabilitazione.
PRESIDENTE:
Ha chiesto di parlare Consigliere Mafrica, ne
ha facoltà.
MAFRICA (PCI):
Dalle risposte dell'Assessore mi pare che
siamo ancora alla fase di definizione dei posti e della struttura
entro cui deve avvenire il servizio di riabilitazione.
Diceva l'Assessore che sono previsti 114 posti letto, che non ci
sono e che è intenzione della Giunta dare indicazione per
distribuire questo servizio in alcune unità operative, assegnando
ad esse compiti differenziati, a seconda che si tratti della
geriatria o di altre unità operative.
Con questa interrogazione intendiamo sollecitare la Giunta a
rivolgere una attenzione particolare a questo problema della
riabilitazione, perché le disposizioni nazionali prevedono che ci
sia l'1 per mille su una quota del 6,5 per mille di posti letto
destinati alla riabilitazione, ciò significa che viene data una
importanza particolare a questa fase del servizio sanitario
nazionale.
Ci sembra che ancora non siano stati fissati in modo definitivo
né i posti letto né gli organici conseguenti, pertanto invitiamo la
Giunta ad approfondire questo problema, prestando attenzione alle
esigenze del territorio. Non vorremmo che si prestasse attenzione
soltanto alla questione dei posti letto, senza vedere anche come il
servizio può operare sul territorio, essendo quindi più vicino alle
esigenze del cittadino.
Torneremo sull'argomento più in generale, perché ci sembra che
il decreto del 13 settembre 1988 prevedesse delle scadenze che
cominciano ad essere superate, sia per quanto riguarda la
determinazione degli standards sia per quanto riguarda la revisione
del Piano sanitario nazionale. Qui si parla di 180 giorni: siamo
preoccupati ed intendiamo che si sviluppi intorno a questa
revisione del Piano sanitario regionale tutta la discussione e
tutti i confronti che possono risultare utili.
