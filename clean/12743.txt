Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3699 del 23 settembre 1992 - Resoconto
OGGETTO N. 3699/IX Attuazione di iniziative per la raccolta
del sangue in Valle d'Aosta.
(Interpellanza)
Interpellanza A seguito della mozione approvata all'unanimità
dal Consiglio regionale nella seduta del 19 maggio 1992
concernente: "iniziative per la raccolta del sangue in Valle
d'Aosta";
viste le linee e le indicazioni contenute nel documento emesso
dall'Assessore alla Sanità nel mese di marzo 1992 in applicazione
della legge statale n. 107 del 4 maggio 1990 e in base alle
richieste dell'AVIS della Valle d'Aosta;
preso atto della mozione conclusiva della XXI Assemblea
dell'AVIS regionale del 26 aprile 1992;
i sottoscritti consiglieri regionali
interpellano
l'Assessore competente per conoscere:
- se da parte dell'U.S.L. è stato dato seguito alle indicazioni
del Consiglio regionale contenute nella mozione in premessa
richiamata, riguardanti l'invio a domicilio dei donatori dei
risultati delle analisi di controllo a loro stessi effettuate;
- quali provvedimenti intende assumere qualora da parte
dell'U.S.L. sia stata disattesa la decisione del Consiglio
regionale;
- quali iniziative intende assumere per valorizzare il
volontariato nella nostra regione alla luce della legge statale n.
107 del 4 maggio 1990 e della mozione dell'AVIS regionale sopra
richiamata.
F.to Beneforti, Chiofalo.
Presidente Ha chiesto la parola il Consigliere Beneforti.
Beneforti (DC)
I motivi che ci hanno indotto a
presentare questa interpellanza credo che siano chiari.
Le sezioni AVIS, i donatori di sangue, la cittadinanza e noi
stessi, vogliamo sapere se da parte dell'Unità Sanitaria Locale è
stato dato seguito alle indicazioni del Consiglio regionale,
contenute in quella mozione approvata all'unanimità nella seduta
del 19 maggio 1992. Quella mozione fu rimessa all'USL perché
venisse data applicazione.
Le indicazioni della mozione riguardavano appunto l'invio a
domicilio ai donatori dei risultati delle analisi di controllo a
loro effettuate.
Se questo non è stato fatto si chiede, presentando questa
interpel-lanza, quali iniziative intende assumere la Giunta e nello
stesso tempo quali iniziative intende assumere per valorizzare il
volontariato nella nostra regione, alla luce della legge statale n.
107 del 4 maggio 1990, nonché della mozione che era stata
presentata e approvata dall'assemblea dell'AVIS a fine aprile
1992.
Presidente
Ha chiesto la parola l'Assessore alla
Sanità e Servizi Sociali, Cout.
Cout (PCI-PDS)
Due osservazioni preliminari.
La mozione cui accennava il Consigliere Beneforti non era stata
a quel tempo approvata all'unanimità, ma eravamo su quella mozione
ambedue astenuti.
Io mi ero astenuto. Preciso che è passata con 16 voti favorevoli
e 17 astenuti, perché mi sembrava di aver capito che in quel
periodo l'Assessore Beneforti si voleva prendere un impegno preciso
per risolvere la cosa senza che ci fosse bisogno di un suggerimento
da parte dei consiglieri che avevano presentato la mozione.
Questa è una prima osservazione che mi corre d'obbligo per onore
di verità.
L'altra osservazione preliminare che voglio fare al Consigliere
Beneforti è per dire che abbiamo avuto e continuiamo ad avere in
questo periodo, dei rapporti abbastanza costanti con le sezioni
dell'AVIS.
Su questa questione è da tempo che discutiamo con le stesse
sezio-ni interessate, tant'è vero che abbiamo avuto diversi
incontri.
In questi incontri sono stati fatti osservare e sono stati
sollevati questi problemi assieme ad altri che si riferiscono al
prelievo del sangue nella Regione, dove ci sono effettivamente
alcune carenze da coprire. Poi c'è il fatto che viene richiesto ai
donatori del sangue ogni due, se sono maschi, o tre prelievi, un
prelievo apposito per l'analisi del sangue per poter continuare con
le donazioni stesse.
Noi, a seguito di un primo incontro con l'AVIS, abbiamo
convocato il Dott. Artaz e il Dott. Formica dell'USL, che si
interessa del coordinamento sul territorio, e ci era stato fatto
osservare, da parte del Dott. Artaz, che vi erano dei problemi per
ciò che riguarda i prelievi perché la quantità di sangue che viene
prelevata per la donazione non è sufficiente per fare le analisi
necessarie alla verifica dello stato di salute del donatore e
perché non vi siano nel sangue dei fattori non idonei alla
donazione.
Abbiamo voluto fare delle verifiche, ci siamo rivolti al
laboratorio e dal laboratorio ci è stato detto invece che la
quantità di sangue che viene prelevata è sufficiente anche per fare
le analisi di cui si accenna nella mozione.
Al che, la considerazione che abbiamo fatto sulla questione è
che, se è vero che la quantità di sangue che viene prelevata può
permettere anche l'analisi completa per una risposta al donatore
sul suo stato di salute e sulle condizioni che vengono richieste
per continuare con le donazioni, sarebbe illogico pretendere di
fare un altro prelievo, perché intanto è un disagio per il donatore
che deve venire una volta supplementare, ma non solo, è un disagio
per gli stessi utenti del servizio sanitario che devono fare altre
analisi, che si vedono aggiungere in fila tutte queste persone in
più, e non sono poche, e tra l'altro è un costo in più per la
gestione complessiva della spesa della Sanità, perché fare un
prelievo in più ha il suo costo, e farne tanti, come tanti sono
quelli dell'AVIS che devono essere sottoposti a questi prelievi per
le analisi, è una bella quota.
Quindi noi abbiamo preso, come si dice in termini usuali, carta
e matita e abbiamo scritto.
Abbiamo scritto all'amministratore dell'USL, al responsabile del
servizio n. 4, al direttore sanitario e ai vari responsabili delle
unità operative.
Abbiamo ricordato che c'è una mozione votata in Consiglio,
abbiamo fatto presente che era stato ripetutamente segnalato da
parte dei donatori dell'AVIS che vengono sottoposti al nuovo
prelievo per le donazioni, per effettuare i controlli previsti dal
decreto del '90, e che a seguito di alcuni sopralluoghi che abbiamo
effettuato, in cui abbiamo verificato appunto queste situazioni,
abbiamo invitato l'USL a intervenire affinché si superino le
difficoltà organizzative che eventualmente impediscano, in un unico
tempo, l'effettuazione delle donazioni e il prelievo per gli esami
di laboratorio e affinché i risultati delle analisi vengano inviate
a domicilio ai donatori, così come è stato richiesto.
Siamo in attesa di una risposta, però oltre al fatto di scrivere
ci siamo attivati e sembra che, da parte dell'USL, ci siano tutte
le migliori intenzioni per fare sì che queste nostre richieste e le
richieste avanzate dai donatori del sangue, dai presentatori della
mozione e dalla votazione del Consiglio, siano esaudite.
Presidente
Ha chiesto la parola il Consigliere
Beneforti.
Beneforti (DC)
Devo dire che io consideravo, come
considero, approvata all'unanimità quella mozione a cui si richiama
con questa interpellanza, in quanto ci fu un errore tecnico al
momento della votazione che mi collocò tra quelli che si
astenevano.
Avevo concordato con la minoranza il testo della mozione, e
quindi era d'obbligo da parte mia, dopo aver concordato il testo,
dare l'approvazione, ma un aspetto tecnico mi mise insieme agli
astenuti che divennero due con l'allora Presidente del Consiglio
Cout.
Questa mozione era stata proprio presentata per sapere se
venivano inviati a domicilio i risultati delle analisi di controllo
che vengono effettuate ai donatori.
Questo era lo scopo della mozione a causa delle richieste che ci
provenivano dai donatori e dalle sezioni AVIS.
Approvata, quella mozione fu rimessa immediatamente all'USL, e
dopo ci fu il cambio della guardia in maggioranza in questo
Consiglio regionale, per cui io non ho più potuto seguire da vicino
il problema.
Però mi risulta, ho capito e compreso, che ancora l'USL non ha
de-ciso se queste analisi devono essere inviate a domicilio oppure
no.
Ho capito che l'Assessore ha fatto una ulteriore richiesta
all'USL cercando di ottenere l'invio a domicilio di questi
risultati.
Io devo dire che mi aspettavo qualcosa di più, perché è passato
del tempo e mi interessava sapere se esisteva veramente la volontà
di dare continuità ad un lavoro che è iniziato e che era rimasto
bloccato, come dicevo prima, dal cambio nella Regione.
Sono contento di sapere dall'Assessore che anche l'AVIS continua
nell'azione intrapresa.
Questo mi fa piacere, non solo per evitare che si accrediti
nell'opinione pubblica che l'azione di protesta e rivendicativa
condotta in precedenza era strumentale e a fini magari estranei
agli interessi dell'AVIS stessa, ma per sapere che si da continuità
nell'affrontare assieme l'intera problematica della donazione del
sangue.
E questa continuità mi auguro che avvenga alla luce della
mozione che era stata approvata anche dall'AVIS a fine aprile, che
ricordavo, nella quale si dice: "preso atto che le forze politiche
presenti in assemblea nelle persone del Senatore Cesare Dujany,
dell'Onorevole Luciano Caveri e del Vicepresidente del Consiglio
Francesco Stévenin e dell'Assessore alla Sanità Valerio Beneforti,
hanno espresso la loro piena solidarietà e l'impegno a portare
avanti la soluzione delle problematiche dell'AVIS nelle sedi di
loro competenza".
Io mi auguro che questi impegni vengano rispettati oltre che
dal-l'Assessore da tutti coloro che quegli impegni li avevano
assunti.
Per quanto mi riguarda, credo che, come ho sostenuto in
precedenza, questi problemi che riguardavano l'AVIS, i donatori di
sangue e l'intero volontariato, continuerò a seguirli, e cercherò
di fare in modo che gli impegni che erano stati assunti vengano
rispettati e chiedo anche, all'Assessore che mi ha sostituito, di
dare seguito non solo all'invio a domicilio del risultato delle
analisi, ma anche di affrontare tutta quella problematica che oggi
esiste e che deve essere affrontata per quanto riguarda il prelievo
del sangue e la valorizzazione del volontariato nella nostra
regione.
Dobbiamo operare per mantenere nella nostra regione
l'autosufficienza del sangue e dare pratica ed attuazione alla
legge 107 che prevede certe convenzioni tra l'AVIS e l'USL, in modo
da regolamentare tutta la materia e la problematica, per non
ricadere nelle inefficienze, nelle situazioni e nelle proteste che
l'AVIS è costretta a fare per ottenere il rispetto di determinate
norme.
Si tratta in sostanza, una volta per tutte, di affrontare
assieme questa problematica e di portarla in fondo nell'interesse
della comunità valdostana.
Noi fino ad oggi siamo stati autosufficienti, ma dobbiamo
guardare anche fuori della nostra regione.
Dobbiamo metterci in condizione di fare tutta la raccolta del
sangue possibile, perché bisogna guardare anche fuori dalla nostra
regione, fuori del nostro paese, perché io mi ricordo, da
Assessore, che le richieste di plasma ci venivano da altre regioni
che erano in stato di necessità, per cui dobbiamo anche esprimere
una certa solidarietà verso chi ha più bisogno di noi.
Bisogna quindi dare spazio a tutte le norme che abbiamo di
fronte, in modo tale da mettersi nelle condizioni di far fronte
alle nostre necessità e, in caso, esprimere solidarietà ed aiutare
quelle popolazioni che magari non si trovano nelle nostre
condizioni, a livello europeo e a livello magari anche
internazionale. Soltanto se la società si baserà su certi principi
di solidarietà si potranno affrontare meglio anche altri problemi,
e in modo particolare tutti quegli aspetti che oggi si frappongono
tra un popolo e l'altro.
Concludo dicendo all'Assessore di perseverare nell'azione
intrapresa, di dare continuità alle iniziative che sono state
illustrate in questa sede e di ricercare nella collaborazione di
tutti, Consiglio, AVIS sezioni e AVIS regionale, di ricercare
quella comunità di intenti che ci porti tutti quanti al rispetto
degli impegni che ognuno si assume.
