Classificazione
COMMERCIO
NOMINE E INCARICHI DI CONSULENZA E SPECIALI
Nomine


Resoconto integrale del dibattito dell'aula
Oggetto del Consiglio n. 169 del 5 novembre 2003 - Resoconto
OGGETTO N. 169/XII - Nomina del Presidente della Camera di
Commercio. (Interrogazione)
Interrogazione
Vista la legge regionale 20 maggio 2002, n° 7 (Riordino dei
servizi camerali della Valle d'Aosta) che prevede l'istituzione
della Camera valdostana delle imprese e delle professioni;
Preso atto che il capo IV della legge prevede le disposizioni
transitorie per la fase di prima applicazione e che in particolare
nell'articolo 14 riguardante la costituzione degli organi, al comma
5, si dice che il Presidente della Chambre è nominato dalla Giunta
regionale tra i componenti del Consiglio;
Considerato che con Decreto del Presidente della Regione n°
123 del 20 febbraio 2003 è stato nominato il Consiglio della Camera
valdostana delle imprese e delle professioni;
Constatato che nel Programma di maggioranza presentato al
Consiglio regionale dal Presidente della Regione viene sottolineata
l'importanza della Camera di Commercio, che dovrà svolgere funzioni
di coordinamento dei programmi di attività in materia di servizi
alle imprese e sarà di supporto allo sviluppo economico della
regione;
Constatato che senza la nomina del Presidente della Camera
non si può per legge procedere all'avvio delle funzioni della
Camera di Commercio;
Appreso che la Giunta non ha ancora nominato il
Presidente;
i sottoscritti Consiglieri regionali
Interrogano
l'Assessore competente per sapere:
1) quali sono i motivi che non consentono alla Giunta di
determinare la figura del Presidente della Camera scelto tra i
vent'otto nominativi del Consiglio;
2) se tale ritardo è dettato forse da un ripensamento sulle
funzioni della Camere di Commercio.
F.to: Comé - Stacchetti - Viérin Marco
Président - La parole à l'Assesseur aux activités productives et
aux politiques du travail, Ferraris.
Ferraris (GV-DS-PSE) - Credo che i fatti abbiano superato le
motivazioni che sono alla base dell'interrogazione.
Posso comunque precisare che, con deliberazione n. 3997/2003, la
Giunta regionale ha provveduto alla nomina del sig. Piero Roullet,
imprenditore nel settore del turismo e presidente dell'ADAVA, alla
carica di Presidente del Consiglio della "Chambre", ai sensi della
legge regionale n. 7; tale nomina fa seguito al decreto del
Presidente della Regione n. 123 del 20 febbraio 2003, con il quale
erano stati nominati i componenti del Consiglio camerale.
La nomina del presidente ha richiesto del tempo. Le
consultazioni avviate nella scorsa legislatura con le diverse
associazioni socioeconomiche non avevano messo la Giunta nella
condizione di poter procedere ad una nomina che fosse espressione
di un largo consenso nell'ambito del Consiglio camerale. Con le
stesse associazioni, si era poi concordato sull'opportunità di
rinviare a dopo le elezioni la nomina, con l'auspicio che nel
frattempo le diverse rappresentanze all'interno del Consiglio
potessero giungere ad esprimere una proposta di candidatura
ampiamente condivisa. Tale necessità è dettata dal fatto che,
soprattutto in questa prima fase - quella dell'istituzione della
"Chambre" - occorre che il Consiglio camerale operi in un clima
positivo, unitario, utile per giungere all'approvazione di atti
fondamentali per il futuro dell'istituzione. Tra l'altro, occorre
ricordare che fra questi compiti vi è quello della redazione dello
Statuto, la cui proposta alla Giunta regionale deve essere
condivisa dai 2/3 dei componenti il Consiglio camerale.
Con la nomina del sig. Piero Roullet è ora possibile avviare la
costituzione del Comitato paritetico che procederà all'avvio della
fase di transizione e al trasferimento delle funzioni camerali;
crediamo che la Giunta regionale possa deliberare la composizione
del Comitato paritetico per l'inizio del mese di dicembre.
In relazione alla seconda domanda, direi inoltre che non vi sono
ripensamenti rispetto alle funzioni della Camera di commercio, che
è un'istituzione importante per questa regione, un momento di
autogoverno dell'economia fatto dalle associazioni lì
rappresentate; è un organismo che sarà dotato, come prevede la
legge, di autonomia finanziaria e statutaria, e il percorso - che
ha richiesto del tempo per l'individuazione del presidente - è
dovuto al fatto che la Giunta si è orientata fin dall'inizio per
far sì che questa fosse una scelta concertata con le associazioni e
con il Consiglio camerale.
Président - La parole au Conseiller Comé.
Comé (SA) - L'Assessore ha esordito dicendo che i fatti hanno
superato l'interrogazione; certamente, ma sono fatti degli ultimi
giorni, perché l'Assessore ha fatto anche un'analisi e, per
arrivare alla nomina di questo presidente della Camera di
commercio, bisogna proprio dire: "che fatica e quanta pressione per
arrivare a questa nomina!".
Mi felicito anch'io con il nuovo presidente e gli auguro un buon
lavoro, affinché riesca, in questi 18 mesi, a mettere in piedi
quegli atti importanti citati prima anche dall'Assessore, che siano
veramente degli atti solidi per la futura "Camera".
Direi che in questa fase, in questo periodo, la politica ne è
uscita malissimo: basta riprendere le dichiarazioni fatte dalle
varie forze politiche nel momento dell'approvazione del progetto di
legge, in cui tutti proclamavano autonomia alla "Camera di
commercio", grandi considerazioni, e il seguire le indicazioni
delle associazioni economiche; questo sicuramente non è avvenuto,
perché siamo in Valle, la Valle è talmente piccola che si sa un po'
tutto! Il ballottaggio a cui abbiamo assistito per settimane e la
non accettazione a forte maggioranza, che era stata espressa dalle
imprese e professioni socioeconomiche…
questo lo sappiamo tutti! Lo so, Assessore, che non è dipeso tanto
da lei, ma sicuramente queste ingerenze politiche così forti nelle
questioni di un organismo economico di grande rilievo, non
gioveranno ad alcuno!
Ci dispiace - ripeto - di avere assistito a questo "gioco
politico" che ha cercato di prevalere, per concludersi, - mi lasci
una battuta! - alla fine, per la nomina del presidente della
"Camera di commercio", ai calci di rigore!
