Classificazione
SPORT E TEMPO LIBERO
Sport invernali
TRASPORTI E VIABILITÀ
Impianti a fune



Oggetto del Consiglio n. 2825 del 20 giugno 2017 - Resoconto
OGGETTO N. 2825/XIV - Interpellanza: "Realizzazione dei
collegamenti intervallivi Aosta/Pila/Cogne e
Valtournenche/Ayas/Gressoney".
Rosset (Presidente) -
Punto n. 30 dell'ordine del giorno.
Per l'illustrazione, chiede la parola il collega Follien, ne ha
facoltà.
Follien (UV) -
Questa interpellanza, alla fine di questa
giornata di atti ispettivi, vuole affrontare un argomento: quello
dei collegamenti intervallivi, che è già stato oggetto di dibattito
più volte in quest'aula negli anni e anche nell'ultima seduta di
approvazione del bilancio 2017-2019 con un ordine del giorno che
aveva permesso di parlarne in modo approfondito. Si parla quindi di
infrastrutture e di turismo, settore trainante della nostra
economia valdostana da un po' di tempo, con risultati che sono
diventati eccellenti, da
record
negli ultimi anni. Risultati
dovuti sicuramente a qualche cambiamento nel quadro macroeconomico
del turismo, ma soprattutto, dal nostro punto di vista, frutto di
una politica di investimenti e di promozione turistica che ha visto
compiere negli anni delle scelte precise, lucide e lungimiranti con
investimenti che sono stati mirati: penso su tutti alla Skyway, ma
potremmo fare altri esempi. Politiche di modernizzazione degli
impianti a fune, promozione turistica a tutti i livelli tutto
l'anno: dalla Coppa del mondo di sci agli eventi estivi, da
Marché Vert Noël
ad altre sinergie nel campo commerciale e
turistico con operatori ed Enti locali, ad un circuito importante
che ha creato un binomio fondamentale per turismo e beni culturali
(pensiamo al Forte di Bard) e i risultati si vedono e sono sotto
gli occhi di tutti, un 2016 da record per la nostra regione con tre
milioni di presenze...scusi Presidente, ma se può
intervenire...
Presidente -
Prosegua.
Follien (UV) -
...con 1,2 milioni di arrivi e con una
stagione invernale ancora in crescita rispetto alle ultime, sia
nelle principali località sciistiche della regione che in quelle
considerate minori, che hanno avuto dei numeri molto
importanti.
Questa premessa, che inquadra quindi un ottimo stato di salute
del nostro turismo, non vuole essere una sviolinata sul passato, ma
inquadrare e introdurre l'argomento di questa interpellanza alla
luce di quello che era stato un impegno dell'ordine del giorno n.
17 del 14 dicembre 2016, durante la discussione del bilancio,
approvato a larga maggioranza, con la sola astensione del gruppo
ALPE, che impegnava il Governo a presentare entro 120 giorni una
relazione-proposta sulla fattibilità economica e
tecnico-finanziaria delle due proposte di collegamento
sull'Aosta/Pila/Cogne e sulla Valtournenche/Ayas/Gressoney, due
collegamenti sui quali si ragiona per atti e progetti da tempo. Si
potrebbe citare lo studio
Alplinks
. Proposte e progetti che
noi riteniamo fondamentali perché sono infrastrutture essenziali
per guardare ad un futuro turistico di queste zone.
L'Aosta/Pila/Cogne potrebbe completare il collegamento di
Aosta/Pila con Cogne, con un turismo naturalistico importante di
collegamento con il Parco nazionale del Gran Paradiso. L'altro
progetto unirebbe il Cervino al Rosa e costituirebbe un maxi
comprensorio da Zermatt ad Alagna, che sicuramente rappresenterebbe
molto probabilmente un forte volano economico sia in termini di
immagine che in termini probabilmente di indotto per gli operatori
e probabilmente per tutta la regione. Un comprensorio sciistico
questo che diventerebbe tra i più grandi d'Europa e forse del
mondo, con un potenziale di crescita importante perché vorrebbe
dire unire Zermatt, che da solo fa dei numeri impressionanti - è
stato ripetuto più volte in quest'aula negli anni - con 60 milioni
quasi di fatturato, al Cervino-Rosa, creando un maxi comprensorio,
che potrebbe fare numeri importanti anche nel periodo estivo.
Noi, Assessore Restano - credo sia lei che mi risponderà -,
vogliamo sapere: quali sono i risultati di queste
relazioni-proposte che erano previste nell'impegno dell'ordine del
giorno; se ci sono e quali percorsi - fatta chiara evidentemente la
fondamentale sostenibilità economico-finanziaria e l'attenzione
all'ambiente - questo Governo, rispetto agli studi che sono stati
fatti fare, intende intraprendere e se si intende continuare
l'azione della precedente Amministrazione su questo dossier,
tenendo conto dei punti fermi che già c'erano e che erano il
coinvolgimento delle popolazioni, che si erano già dette favorevoli
a questi progetti, e gli operatori e le società degli impianti a
fune, che caldeggiano da parecchio tempo l'operazione e che sono
molto interessati. La ascolto con attenzione.
Presidente -
Per la risposta, chiede la parola
l'Assessore Restano, ne ha facoltà.
Restano (PNV) -
Nelle premesse va detto che lo studio è
pervenuto, io mi rendo disponibile a portarlo in commissione e a
consegnarlo a tutti i colleghi. Per quanto riguarda invece i
contenuti, cercherò di sintetizzarlo per quanto possibile.
Per quanto riguarda la domanda: "quali siano i risultati delle
relazioni-proposte di fattibilità economica-tecnica e finanziaria
richiamate nell'impegnativa nell'ordine del giorno del 14 dicembre
2016", va detto in premessa che, come ha già anticipato
correttamente lei, quest'ordine del giorno è stato votato ad ampia
maggioranza, tra quelli che l'hanno votato convintamente ci sono io
e su questo tema non ho di certo modificato il mio modo di pensare.
I risultati della relazione hanno preso spunto da degli studi già
disponibili, dai dati aggiornati delle banche dati regionali e
dalle frequentazioni turistiche e sciistiche. Permettono di
delineare un quadro abbastanza chiaro sulla fattibilità economica,
tecnica e finanziaria dei collegamenti, di cui si discute. In
sintesi la relazione mette in evidenza i seguenti aspetti:
collegamento Monterosa/Cervino. Il collegamento, alla luce dei dati
di ricettività, presenze e dell'analisi economica effettuata,
appare sostenibile dal punto di vista tecnico, economico e
finanziario anche in mancanza di elevati contributi pubblici se
sono verificate alcune condizioni, che sono: la realizzazione del
collegamento pedonale alla funivia Laghi Cime Bianche e
Plateau
Rosà con la realizzazione di quattro telecabine a
dieci posti; la crescita delle presenze invernali almeno del 3
percento, basata anche su un
marketing
specifico;
un'apertura anticipata del collegamento da Ayas per lo sci
pre-stagionale e una chiusura eventualmente posticipata a fine
stagione; l'aumento di 1,50 euro del valore medio della presenza
sul comprensorio, per un adeguamento delle tariffe alla nuova
offerta. Si dovrà puntare anche sull'affluenza estiva, con un
collegamento pedonale fino al Plateau. L'opzione di una fusione
inoltre tra la Cervino e la Monterosa faciliterebbe la gestione del
nuovo comprensorio, generando presumibilmente delle economie di
sistema e di
marketing
, di tale ipotesi di fusione
attualmente non sono stati effettuati approfondimenti. Nel caso di
sostegno pubblico il collegamento appare in grado di autosostenersi
con fattori di rischio ridotti. In ogni caso è opportuno un
approfondimento anche degli aspetti finanziari dell'investimento.
Si genererebbe così, come già accennato lei, il sesto comprensorio
mondiale per presenze: 2,5 milioni di presenze attorno al massiccio
del Cervino ed il terzo per dimensioni. Potrebbe essere, insieme
alla Skyway - come ha accennato - un potente attrattore turistico a
livello mondiale, con riflessi per l'intera Valle d'Aosta. Inoltre
bisogna sottolineare che la collocazione altimetrica dell'area
sciabile raggiunta dal collegamento permetterebbe di sfruttare a
inizio e a fine stagione anche ad Ayas le piste della Cervino
S.p.A. ubicate ad alta quota. L'offerta trasportistica estiva ad
Ayas potrebbe arricchirsi di un nuovo tassello estremamente
appetibile sia per lo sci sul ghiacciaio che per le escursioni in
tragitti panoramici, tra le problematiche riscontrate si segnala la
carenza di letti caldi nel comprensorio della Monterosa. Il
collegamento può però stimolare la crescita di investimenti privati
nel settore ricettivo in aggiunta agli attuali 200 posti letto, che
sono già in costruzione. Si segnala inoltre la presenza lungo la
linea di siti ambientali sensibili, che impongono delle soluzioni
accurate e appropriate, nonché dei complessi procedimenti
autorizzativi. In parte potrebbero essere mitigati eliminando
alcuni impianti in altri comprensori delle vallate.
Per quanto concerne il collegamento Aosta/Cogne, l'aspetto
tecnico più rilevante e non approfondito nel dettaglio, per ovvie
ragioni di tempo e risorse, è la fattibilità tecnica del tratto
Cogne/Couis, quindi si rileva una necessità di approfondire lo
studio geotecnico delle aree dove saranno intestati i sostegni, per
così approfondire la fattibilità funiviaria. Nel caso però non
fossero superabili queste criticità, sulla linea Cogne/Platta vi
sarebbe un altro tipo di soluzione che riguarda un altro tracciato
con arrivo al Col Tsa Sèche, che comunque rimane una soluzione di
seconda scelta.
Per quanto riguarda gli aspetti economico-finanziari, alla luce
di quanto sopra riportato, pur immaginando un aumento ottimistico
delle presenze turistiche nel comune di Cogne, l'investimento
ipotizzato raggiunge circa gli 80 milioni di euro, che non è
finanziariamente sostenibile dalla società in assenza di un apporto
pubblico per la realizzazione dell'opera. In caso di forte sostegno
pubblico, l'investimento potrebbe risultare finanziariamente ed
economicamente sostenibile ferma restando l'ipotesi di incremento
dei flussi e del valore della presenza sul comprensorio. L'indotto
che può essere generato a Cogne nel periodo invernale: l'aumento
delle presenze nelle seconde case, la creazione di nuove strutture
ricettive, l'utilizzo del polo minerario per fini ricettivi e
l'aumento delle presenze estive sull'impianto da entrambi i
versanti, nonché la valorizzazione e lo sviluppo del patrimonio
immobiliare nelle aree afferenti la linea potrebbero diventare
determinanti per la costruzione dell'opera. Sarebbe quindi
opportuno sfruttare gli impatti positivi della realizzazione
dell'impianto in entrambe le stagioni turistiche, tenendo conto del
necessario ridimensionamento dell'attuale comprensorio sciistico di
Cogne. Andando così nel contempo, come nel caso precedente, a
stimolare un aumento significativo della ricettività per alimentare
l'impianto con flussi adeguati degli investimenti.
Il lato Pila, invece, ha una sua validità indipendente dal
progetto globale. A prescindere dal collegamento, infatti, la
costruzione dell'impianto e la contestuale modifica delle piste
nelle zone Liaison, Leissé e Couis sarebbero in grado di modificare
sensibilmente i flussi sciistici attuali, liberando le seggiovie
Leissé e Chamolé dalle code presenti ormai durante tutti i weekend
e le festività, generando così una moderna e rapida direttrice
verso il punto più alto del comprensorio. Questa ipotesi è
sostenibile sia a livello di costruzione che di gestione.
Per quanto riguarda la seconda domanda: "se sia intenzione di
questo Governo, fatta salva la sostenibilità economico-finanziaria
di questi interventi, proseguire il percorso iniziato dalla
precedente Amministrazione per arrivare alla realizzazione concreta
di questi collegamenti intervallivi fortemente sostenuti dalle
popolazioni e dagli operatori turistici e commerciali dei territori
coinvolti", io mi permetto di fare riferimento anche alle mie
esperienze personali. Io sono maestro di sci, direttore di piste di
fondo e di discesa,
pisteur-secouriste
di fondo e di
discesa, ho investito nel turismo in una valle minore, ho investito
in strutture. Girando l'arco alpino, guardo sempre con invidia
tutti quanti possono sfruttare dei collegamenti intervallivi e oggi
che svolgo questo ruolo di Assessore non posso che essere
favorevole ad una soluzione di questo genere, consapevole che ci
deve essere una sostenibilità economico-finanziaria e che bisogna
rispettare con estrema attenzione le misure di mitigazione degli
impatti ambientali provocati dalle opere e soprattutto nei luoghi
di interesse naturalistico. Io credo in un collegamento
Aosta/Cogne, vedendo nel Parco nazionale del Gran Paradiso un
grande
atout
per il turismo estivo che possa sfruttare anche
le risorse estive di Pila. Vedo quindi favorevolmente ogni tipo di
iniziativa, facendo, in fase di progettazione preliminare, tutti i
dovuti accertamenti del caso, valutando tutte le soluzioni e tutti
i percorsi da fare. Rimane anche da valutare la disponibilità
finanziaria, perché nel bilancio che abbiamo approvato di
previsione non vi era traccia di questo, non vi era traccia di un
piano economico-finanziario regionale, ma poi non c'è stata
previsione di spesa nel bilancio successivo, quindi le risorse
finanziarie sono tutte da ricercare e valutare.
Presidente -
Per la replica, chiede la parola il collega
Follien, ne ha facoltà.
Follien (UV) -
Assessore, io la ringrazio dei dati e
delle informazioni. Alcune le avevamo già, altre le abbiamo apprese
adesso dalla sua esposizione. Approfitto anche nel ringraziarla
dell'intenzione di venire in commissione, credo che sarà un momento
importante, anche insieme ai colleghi della IV Commissione che si
occupa di turismo e delle eventuali altre commissioni che saranno
coinvolte per fare degli approfondimenti.
L'obiettivo della nostra interpellanza non era tanto di capire
la sua opinione, personalmente la conoscevo, ci eravamo già
confrontati quando facevamo parte della stessa maggioranza: noi
volevamo sapere se su questo dossier il suo Dicastero aveva
lavorato e si era impegnato. Credo che, da quel punto di vista, non
abbiamo disatteso l'ordine del giorno e quindi abbiamo una conferma
di un percorso che, come ho detto, approfondiremo. Quello che a noi
premeva di capire - ed era la nostra preoccupazione e le devo dire
che la manteniamo ancora in questo momento - era se questa è l'idea
di tutto il Governo, di tutta la Giunta regionale e della
maggioranza, anche perché noi teniamo a questo progetto, che è
auspicato dalle popolazioni di questi territori - l'ho già detto
prima -, dagli Enti locali, dagli operatori turistici, però il
dubbio da quando c'è stato questo cambio di maggioranza ce
l'abbiamo. Anche perché vede, Assessore Restano - e ritorno al
fatto che probabilmente per qualche giorno questo dossier è rimasto
nei cassetti, però indubbiamente lei si sarebbe fatto vivo per
portarlo in commissione -, se io mi vado a rileggere il dibattito
sull'ordine del giorno del dicembre 2016, si vedeva una posizione
nettamente critica del gruppo ALPE. Se volete, andiamo a rileggerci
tutti gli interventi del Consigliere Bertin, del Consigliere
Roscio, ora Assessore, che sollevavano dubbi a 360 gradi: veniva
detto che questi progetti presentano quasi solamente delle
criticità, che rappresentano soprattutto una concezione di turismo
obsoleta, non moderna, assolutamente non da perseguire, quindi
indubbiamente eravamo molto preoccupati. Adesso siamo indubbiamente
più sollevati nel sapere che le posizioni sono unanimi su questo
tema.
Mi permetto ancora di dire che a volte certe prese di posizione
un po' pretestuose e ideologiche non vengono solo dall'aula di
Piazza Deffeyes, ma arrivano anche da questi neonati comitati.
Leggendo i giornali, i quotidiani di qualche settimana fa, si
leggevano delle posizioni non solo pretestuose e ideologiche, ma da
alcuni punti di vista nemmeno razionali, c'era una levata di scudi
contro questo possibile comprensorio Rosa/Cervino di questo neonato
Comitato "Ripartire Cime Bianche", un comitato che probabilmente -
e questo sì mi permetto di dirlo - è ancorato, come forse alcuni
altri comitati, a idee che sono un po' sorpassate, queste sì magari
di un turismo un po' elitario, un po' obsoleto, che guarda la
montagna come un qualcosa che non si può sviluppare e guardare
avanti. Credo che questi siano i soliti a cui non voglio dare
troppa cassa di risonanza, penso che questi rappresentanti e questi
comitati siano i soliti "professionisti del no", anche perché se
poi andiamo a vedere, sono più o meno sempre gli stessi: dagli anni
dell'autostrada fino ad arrivare adesso ai comitati sono più o meno
sempre gli stessi. Ad ogni modo, io credo che chi ama la montagna e
ne vive le istanze non possa che essere d'accordo a credere di
investire e quanto meno di lavorare per questi progetti.
Io quindi la invito, Assessore Restano, a mantenere una
posizione netta sulla questione, a lavorare per portare avanti
questo dossier, insieme ai colleghi del Governo, un dossier sul
quale crediamo. Riteniamo anche noi che debba essere un progetto
sostenibile, indubbiamente bisogna cercare le finanze, questo lo
condivido. Credo che si possano fare dei percorsi anche condivisi,
ci si possa confrontare. Credo che tutto vada continuato a fare,
com'è stato fatto in precedenza nella prima fase chiamiamola
"preparatoria", in collaborazione con i territori, gli operatori,
le società degli impianti e soprattutto ci debba essere una
particolare attenzione all'ambiente, però senza utilizzare delle
posizioni che siano ideologiche, lo ripeto ancora una volta.
Noi vigileremo affinché questi "professionisti del no", che
apprendo oggi non siedono tra i banchi della Giunta, non siano
delle posizioni che prevalgano e che soprattutto non ci facciamo
anticipare, perché confrontandomi con qualcuno che ha più
esperienza e anche con qualcuno che ha delle conoscenze tecniche,
sembrerebbe che sia sul fronte austriaco delle Alpi, piuttosto che
sul fronte svizzero, ci siano già in cantiere - alcuni anche
finanziati, quindi pronti a partire - dei progetti estremamente
importanti, quindi io credo sia giusto da parte nostra che non ci
facciamo sorpassare. La Valle d'Aosta, come ha fatto per la Skyway,
può essere un esempio di quello che può essere un turismo
sostenibile, ma che dà dei numeri e delle possibilità di vivere in
un certo modo alle popolazioni di montagna.
Presidente -
Grazie. Terminata la discussione sulle
interpellanze e sulle interrogazioni, credo che, vista l'ora,
possiamo sospendere per una riunione della Conferenza dei
Capigruppo per procedere ad organizzare il prosieguo dei lavori. I
lavori sono sospesi.
La seduta è sospesa dalle ore 19:32 alle ore 19:42.
Rosset (Presidente) -
Possiamo riprendere i lavori. Come
approvato dalla riunione della Conferenza dei Capigruppo,
proseguiamo i lavori con i punti n. 31 e n. 32, dopodiché i lavori
saranno sospesi e riprenderanno domani mattina alla solita ora (ore
9:00) con i punti n. 31.01 e n. 33.01.
