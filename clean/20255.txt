Classificazione
NOMINE E INCARICHI DI CONSULENZA E SPECIALI
Incarichi di consulenza e speciali


Resoconto integrale del dibattito dell'aula
Oggetto del Consiglio n. 242 del 19 novembre 2003 - Resoconto
OGGETTO N. 242/XII - Procedura per il conferimento di un
incarico esterno di traduzione. (Interpellanza)
Interpellanza
Premesso che:
- con deliberazione di Giunta del 3 novembre 2003 n. 4018 è
stata riconosciuta la sanatoria dell'affido, avvenuto nel novembre
2002, di incarico ad un interprete per la traduzione in lingua
francese dei testi dell'annuario degli alberghi regionali;
i sottoscritti Consiglieri regionali
Interpellano
il Presidente della Regione e l'Assessore al Turismo per
sapere:
1) quali sono i motivi che hanno portato ad adottare la
sanatoria a distanza di un anno;
2) se sono state impartite disposizioni atte a eliminare il
diffuso meccanismo dell'adozione di impegni in assenza dei
prescritti procedimenti amministrativi;
3) quale giudizio esprimono sul conferimento di incarichi
esterni per la traduzione in francese di atti di routine;
4) se vi sono ancora da formalizzare atti a sanatoria per
acquisti e/o incarichi rientranti nelle vicende giudiziarie che
hanno coinvolto dirigenti ed amministratori regionali sul finire
dello scorso anno.
F.to: Frassy - Tibaldi
Président - La parole au Conseiller Frassy.
Frassy (CdL) - Questa interpellanza riguarda una deliberazione
di novembre della Giunta, un provvedimento adottato a sanatoria
che, al di là del fatto che sia adottato a sanatoria, come tanti
altri provvedimenti, ha una serie di particolarità per le quali
ritengo sia opportuno fare maggior chiarezza rispetto a quanto non
sia detto nell'ambito della stessa deliberazione di Giunta. Con la
deliberazione del novembre 2003 citata nell'interpellanza -
prendendo atto di un incarico affidato all'esterno di questa
Amministrazione nel novembre 2002 e che nel febbraio 2003 è
pervenuta fattura - si va a sanare la posizione, a ratificare a
sanatoria l'incarico e si dà mandato alla ragioneria per l'impegno
di spesa contenuto nella deliberazione stessa. Questa situazione ha
due aspetti: uno più ilare, l'altro un po' paradossale. Quello
ilare è di apprendere che in un'amministrazione, dove tutti entrano
dopo aver dimostrato di conoscere il francese, vi debbano essere
degli incarichi dati all'esterno per tradurre in francese degli
atti rientranti nella routine dell'amministrazione. L'aspetto
paradossale è una sanatoria che si concretizza a novembre rispetto
ad una fattura risalente ad inizio anno - 9 mesi dopo -; anche
questo è curioso, tanto che domandiamo quali sono i motivi di
questa sanatoria, che arriva con un percorso molto lungo rispetto
all'incarico e alla data di emanazione della fattura.
Vorremmo capire se la Giunta ha dato disposizione agli uffici
per ridurre il fenomeno della sanatoria che, al di là del picco
quantitativo riscontrato nelle note vicende giudiziarie iniziate un
anno fa, ha un certo andamento consuetudinario, soprattutto in
certi settori dell'Amministrazione.
Vorremmo anche sapere se, in riferimento alle vicende
giudiziarie di un anno fa, vi siano ancora, nei meandri dei vari
uffici dell'Amministrazione regionale, provvedimenti che
necessitino di sanatoria o se con questo atto si vada a chiudere la
vicenda di quelle sanatorie, che erano legate agli incarichi che la
Direzione attività turistiche e sportive aveva conferito al di
fuori delle regolari procedure di buona amministrazione, che
comportano prima l'impegno delle risorse e poi il conferimento
dell'incarico.
Abbiamo riscontrato che vi sono pochi affidamenti ad esperti per
la traduzione in lingua francese nell'ambito dell'Amministrazione,
anche perché non dimentichiamo che tutti i provvedimenti
legislativi pubblicati sul Bollettino ufficiale regionale passano
al vaglio del Bureau de la langue française, che provvede alla loro
traduzione, perciò la tipologia di questo incarico è quanto meno
curiosa. Su questo aspetto dobbiamo aggiungere qualcos'altro
rispetto alla deliberazione di Giunta che decide la sanatoria, cioè
alla tipicità della deliberazione che si va a sanare. La
deliberazione n. 629 è la deliberazione che dà luogo a questa
sanatoria e, nelle motivazioni che la "vostra" Giunta dà, si dice
che era impossibile attuare un tempestivo inserimento di queste
traduzioni nel sito regionale e che di conseguenza il personale non
aveva il tempo materiale e bisognava ricorrere all'esterno.
Sono andato a vedere quella deliberazione, ma quella
deliberazione è del marzo 2002 e i 2 incarichi - uno di tipo
fotografico e uno di impaginazione - avevano tempi strettissimi: un
mese; la deliberazione è del 4 marzo, le 2 convenzioni avevano
tempo un mese per essere eseguite. L'annuario doveva andare in
stampa per la stagione invernale successiva, tanto che nel novembre
2002 viene conferito l'incarico all'esterno ed è curioso che questo
incarico venga conferito nel novembre 2002, quando vi erano stati
almeno 6 mesi per poter attivare all'interno dell'Amministrazione
regionale le risorse umane necessarie ad effettuare la traduzione
di questa brochure.
Ci siamo poi presi la briga di andare a vedere in cosa
consistesse la redazione di questo annuario e siamo rimasti
sorpresi della sostanza contenuta nella deliberazione oggetto di
sanatoria, perché non è stato fatto un annuario, ma un catalogo e
normalmente un catalogo lo fa chi vende un qualcosa. Se noi
vendiamo un qualcosa, vendiamo un'immagine dei servizi che diamo e
non andiamo a sostituirci agli albergatori, promovendo l'immagine
dell'albergatore stesso, mi spiego meglio. Se lei ha avuto modo di
leggere per intero la deliberazione del marzo 2002, si sarà reso
conto che l'idea di aggiornare l'annuario con delle foto è
discutibile e rischiosa perché, sulla base della fotografia che
metto sull'annuario, rischio di creare l'aspettativa al potenziale
turista: la fotografia può essere difforme dalla realtà
alberghiera, perché è evidente che, nell'ambito di procedimenti di
ristrutturazione e della capacità ed onestà dei singoli
imprenditori di vendere la propria immagine, uno può dare in
pubblicazione una situazione fotografica che non è rappresentativa
del servizio che normalmente viene erogato dall'albergo. Questo
annuario ovviamente l'impegna l'immagine della Regione, tanto che
normalmente gli annuari degli alberghi fatti dalle amministrazioni
pubbliche si guardano bene dal dare la descrizione fotografica del
prodotto, per evitare di cascare nel rischio di essere un catalogo
ed impegnare eccessivamente l'ente pubblico. La cosa incredibile è
che, a fronte di una richiesta fatta negli anni precedenti agli
albergatori di produrre questa immagine, solo 70 immagini sono
state consegnate al servizio. A quel punto, la deliberazione, che
viene portata a sanatoria per le traduzioni, ha conferito un
incarico che si è concretizzato nel mandare un fotografo a spese
della collettività a fare qualcosa come 500 immagini digitali in
ogni albergo della Valle. È una cosa che ha dell'incredibile e che
penso possa succedere solo in Valle d'Aosta e in altre regioni che
stanno a latitudini decisamente più basse, perché è veramente
incredibile pensare che debba essere la Valle d'Aosta, come
istituzione, a fare la promozione dell'immagine di operatori
turistici. Questo andava detto a completamento delle vicende che
hanno determinato la vostra deliberazione a sanatoria e, di
conseguenza, la nostra interpellanza.
Penso che il quadro sia stato chiarito per quanto riguarda i
contenuti della deliberazione che avete sanato, le domande le ho
sintetizzate, ma sono puntualizzate nell'interpellanza e mi auguro
di avere risposte precise in base alle domande.
Président - La parole à l'Assesseur au tourisme, aux sports, au
commerce, aux transports et aux affaires européennes, Caveri.
Caveri (UV) - Sono consapevole del fatto che il Consigliere
Frassy adopera le interpellanze per fare a braccio una serie di
considerazioni, per cui non mi atterrò esclusivamente alla riposta
alle domande dell'interpellanza, ma dovrò obbligatoriamente - me ne
scuso con il Presidente - andare un po' fuori tema rispetto ai
contenuti dell'interpellanza. Credo peraltro, come ho avuto modo di
dire in un'altra occasione, che bisognerà riflettere sugli
strumenti ispettivi a disposizione dei consiglieri regionali
perché, come è legittimo che i consiglieri regionali allarghino le
proprie domande ad aspetti non contenuti nell'interpellanza, è
legittimo che possa rispondere sui medesimi contenuti, ma mi
domando a cosa serva il Regolamento del Consiglio, visto che ci
troviamo, a questo punto, di fronte ad un utilizzo dello strumento
regolamentare per fare altre cose, del tutto legittime, in una
sorta di "question time" rispetto al quale il Consigliere Frassy
capirà la bizzarria dell'utilizzo di questi strumenti. Da questo
punto di vista, vorrei riportare la questione alla semplice
fotografia della realtà. Mi fa piacere che da parte sua, appena
escono, vi sia questa attenzione nei confronti delle deliberazioni;
questo va a suo onore in quanto rappresentante dell'opposizione e
in quanto persona che deve vigilare sul corretto funzionamento del
Governo regionale.
Qui siamo di fronte ad una sanatoria per una fattura di una
prestazione realmente eseguita a costi equi: poche migliaia di
euro. Il resto delle valutazioni sul materiale promo-pubblicitario,
più o meno condivisibili, appartengono a scelte del passato, nel
senso che non si possono mischiare le richieste del perché di una
sanatoria che certamente al Governo regionale non fa piacere, ma ci
siamo trovati di fronte a cosa? In questo rispondo puntualmente ai
suoi quesiti. Ci siamo trovati di fronte a un lavoro di traduzione,
che è stato commissionato verbalmente dall'allora Dirigente della
Direzione promozione e sviluppo attività turistiche e sportive nel
mese di novembre 2002. Si è appurato che le traduzioni sono state
consegnate agli uffici competenti nel successivo mese di dicembre,
con conseguente emissione - e questo è il punto - da parte
dell'interessata, di una fattura proforma nel febbraio del 2003, lo
ripeto, con un prezzo congruo. Questi riferimenti sono puntualmente
riportati nella deliberazione, nel senso che ho dovuto spiegare ai
colleghi perché si operava una scelta di questo genere: una persona
ha svolto un servizio, è stata regolarmente retribuita, ha emesso
fattura; non esiste ragione da parte nostra per aprire un
contenzioso per poche migliaia di euro e riguardo a una situazione
che non potevamo contestare, fra l'altro i fatti avvenuti sono
stati puntualmente ricostruiti dai dirigenti. Lo si poteva fare
prima? Questo non spetta a me dirlo. La struttura in questo momento
è attivata nell'analizzare le eventuali pendenze, tra le quali è
risultata alla dirigente di questo servizio quella in esame e, pur
con le evidenti difficoltà derivanti dalla ricostruzione dei fatti
non integralmente documentati risalenti nel tempo, si sono avviate
le procedure finalizzate ad una serie di eventuali sanatorie di
situazioni rimaste in sospeso, che questa Giunta non nasconde, che
motiva di volta in volta, non facendo provvedimenti ultronei o
facendo scelte diverse, ma che fa alla luce del sole, presentando
delle deliberazioni di sanatoria laddove si renda necessario.
Vorrei rassicurare - ed è la risposta al secondo quesito - i
Consiglieri interpellanti in merito al fatto che gli attuali
dirigenti responsabili delle strutture facenti capo al dipartimento
hanno ben presente i principi e le regole che governano l'azione
amministrativa e che ne garantiscono l'equità, la trasparenza e,
soprattutto, la conformità alle disposizioni di legge.
In merito al terzo quesito, si ritiene - ma lei, Consigliere
Frassy, capirà che è una ricostruzione "ex post", non avendo potuto
vivere personalmente i fatti, non essendo stato testimone oculare:
ne devo dare una ricostruzione secondo quella fornita dagli uffici
stessi, in parte cambiati nel tempo - che il lavoro oggetto della
traduzione in argomento, quanto meno per le sue dimensioni,
correlate alla necessità di provvedervi in tempi ristretti quando è
stato dato l'incarico, non può ascriversi alla categoria dei
cosiddetti "atti di routine". Lei ha ripetuto più volte il termine
"routine", vorrei far notare che questa non era "routine"; gli atti
di traduzione in lingua francese rispondono ad un profilo
professionale ben specifico: nel caso dell'Amministrazione, ne è in
possesso soprattutto quel personale impiegato presso l'Office de la
langue française, il quale, nel caso specifico, essendo sottoposto
nel periodo considerato ad un sovraccarico di lavoro connesso alla
traduzione degli atti da pubblicarsi sul BUR, non è stato in grado
di assicurare le traduzioni nei tempi necessari.
Infine, relativamente all'ultimo quesito posto, si precisa che
l'attuale dirigente ha già potuto verificare la sussistenza di
altre situazioni sospese - alcune - e, compatibilmente con la
necessità di assicurare il buon andamento degli uffici, in
relazione agli attuali e programmati impegni, sta provvedendo nella
difficile attività di ricostruzione e verifica delle pratiche
ancora inevase. Non è piacevole fare questo tipo di attività, la
faremo perché è nostro dovere e la svolgeremo all'insegna della
chiarezza; chiarezza che credo vi sia in questa deliberazione di
sanatoria, che - ripeto - abbiamo dovuto assumere per la necessità
di ricostruire, con un atto amministrativo formale, una vicenda
che, certamente, se non fosse esistita, ci avrebbe fatto
piacere.
Président - La parole au Conseiller Frassy.
Frassy (CdL) - Ringrazio l'Assessore della risposta. Preciso fra
l'altro che la mia illustrazione - perché questo consente il
Regolamento - è stata una relazione non ripetitiva
dell'esposizione, dava uno spaccato di maggiore approfondimento,
senza peraltro l'effettuazione di alcuna altra o nuova domanda,
considerato quello che è anche un principio giuridico: in sede di
appello, non si possono porre nuove domande.
È evidente che la relazione dell'Assessore denota il disagio di
dover ancora adesso condividere o avere ereditato delle situazioni
che - come più volte ha sottolineato nella sua risposta - avrebbe
fatto volentieri a meno di dover affrontare. Capiamo questo disagio
per quanto riguarda lei e - il termine è solo temporale - i novizi
di Giunta, un po' meno nei confronti dei professionisti di Giunta
che questa maggioranza - la quale è la continuazione della
precedente - ha espresso nella scorsa legislatura.
Prendiamo atto che le vicende dello scorso novembre non sono
state ancora completamente monitorate all'interno della macchina
amministrativa, ma penso che il problema vada al di là della sua
volontà: diventa un problema di collegialità della vostra Giunta,
diventa un problema della Presidenza della Regione. Ci lascia non
poco preoccupati che, a distanza di un anno, non vi sia ancora il
quadro delle situazioni amministrative che hanno portato alla crisi
di una Giunta e alla modificazione degli equilibri di maggioranza,
perché è l'evidenza di una difficoltà a gestire l'apparato
amministrativo ed è una difficoltà che un anno dopo è nuovamente al
centro delle attenzioni della Procura. Penso che su questo aspetto
questo Consiglio dovrà fare quanto prima qualche riflessione; ma
chiudo la parentesi.
Venendo alla replica, voglio sottolineare una perplessità
ulteriore sul concetto di bilinguismo, perché l'Assessore ha detto
che le traduzioni sono di competenza del Bureau de la langue
française, che lo siano non lo metto in discussione, metto in
discussione il principio: diventa paradossale andare a sostenere
"l'impianto", che tuttora si sostiene in questa Amministrazione -
la cosa più grave è che lo si sostiene anche nelle USL, dove vi
sono altri problemi -, di pretendere la conoscenza e l'accertamento
di una lingua francese, che non solo non si usa nelle comunicazioni
interne e nelle comunicazioni esterne, non si riesce neppure ad
utilizzare nei momenti in cui bisogna dare attuazione a quella
comunicazione istituzionale bilingue. Questa è l'evidenza di quel
dato emerso già nello studio della Fondazione Chanoux, che la dice
lunga su quella percentuale che non supera il 2% e si attesta
attorno all'1,8-1,9% di Valdostani che riconoscono il francese come
una propria "lingua maternelle", dunque parlata e scritta.
Questi sono elementi ulteriori di riflessione perciò, nel
ringraziare l'Assessore per la sua risposta puntuale, prendiamo
atto di questi due aspetti: di questo anacronismo che ormai
condiziona la vita amministrativa della Regione, cioè il modo in
cui deve essere gestito il francese, e di questa situazione che
ancora non è stata definita, relativamente alle vicende che hanno
portato un anno fa alla crisi della Giunta di allora; su questo ci
ripromettiamo di tornare.
