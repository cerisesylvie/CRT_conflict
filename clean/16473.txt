Classificazione
CACCIA E PESCA


Resoconto integrale del dibattito dell'aula
Oggetto del Consiglio n. 2856 del 26 novembre 1997 - Resoconto
SEDUTA ANTIMERIDIANA DEL 26 NOVEMBRE 1997
OGGETTO N. 2856/X Problemi relativi al contenimento della specie
"cinghiale". (Interpellanza)
Interpellanza Vista la legge regionale n. 64/94 articolo 11
comma 2 che prevede, qualora vengano istituiti ambiti territoriali,
si deve ottenere un'equa ripartizione dei cacciatori negli stessi
ambiti attraverso un equilibrio tra territorio, pressione venatoria
e presenza di selvatici;
Ricordato che con Delibera di Giunta n. 1301 del 21 aprile 1997
è stato approvato un programma di contenimento della specie
"cinghiale" al fine di evitare gravi danni alle colture agricole
consentendo tra l'altro al corpo forestale di esercitare una
"caccia" anche notturna fino all'apertura della stagione venatoria
1997;
Visto il perdurare, a seguito delle decisioni del Comitato
regionale per la gestione venatoria, della protesta dei cacciatori
delle squadre della media Valle;
Considerato che tale situazione penalizzerà enormemente gli
agricoltori valdostani e nel contempo determinerà un maggior onere
finanziario per l'Amministrazione regionale sia diretto che
indiretto;
i sottoscritti consiglieri regionali
Interpellano
la Giunta regionale per conoscere:
1) quali sono state le motivazioni che hanno determinato tale
incresciosa situazione;
2) quali sono gli eventuali provvedimenti che l'Amministrazione
regionale intende assumere per derimere la grave situazione
venutasi a creare.
F.to: Viérin Marco - Parisi - Lanièce - Aloisi
Presidente Ha chiesto la parola il Consigliere Parisi.
Parisi (Aut) Per una volta tanto intervengo io anziché il
Consigliere Viérin, tenuto conto che lui interverrà dopo, in merito
a questa vicenda anche perché si è interessato molte volte del
problema "cinghiale".
Abbiamo presentato quest'interpellanza in quanto preoccupati
dalla situazione che si è venuta a creare nel mondo venatorio a
seguito delle decisioni che sono state assunte all'interno del
Comitato regionale per la gestione venatoria. Decisioni che a
nostro parere potrebbero vanificare lo sforzo che è stato
effettuato in questi ultimi anni per raggiungere un equilibrio
all'interno dei vari soggetti del mondo venatorio, dopo anni di
aspro dibattito e di situazioni che non andavano nel segno
positivo.
Non vogliamo fare alcun dramma e pensiamo che questo non sia il
problema dei problemi; riteniamo tuttavia che sia opportuno
intervenire per evitare che ragioni di campanilismo o di egoismo
personale arrechino gravi danni al settore agricolo e che di
conseguenza questi danni e questi maggiori costi economici si
riversino poi sulla Comunità valdostana.
Crediamo d'altra parte che se dopo anni di confronto siamo
riusciti a dotarci di una legge regionale, sia doveroso intervenire
per non vanificare tutto lo sforzo compiuto per raggiungere
determinati obiettivi.
Lo spirito e l'intento non sono quelli di scoprire di chi la
colpa o di chi la ragione, ma è quello di ricercare un'equilibrata
e corretta soluzione tenendo conto però di alcuni dati di fatto. Il
primo dato riguarda i censimenti che sono stati fatti in primavera
dai cacciatori o dalle squadre con la collaborazione del corpo
forestale, dai quali è emerso che la presenza di quest'animale è
così distribuita: 211 esemplari nella bassa Valle, 76 nella media
Valle e 42 in alta Valle.
L'articolo 11, comma 2 della legge 64/94, ed è il secondo dato
di cui bisognerebbe tener conto, prevede che, qualora vengano
costituiti gli ambiti territoriali - e qui apro una parentesi per
chiedere all'Assessore se gli ambiti territoriali sono stati
istituiti in base a quello che prevede l'articolo 5, da dove si
deduce tutto quello che è il percorso per l'applicazione corretta
della legge 64 -, si debba ottenere un'equa ripartizione dei
cacciatori negli stessi ambiti attraverso un equilibrio fra il
territorio, pressione venatoria e presenza di selvatici. Quindi
l'articolo 11 con i criteri dell'articolo 5 prevede che gli ambiti
territoriali, una volta istituiti, debbono tener conto di quello
che dicevo prima.
Il terzo dato oggettivo, importante perché recepisce le
finalizzazioni della legge, è la delibera di Giunta n. 1301, con la
quale si davano, in base agli accertamenti effettuati, dei
suggerimenti al Comitato regionale per la gestione venatoria di
quelli che dovevano essere gli sviluppi per stabilire tutto il
procedimento e per evitare che vi fossero dei contrasti fra i
cacciatori.
Un altro dato è quello contenuto nel deliberato del 9 novembre
1997 predisposto dal Comitato regionale per la gestione venatoria,
che aveva distribuito le squadre per la caccia a quest'animale; le
squadre individuate erano 14, di cui 7 nella media Valle, 4 nella
bassa Valle e 3 nell'alta Valle.
Credo che questi dati dovrebbero tener conto di tutta una serie
di altre delibere che sono state prese legittimamente e
autonomamente dal Comitato per la gestione venatoria, delibere che
sicuramente hanno creato la situazione esistente in questo
momento.
Detto questo, non sappiamo se i cinghiali siano salassi, siano
romani o siano di altra nazionalità, come qualcuno scriveva l'altro
giorno, però sappiamo che i danni causati da questi animali sono
enormi; non vorrei sbagliarmi, ma l'anno scorso mi pare che sia
stato quantificato in un centinaio di milioni il danno economico
arrecato e che è stato il rimborso dato agli agricoltori. Non
vorremmo che, come è avvenuto per tantissimi altri problemi, quella
situazione che si è venuta a creare fosse presa in maniera
superficiale; non vorremmo altresì che questo problema, se
affrontato in maniera superficiale, diventasse più grave di quanto
lo è attualmente.
Quindi lo scopo di quest'interpellanza è sapere cosa intende
fare l'Assessore. Ci auguriamo che l'Assessore si faccia promotore
di un'iniziativa con cui verificare se è possibile far rientrare
questo problema nel suo giusto equilibrio, evitando in tal modo un
aggravamento della situazione. Non vogliamo entrare nel merito,
come dicevo prima, di chi è la ragione e di chi è il torto, però
vorremmo che si potesse giungere ad una soluzione equilibrata per
evitare ulteriori danni che è già gravato di altri problemi.
Presidente Ha chiesto la parola l'Assessore all'agricoltura e
risorse naturali, Vallet.
Vallet (UV) Prima di rispondere puntualmente alle due domande
che sono state evidenziate nell'interpellanza, permettetemi alcune
considerazioni di carattere generale.
È fuor di dubbio che questa è una situazione che rasenta il
ridicolo per non dire che è una situazione ridicola; potremmo anche
ridere e divertirci se non ci fosse il problema dei danni gravi
alle colture che i cinghiali provocano, quindi è evidente che di
questa situazione dobbiamo farci carico in qualche modo.
Seconda considerazione di carattere generale. Con la legge
64/94, appunto la legge regionale che norma in materia di caccia,
si era fatta una constatazione di carattere generale; quella legge
aveva come presupposto la constatazione che fosse presente
nell'ambiente venatorio una certa maturità e quindi una
disponibilità, anzi una richiesta forte di partecipare direttamente
e concretamente alla gestione non solo dell'attività venatoria, ma
alla gestione dell'attività e di tutto quanto concerne la gestione
faunistica della nostra Regione. La constatazione che devo fare con
molto rammarico e con molta delusione è che una certa parte del
mondo venatorio dimostra un'immaturità evidente, che pone limiti
alla possibilità di gestire in maniera matura tutta la questione.
Perché? Perché sono abituato a ragionare in termini di rispetto dei
ruoli e di rispetto delle regole democratiche.
Rispetto dei ruoli. Proprio riferendoci alla presupposta
maturità e capacità quindi degli organi che gestiscono il mondo
venatorio di decidere senza che ci fosse bisogno dell'intervento
degli organi politici, abbiamo delegato al Comitato regionale per
la gestione venatoria la distribuzione delle squadre per l'attività
della caccia in battuta sul territorio regionale e il Comitato
regionale per la gestione venatoria ha assolto il suo compito.
Parlo a questo punto di rispetto della democrazia perché le
decisioni sono state prese e non è detto che le volontà di pochi o
comunque di una minoranza debbano prevalere sulle decisioni che
sono state prese dalla maggioranza. Come giustamente ha detto il
Consigliere Parisi, non entro nel merito e non voglio cercare di
dare ragione agli uni o agli altri; mi limito a dire che in questa
situazione l'atteggiamento dell'Assessorato è che l'organizzazione
della distribuzione delle squadre sul territorio è una decisione
che abbiamo demandato al Comitato, quindi alle decisioni del
Comitato ci atteniamo. È evidente che se io dico che in modo
ridicolo qualcuno decide di scioperare, fra virgolette, il problema
del contenimento della specie cinghiali resta, quindi in queste
zone dei provvedimenti dovremo prenderli.
Mi sono permesso di sollecitare il Comitato regionale per la
gestione venatoria con una lettera del 12 novembre, nella quale ho
detto che: "Preso atto della decisione dei capicaccia della media
Valle di sospendere la caccia in battuta al cinghiale, e
considerato che la riduzione numerica di questo selvatico si pone
come indispensabile al fine di riequilibrare le popolazioni
faunistiche e salvaguardare le produzioni agricole, sollecito con
la presente codesto Comitato a ricercare un'urgente ed equa
soluzione al contenzioso".
Ma sono andato oltre, e qui vengo a rispondere al secondo punto
dell'interpellanza che chiede quali sono gli eventuali
provvedimenti che l'Amministrazione regionale intende assumere.
Continua la lettera: "Poiché la limitazione dei cinghiali nel
centro Valle costituisce un obiettivo irrinunciabile di questo
Assessorato, prima di adottare atti amministrativi specifici intesi
a disporre con personale iniziative, procedure e metodi diversi
dalla caccia in battuta, è opportuno che siano valutate tutte le
soluzioni, compresa la ricerca nel centro Valle di cacciatori in
possesso della qualifica di capobattuta disponibili ad organizzare
nuove squadre". Perché se questi capibattuta si rifiutano di uscire
in battuta, bisognerà che qualcun altro ci pensi.
Concludo nella lettera: "Nel ribadire che quanto richiesto
riveste carattere di massima urgenza, si confida in una fattiva
collaborazione e si porgono distinti saluti".
In seguito a questa lettera il Comitato si è riunito per ben due
volte, soluzioni concrete non ne sono state trovate. Su "La Stampa"
di oggi credo che ci siano le risposte anche di tipo personale a
queste problematiche, ripeto, non voglio entrare nel merito, mi
limito a dire che in presenza di questa situazione è chiaro che
l'esigenza di controllare la specie c'è ed è forte, quindi stiamo
già attivandoci per provvedere in modo alternativo. Come? Ci sono
diverse possibilità, alcune più facilmente praticabili, altre che
per questioni di tempo probabilmente non sarà possibile mettere in
piedi perché presuppongono una modifica del calendario venatorio. E
prima che abbia riunito tutti gli organi che devono esprimersi
sulle modifiche del calendario venatorio, è terminato il periodo
destinato alla caccia in battuta, quindi questa è una soluzione
difficilmente perseguibile.
Resta comunque praticabile, ai sensi della legge 157 e della
legge 54, la possibilità del controllo della fauna che può avvenire
con gli strumenti che le leggi consentono, non è detto solo
attraverso gli appostamenti notturni così come lo abbiamo fatto nei
mesi primaverili ed estivi di quest'anno e dell'anno precedente, ma
anche attraverso minibattute o battute, a cui saranno chiamati a
partecipare oltre al corpo forestale valdostano anche i cacciatori
esperti che si renderanno disponibili. E vi garantisco che ce ne
sono.
Presidente Ha chiesto la parola il Consigliere Viérin Marco.
Viérin M. (Aut) L'Assessore oggi è stato molto pacato nelle
risposte dateci probabilmente perché si trova in difficoltà in
quanto non pensava che potessero nascere alcune incresciose
situazioni, però mi pare che l'Assessore abbia concluso il suo
intervento - e dico questo non nel senno del poi, o del "lo avevo
detto" - prospettando soluzioni che il sottoscritto ha dato qui già
3-4 anni fa. Di questo posso essere lieto; posso solo rimproverarmi
di non essere stato più incisivo per fare in modo che queste scelte
potessero partire già 2 o 3 anni fa. Il mio sforzo è stato fatto,
purtroppo non potevo far di più essendo il mio ruolo di minoranza
ed essendo fino ad ora la minoranza anche molto risicata cioé di 7
consiglieri su 35.
Fatta questa premessa, mi ha stupito una certa
deresponsabilizzazione da parte dell'Assessore, il quale fino
all'anno scorso ha affrontato questo problema con propri decreti
che prevedevano tutte le modalità. Decreti sui quali abbiamo
discusso varie volte, sui quali ho fatto varie proposte più decise
e concrete, che però non hanno mai trovato ascolto. Invece
quest'anno l'Assessore ha pensato di inserire il tutto nel
calendario venatorio, ma cos'è che si è inserito nel calendario
venatorio? Non si è inserito il come fare, ma si è precisato il
numero massimo di squadre, quindi si è messo un limite al numero
delle squadre e si è diviso il territorio regionale in tre zone.
Tutto il resto è stato demandato al Comitato, anche se è legittimo
responsabilizzare il Comitato regionale in questo senso, era
prevedibile che questioni già sorte l'anno scorso, quest'anno
potevano esplodere, e su un'avvisaglia di questo tipo mi sembra che
l'Assessore abbia voluto lavarsi le mani e delegare il tutto al
Comitato.
Oggi siamo in una situazione in cui sicuramente avremo un
prelievo di cinghiali inferiore a quello dell'anno scorso e ci
troviamo anche di fronte ad alcune scadenze; giustamente
l'Assessore ricordava che la caccia è prevista dal 9 novembre all'8
gennaio e se aspettiamo ancora un po' di tempo, riusciremo ad avere
solo le feste natalizie a disposizione per le battute e non so che
risultati potremmo avere. Quindi rimane solo l'adozione da parte
dell'Assessorato di quei provvedimenti riferiti alle leggi 157 e
54, cioè il controllo della fauna. Però qui si innesca un altro
problema, l'Assessore in tutte le sue delibere degli ultimi cinque
anni, quando ha proposto alla Giunta la delibera di controllo della
specie del cinghiale, ha inserito come presunta presenza di
quest'animale sul territorio valdostano sempre 300 esemplari e si
era determinato che per un giusto controllo si doveva prelevarne il
20 percento, cioè 60 cinghiali. Quindi vorrei capire anche come si
potrà ribaltare la questione; non penso che di punto in bianco
l'Assessore possa dire che i cinghiali in tre mesi sono aumentati
arrivando a 600 o 1000 cosa che il sottoscritto ha sempre
sostenuto, insieme al fatto che si doveva prelevare non il 20
percento, ma il 40 percento o il 60 percento.
Quindi vedo la strada molto impervia, con due conseguenze. La
prima conseguenza è che quest'anno ci sarà un minor prelievo e alla
fine l'agricoltura sarà messa ancora più in ginocchio da questo
fatto, perché come Parisi ha detto e come io ho già ricordato altre
volte, è vero che l'Amministrazione paga contributi per danni per
alcune centinaia di milioni, ma l'Assessore sa bene che molti
agricoltori non fanno neanche la domanda perché dopo aver fatto la
domanda, l'agricoltore deve aspettare il sopralluogo della
forestale, la misurazione dell'appezzamento, la constatazione del
danno alle colture e alla fine riceve un'indennità di 3-400mila
lire. Pertanto agli agricoltori costa di più presentare la domanda
che quello che ricevono come indennizzo. Quindi la gran parte degli
agricoltori, come l'Assessore sa, si rifiuta categoricamente di
presentare la domanda di contributo perché è una presa in giro.
L'altra considerazione è che comunque scaricandosi di questa
responsabilità, l'Assessore rischia di far esplodere una certa
situazione all'interno del mondo venatorio che non so come potrà
essere definita, come potranno proseguire gli screzi e cosa potrà
succedere. Avrei preferito che l'Assessore fosse sceso in campo,
come si suol dire, anche perché chi ha fatto questa protesta ha
presentato un ricorso al TAR chiedendo la sospensiva, quindi c'è
anche quest'aspetto da definire. Se l'Assessore avesse voluto - e
intendesse - scendere in campo per trovare una giusta mediazione,
cercando di capire le ragioni degli uni e degli altri ponendo come
finalità gli obiettivi - che sono quelli di cui abbiamo parlato
prima -, e cioè l'abbattimento dei cinghiali, avrei preferito e
ritengo che sarebbe stata la soluzione migliore. Mi rammarica il
fatto che oggi l'Assessore si trinceri, mentre altre volte non l'ha
fatto, vedasi la legge regionale n. 64 che la maggioranza ha voluto
approvare dato di fatto il potere decisionale ai dirigenti e
all'Assessore regionale, mentre oggi per difendersi e per togliersi
da questo problema ha utilizzato il concetto di democrazia.
Infatti, Assessore, se va a rileggersi il dibattito che abbiamo
fatto in Consiglio durante l'approvazione della legge regionale 64,
vedrà che il sottoscritto ed altri avevano proposto emendamenti
proprio per rendere quella legge molto più democratica e dare uno
spazio maggiore agli interessati, che sono coloro che esercitano la
pressione venatoria sul territorio e gli agricoltori.
Infine c'è il discorso degli ambiti territoriali. Qui per la
prima volta abbiamo una legge che dice che, istituendo ambiti
territoriali, ci si dovrebbe comportare in una certa maniera,
invece oggi mi pare che ci si comporti in una maniera completamente
diversa.
Confido ancora che l'Assessore scenda in campo perché questo è
un suo compito proprio per dirimere l'attuale situazione ed evitare
ulteriori screzi su questa vicenda fra le parti, ponendosi come
primo obbiettivo l'abbattimento dei cinghiali.
