Classificazione
ASSISTENZA SANITARIA E OSPEDALIERA
Servizio di emergenza sanitaria (118)



Oggetto del Consiglio n. 1804 del 21 settembre 2022 - Resoconto
OGGETTO N 1804/XVI - Interrogazione: "Motivi del ritardo
nella comunicazione dell'indisponibilità di medico e ambulanza del
soccorso sanitario dell'Azienda USL della Valle d'Aosta al torneo
"La Piazza" svoltosi a Saint-Vincent".
Bertin (Presidente) -
Pertanto passiamo al punto n. 19.
Risponde l'assessore Barmasse.
Barmasse (UV) -
Le due domande sono: "Se le segnalazioni
citate in premessa corrispondono al vero", cioè a un disservizio in
questa manifestazione, e "Se, in caso affermativo, quali siano le
criticità che hanno portato la struttura centrale operativa,
soccorso sanitario e agenzia territoriale dell'Azienda USL della
Valle d'Aosta, a comunicare tre giorni prima dell'evento
all'associazione summenzionata l'indisponibilità di un medico e di
un'ambulanza per la manifestazione".
Con riferimento all'oggetto di quest'interrogazione, abbiamo
sentito il responsabile della struttura Semplice Emergenza
Territoriale CUS dell'Azienda USL della Valle d'Aosta e riferisco
quanto mi è stato rappresentato in merito alle problematiche
intervenute.
In via generale è anzitutto da premettere che nel mese di
gennaio 2022 le manifestazioni sportive e ludiche che la Struttura
Semplice di Emergenza Territoriale CUS dell'Azienda USL ha preso in
carico sono state centosettantasei, quindi un numero
particolarmente elevato in rapporto alle risorse disponibili.
Quanto al caso specifico, da una verifica risulta che il
responsabile dell'Associazione Dilettantistica Valdostana ha
inviato le richieste nei tempi prestabiliti e che l'ufficio
competente dell'Azienda USL ha comunicato sin da subito le
problematiche rispetto alla mancanza di risorse e altresì
all'impossibilità di trovare un medico, vista la carenza attuale di
personale sanitario.
Più precisamente la comunicazione sulla difficoltà di copertura
è stata fatta all'Associazione telefonicamente dagli amministrativi
dell'Ufficio Trasporti Secondari, UTS, circa tre settimane prima
della data della manifestazione.
Il suddetto ufficio si prodigava sin da subito per la ricerca
delle ambulanze per la manifestazione che si è tenuta nei giorni 25
e 26 giugno. Le organizzazioni di volontariato ANPAS e CRI
comunicavano all'Ufficio Trasporti Secondari l'impossibilità di
effettuare l'assistenza.
Per tale motivo un responsabile del 118 invitava il responsabile
dell'Associazione a una riunione presso il proprio ufficio per fare
il punto della situazione.
Non vi erano medici disponibili e l'UTS, Ufficio Trasporti
Secondari, non aveva ancora avuto conferme da parte dell'UDV, per
coprire il servizio, cioè dell'organizzazione di volontariato.
Si rimaneva comunque intesi che si sarebbe fatto il possibile
per dare l'assistenza sanitaria alla manifestazione.
Il responsabile del 118 ha contattato personalmente nei giorni a
seguire i responsabili dell'Associazione Dilettantistica Valdostana
per comunicargli il nominativo del medico che si era reso
disponibile. Alla sua comunicazione il responsabile gli riferiva di
aver già trovato, di sua iniziativa, un medico per l'assistenza,
quindi si è provveduto ad annullare l'assistenza per il medico
dell'Azienda USL.
L'UTS riusciva comunque a trovare la disponibilità di
un'ambulanza dei volontari di Châtillon per il giorno 26 giugno,
mentre per la giornata del 25 giugno, dopo innumerevoli ricerche
sia tra i dipendenti dell'Azienda USL, sia anche fuori Valle, per
il tramite delle Associazioni di volontariato, ci si è trovati
nell'impossibilità di effettuare l'assistenza sanitaria.
Conseguentemente veniva avvisato il responsabile
dell'Associazione Valdostana.
Si evidenzia che, visto il periodo di grave carenza di organico
e di diminuzione del numero dei volontari, è di primaria importanza
garantire la copertura dei turni di soccorso di emergenza a
discapito, purtroppo, a volte, della copertura delle manifestazioni
che sono diventate numerosissime e concomitanti.
Si ribadisce che l'Associazione Dilettantistica ha dovuto
cercare la copertura con ambulanza solo per la giornata del 25, in
quanto quella del 26 era stata garantita dal sistema 118.
In merito alle spese sostenute, bisogna fare un po' di
chiarezza: le tariffe per l'uso dell'ambulanza seguono la
disciplina regionale, così come integrata da quella dell'Azienda
USL della Valle d'Aosta, cui si devono attenere sia l'Azienda USL
sia le Associazioni di volontariato con le quali l'Azienda medesima
intrattiene convenzioni.
Per quanto riguarda le tariffe per il personale sanitario e
tecnico dell'Azienda USL, si precisa che sono determinate ai sensi
della normativa vigente in materia di libera professione
intramuraria dalla delibera del direttore generale n. 730 in data 6
luglio 2015 e n. 837 in data 10 agosto 2015.
Queste sono le tariffe ufficiali pubblicate anche sul sito
Internet dell'Azienda USL a cui ci si deve attenere.
Per quanto riguarda l'affermazione "In difetto di comunicazione,
vale il principio del silenzio-assenso da parte della struttura
centrale operativa Soccorso sanitario emergenza territoriale" è
stato mal interpretato il suo significato, poiché la medesima non
riguarda l'assistenza sanitaria, ma le prescrizioni sul piano di
soccorso, sicché se all'ente richiedente non pervengono
comunicazioni con richiesta di variazioni del piano da parte della
centrale operativa entro dieci giorni dalla presentazione dello
stesso, quest'ultimo viene ritenuto valido.
Anche queste determinazioni sono pubblicate sul sito Internet
dell'Azienda USL sotto la voce "Assistenza alle
manifestazioni".
Presidente -
Per la replica, consigliere Manfrin.
Manfrin (LEGA VDA) -
Il problema in questo caso è che ci
sono persone che fanno le richieste nei tempi dovuti, perché la
comunicazione e la richiesta rispetto al piano di emergenza, che è
stato appunto richiesto per questa manifestazione, è stata
formulata in data 20 aprile 2022, quindi con un congruo
anticipo.
Lei dice che telefonicamente sono stati avvisati tre settimane
prima dello svolgimento del torneo. Il torneo si svolgeva il 25 di
giugno ma tre settimane prima lei dice che c'è stata una
telefonata; io le posso garantire che ho sentito la controparte e
l'unico documento che rimane agli atti è l'avviso tre giorni prima
della manifestazione, quindi il 22 di giugno, che l'ambulanza non
c'era, che l'ambulanza non era a disposizione.
Ora io comprendo il ragionamento che lei ha fatto e, ci
mancherebbe, la priorità è sicuramente dovuta alle persone che
ovviamente hanno dei problemi, delle criticità, e le manifestazioni
vengono dopo, questo mi pare ultroneo affermarlo, ma è bene anche
dire che se una persona si prende per tempo e lo comunica il 20 di
aprile e la struttura non si prende nemmeno la briga di comunicarlo
nei tempi dovuti, quindi entro dieci giorni così come prescritto,
qualche problema si rileva.
Si rileva qualche problema anche perché, caso vuole, che nello
stesso giorno si è svolto un altro torneo, ma in questo stesso
torneo, secondo lo schema che è stato poi applicato, non è stata
richiesta la struttura che è stata richiesta a coloro che l'hanno
organizzata a Saint-Vincent, ma è stata richiesta soltanto la
presenza di un soccorritore, non il medico o l'ambulanza, ma un
soccorritore.
Allora siccome le due manifestazioni sono similari se non
identiche - due tornei di calcetto - lo stesso rischio che viene
rilevato nella tabella bellissima, io vi invito poi a vedere la
tabella con la quale si giudica le modalità con cui bisogna
calcolare il rischio, perché bisogna indicare, oltre alla densità
di persone, l'età prevalente e la stima dei partecipanti, c'è anche
la condizione dei partecipanti che è "Rilassato" a cui si dà un
punto, "Eccitato" a cui si dà due punti o "Aggressivo" a cui si dà
tre punti.
Io mi chiedo davvero se chi organizza una manifestazione debba
stimare se il pubblico sarà eccitato o aggressivo. Vi chiedo
davvero chi abbia prodotto una cosa di questo tipo, ma questo
è.
Detto questo, però, rimane il fatto che due manifestazioni
identiche si svolgono lo stesso giorno e per queste due
manifestazioni la USL a una dice che va bene solo un soccorritore,
e all'altra che deve avere il soccorritore, l'ambulanza, il medico,
l'elicottero, i Vigili del Fuoco e il bibliotecario a disposizione.
Questo risulta particolarmente curioso.
Siccome ho partecipato peraltro a quel torneo, ho avuto la
fortuna di farlo, e a quel torneo peraltro hanno partecipato anche
Assessori e Consiglieri che sono presenti in questo Consiglio, si
figuri lei, Assessore, la sorpresa quando a fare assistenza a quel
torneo abbiamo visto un'ambulanza che arrivava dalla Croce Rossa di
Ivrea che ha, veramente con abnegazione, deciso di adempiere al
servizio che le veniva richiesto.
Però si dice che i volontari non sono abbastanza, che i
volontari sono sempre di meno, che le strutture non ci sono, che
mancano le cose.
Se i volontari sono sempre di meno, allora mi chiedo qual è il
senso, per esempio, di schiacciare in mano alle associazioni 900
mila euro all'anno, cioè bisogna capire se i servizi che dovrebbero
essere erogati vengano erogati oppure no, partendo dal presupposto
che, come ho sempre affermato, il volontariato non ha bisogno di
soldi, cioè il volontariato ha bisogno di assistenza e di strutture
per quanto riguarda l'assicurazione, i mezzi e quant'altro. Pagare
i volontari è discorso diverso, ma questo l'affronteremo in
un'altra sede.
Comunque, un ultimo accenno, visto che l'ha detto, dobbiamo
farlo per quanto riguarda le tariffe.
Lei ha detto giustamente che le tariffe sono stabilite, quindi
parliamo del medico; io le chiederei magari di sentire il medico in
questione e di chiedergli per caso se telefonicamente o
personalmente abbia effettivamente chiesto agli organizzatori le
tariffe che sono previste. Qui mi fermo, qui mi chiudo e la
ringrazio.
