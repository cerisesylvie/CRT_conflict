Classificazione
CONSIGLIO REGIONALE
Attività consiliare d'aula



Oggetto del Consiglio n. 1277 del 10 febbraio 2022 - Resoconto
OGGETTO N. 1277/XVI - Ordine dei lavori. Non iscrizione
all'ordine del giorno di sette risoluzioni.
Bertin (Presidente) -
Possiamo riprendere i lavori dopo
la Conferenza dei Capigruppo che si è confrontata
sull'organizzazione dei lavori. Come dicevo, sono state depositate
sette risoluzioni che devono essere iscritte all'ordine del giorno.
Ha chiesto la parola il presidente della Regione Lavevaz per
mozione d'ordine, ne ha facoltà.
Lavevaz (UV) -
Solo per spiegare le motivazioni per le
quali abbiamo ritenuto utile un confronto con i Capigruppo. Nella
riunione dei Capigruppo di un'ora fa abbiamo presentato una
proposta a tutti i gruppi, ossia quella di fare un'analisi
sull'effettiva urgenza delle risoluzioni presentate, ci sono sette
risoluzioni presentate, e riteniamo che, per affrontare in modo
proficuo, serio e con una qualità anche di analisi puntuale che
queste risoluzioni richiedono: alcune possono avere una natura
politica che all'interno di quest'aula può essere in qualche modo
risolta senza necessità di analisi o approfondimenti, invece altre
hanno delle ripercussioni di natura tecnico-amministrativa
importante, quindi sono delle impegnative politiche che però hanno
le ripercussioni di tipo amministrativo successive che richiedono
un approfondimento tecnico adeguato. Il Regolamento del Consiglio
prevede la proposizione delle risoluzioni verso la fine del
Consiglio perché sono collegate comunque ai punti trattati nei due
giorni di Consiglio, quindi è abbastanza naturale che queste, con
la nostra organizzazione, vengano presentate verso la fine dei due
giorni di Consiglio, e questo, di fatto, rende quasi impossibile
un'analisi tecnica dei contenuti delle stesse. Abbiamo proposto ai
gruppi di scegliere una risoluzione per gruppo che si ritiene la
più importante e la più urgente da portare all'attenzione oggi di
questo Consiglio. Questa proposta non è stata accettata, quindi i
gruppi di maggioranza non voteranno l'iscrizione delle risoluzioni
proprio per una questione di serietà e di una necessità di
confronto che riteniamo fondamentale. Anche la risoluzione che la
maggioranza ha preparato non verrà iscritta in discussione
oggi.
Presidente -
Ha chiesto la parola al consigliere Aggravi,
ne ha facoltà.
Aggravi (LEGA VDA) -
Per esplicitare la posizione dei
gruppi di minoranza: in Capigruppo, prendendo atto della proposta
fatta dal Presidente, quindi dalla maggioranza, hanno sottolineato
il fatto che ritengono che tutte le risoluzioni presentate abbiano
carattere d'urgenza e attinenza anche con l'attuale situazione e
con gli argomenti che sono stati discussi in Consiglio. Ci siamo
espressi a favore dell'iscrizione e quindi voteremo l'iscrizione di
tutte le risoluzioni. Questo perché con anche tutto il pomeriggio
di Consiglio davanti, si sarebbe potuto approfondire i vari temi e
si sarebbero anche potute trovare magari delle sintesi importanti
per dare una risposta alla comunità valdostana. Mi si permetta di
fare una considerazione tutta personale ma gli approfondimenti
tecnici chiesti alla fine io penso che debbano anche tenere conto
in particolare della risoluzione che la stessa maggioranza ha
presentato, che ha notevoli aspetti che andrebbero approfonditi dal
punto di vista tecnico e quindi ci diciamo anche un po' stupiti, io
per
primis
, di questa proposta ma ne prendiamo atto e così
va la vita.
Presidente -
Metto in votazione l'iscrizione delle
risoluzioni. Facciamo un'iscrizione unica? La votazione è
aperta.
Appello nominale del Consigliere presente in remoto sulla
piattaforma zoom.
Manfrin (LEGA VDA) -
Favorevole.
La votazione è chiusa.
Presenti: 34
Votanti: 34
Favorevoli: 15
Contrari: 19
Le risoluzioni non sono iscritte d'urgenza.
Sospendiamo adesso i lavori per riprenderli nel pomeriggio. Ci
aggiorniamo alle ore 15:00.
---
La seduta termina alle ore 12:45.
