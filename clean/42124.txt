Classificazione
ASSISTENZA SANITARIA E OSPEDALIERA
ASSISTENZA SOCIALE
Invalidi civili



Oggetto del Consiglio n. 1076 del 7 novembre 2019 - Resoconto
OGGETTO N. 1076/XV - Interpellanza: "Applicazione del
protocollo di sorveglianza sanitaria per i lavoratori ex esposti ad
amianto".
Rini (Presidente) -
Punto 21 all'ordine del giorno. La
parola al collega Mossa.
Mossa
(M5S) -
Oggi parliamo di lavoratori ex
esposti ad amianto del protocollo sanitario. Esiste una normativa
molto chiara che parte da risoluzioni europee, passa per leggi e
decreti, fino ad arrivare a delibere regionali, tutto richiamato
nelle premesse della mia interpellanza, che disciplinano
chiaramente il protocollo di sorveglianza sanitario previsto per i
lavoratori ex esposti ad amianto. In particolare, l'articolo 5
dell'intesa Stato-Regioni sull'adozione del protocollo di
sorveglianza sanitaria dei lavoratori ex esposti all'amianto, ai
sensi degli articoli 2 comma 1 lettera A e 3 del decreto
legislativo n.281 del 28 agosto 1997, prevede che le Regioni e le
Province autonome, per il tramite delle aziende sanitarie locali,
ovvero di altre strutture sanitarie, garantiscano ai lavoratori ex
esposti e ai loro familiari l'informazione: sui rischi per la
salute derivanti dall'esposizione all'amianto e sugli interventi
attuabili con l'adozione di stili di vita salutari; sugli aspetti
previdenziali e sulle procedure amministrative per il
riconoscimento del danno e del suo aggravamento, ove ne ricorrano i
presupposti, anche attraverso il coinvolgimento di istituzioni
pubbliche, enti di ricerca, sistema sociosanitario, INAIL, del
privato sociale, associazioni di cittadini, associazioni di ex
esposti, eccetera; sull'accesso facilitato agli ambulatori e ai
percorsi sociosanitari di assistenza dedicati.
Ancora la stessa intesa, nell'allegato A, prevede che
l'applicazione del protocollo sanitario sia articolato in due fasi.
La prima fase prevede: un controllo generale, quale una anamnesi
fisiologica e lavorativa che permetta di accertare lo stato di ex
esposti all'amianto e successive visite mediche ed esami clinici,
con particolare riguardo all'apparato respiratorio; accertamenti
radiologici e controlli periodici triennali per i soggetti che
risultano alla prima visita negativi da un punto di vista clinico
strumentale fino a trent'anni dalla cessazione dall'esposizione. La
seconda fase prevede un controllo mirato, in relazione ai riscontri
emersi nella prima fase, della necessità di approfondimento
diagnostico di sospetta patologia amianto correlata. Perciò sono
previsti ulteriori esami adottando il
follow up
previsto per
la specifica malattia quali visite specialistiche pneumologica,
chirurgica, oncologica o accertamenti radiologici quali TAC, PET,
TC, eco addome, eccetera. Le due fasi devono essere eseguite con
percorsi di accettazione facilitati in esenzione di spesa per
l'interessato.
Infine, il protocollo prevede che le Regioni e le Province
autonome debbano trasmettere telematicamente al Ministero della
salute, entro il 31 maggio di ogni anno successivo alla raccolta
dei dati dell'anno precedente, i dati relativi all'attività di
controllo sanitario dei lavoratori ex esposti all'amianto, raccolti
dalle aziende sanitarie locali e da altre strutture sanitarie, in
forma di rapporto sintetico così come previsto dall'allegato B
della stessa intesa.
Quindi c'è un iter ben preciso previsto dalla normativa e
deliberato anche dalla Giunta regionale il 9 aprile del 2018,
attualmente vigente e anche se parliamo di delibera della Giunta
della scorsa legislatura, sei su otto, compreso il Presidente di
allora, fanno parte dell'attuale Giunta. Ci chiediamo se quanto
previsto per l'applicazione del protocollo sanitario sia applicato:
il numero di pazienti riconosciuti lavoratori ex esposti
all'amianto sottoposti al protocollo di sorveglianza nella nostra
regione dall'entrata in vigore della deliberazione della Giunta
regionale n. 452 del 2018 ad oggi; se è stata fatta un'adeguata
campagna per l'informazione sui rischi per la salute derivanti
dall'esposizione all'amianto e sulla possibilità di farsi assistere
in esenzione di spesa per l'interessato, così come previsto
dall'articolo 5 dell'intesa; se, nel caso in cui quest'ultima
risposta sia negativa, quali misure intende adottare al fine di
attivare nei tempi utili una campagna informativa al riguardo. Sa
perché le pongo questa domanda Assessore? Perché sono venuto a
conoscenza che sia i cittadini interessati che i medici di base, a
quanto pare, sono ignari dell'esistenza e della possibilità di
applicare quanto previsto da questo protocollo in esenzione della
spesa.
Presidente
-
Per la risposta la parola
all'assessore Baccega.
Baccega (UV) -
La Giunta regionale ha recepito l'intesa
Stato-Regione, come ha sottolineato bene lei, sull'adozione del
protocollo di sorveglianza sanitaria dei lavoratori ex esposti
all'amianto, con la delibera n. 452 del 9 aprile 2018. Il
protocollo sanitario per ogni lavoratore ex esposto all'amianto che
richiede l'assistenza è articolato in due fasi e prevede, in
esenzione di spesa per l'interessato, l'effettuazione delle
seguenti attività, che sono offerte solo dopo aver accertato lo
stato di ex esposto, risultanti dall'esito dell'anamnesi lavorativa
condotta: la visita medica e l'esame clinico, ovviamente con
particolare riguardo all'apparato respiratorio, l'esame
spirometrico basale e l'accertamento radiologico. Per i soggetti
che risultano alla prima visita negativi da un punto di vista
clinico strumentale, compresi quelli con placche pleuriche minime,
è consigliabile un controllo periodico almeno triennale fino a
trent'anni dalla cessazione dell'esposizione; questo viene
significato, viene sottolineato, viene detto. Per i soggetti
affetti da asbestosi o placche pleuriche diffuse è necessario che
gli stessi siano riesaminati preferibilmente a cadenza annuale, e
questa è la procedura, associando l'effettuazione di prove di
funzionalità respiratoria eventualmente a esami radiologici, quindi
radiografia del torace. La visita medica deve completarsi con
attività di
counseling
breve per la riduzione dei rischi da
esposizioni occupazionali o voluttuari, ad esempio il fumo,
fornendo informazioni sull'importanza di stili di vita salutari. In
relazione ai riscontri emersi nella prima fase e alla necessità di
approfondimento diagnostico di sospetta patologia amianto
correlata, sono effettuati ulteriori esami che devono poter essere
eseguiti con percorsi di accettazione facilitati, sempre in
esenzione di spesa per l'interessato.
La sorveglianza sanitaria degli ex esposti ad amianto avviene su
richiesta volontaria e le spese necessarie per sottoporre presso
l'azienda USL gli ex esposti ad amianto alla sorveglianza sanitaria
sono assunte a carico del servizio sanitario regionale. L'INAIL,
sede di Aosta, ha provveduto a consegnare gli elenchi degli ex
esposti ad amianto all'Assessorato della sanità il 21 maggio 2019,
dopo averli ricevuti dalla sede centrale il 12 dicembre 2018 e
l'Assessorato li ha trasmessi nella stessa data all'azienda USL.
Gli elenchi riportano un totale di 2147 ex esposti ad amianto al 31
dicembre 2018. Coloro cui è stato riconosciuto il beneficio
previdenziale sono 1.372 e coloro a cui questo beneficio non è
stato riconosciuto sono 775.
Al punto 2 di questa intesa si prevedeva che l'Istituto
nazionale per l'assicurazione contro gli infortuni sul lavoro, nel
rispetto del decreto legislativo 30 giugno 2003 e successive
modificazioni, inviasse alle aziende sanitarie locali e ad altre
strutture sanitarie per il tramite delle Regioni e delle Province
autonome i nominativi dei lavoratori ex esposti all'amianto cui è
stata rilasciata la certificazione, ai sensi del decreto 27 ottobre
2004, utile per l'inserimento dei percorsi previsti nel protocollo
di cui all'allegato A di quell'intesa, nonché i nominativi dei
lavoratori che hanno comunque presentato domanda ai fini del
rilascio della certificazione.
Per rispondere al quesito numero 2, considerata la volontarietà
di adesione alla sorveglianza, l'azienda USL comunica che non sono
giunte sinora richieste dirette da parte degli interessati. Da
sempre l'Assessorato della sanità della Regione, quesito n. 3, si è
rapportato con i referenti locali dell'associazione
dell'Osservatorio nazionale sull'amianto e ha delegato
l'informativa ai lavoratori, vista l'adesione volontaria a tale
sorveglianza, alla stessa associazione per i propri associati e da
un punto di vista istituzionale all'azienda USL. L'Assessorato
della sanità non ha effettuato direttamente campagne informative,
anche perché, tenuto conto di quanto è avvenuto, dell'invio degli
elenchi da parte delle INAIL, della necessità di mettere a punto
l'organizzazione e la gestione, della carenza di risorse umane e
del periodo estivo, praticamente tale sorveglianza è appena
decollata.
La sorveglianza sanitaria degli ex esposti ad amianto non può
essere utilizzata al fine di una prevenzione secondaria delle
patologie neoplastiche, quindi amianto correlate, poiché allo stato
attuale non sono disponibili accertamenti sanitari in grado di
modificare la storia naturale di queste malattie, ahimè. È indubbio
che vi siano dei risvolti di giustizia sociale, in quanto nel corso
di questa attività è possibile identificare delle patologie
riconducibili alla pregressa esposizione e avviare quindi dei
percorsi per il riconoscimento di patologia professionale. Accanto
a questo, indubbi vantaggi si devono però considerare che nel
soggetto che sarà trovato affetto da patologia neoplastica si
procederà senza una vera strategia operativa, proprio per mancanza
di conoscenze scientifiche sicure sulla prevenzione e sulla terapia
di queste patologie. Vista la gravità e la particolarità di tale
patologia e la delicatezza che è richiesta quando si riscontra una
sua diagnosi, vista la volontà di adesione alla sorveglianza, credo
sia necessaria una informazione adeguata e puntuale su richiesta
dell'utente.
Il commento che lei mi ha fatto alla fine, che alcuni medici di
medicina generale non sono al corrente, mi induce a pensare che si
possa fare un'azione specifica ben individuata proprio sui medici
di medicina generale e sulle strutture, che mi impegno a fare fin
dalla prossima settimana, mandando una sorta di circolare che
richiami quanto indicato nell'interpellanza. Anche io ho conosciuto
soltanto in questi giorni, sulla base della sua interpellanza,
questa tematica e quindi approfondiremo, ma credo che dal punto di
vista informativo l'azione che si possa tranquillamente fare vada
proprio nella direzione di una circolare che possa coinvolgere
tutti quanti, medici di medicina generale e tutte le strutture che
sono coinvolte, INAIL compresa.
Presidente
-
Per la replica la parola al collega
Mossa.
Mossa (M5S) -
Intanto, Assessore, la ringrazio per aver
ripetuto parola per parola quanto da me esposto nella presentazione
dell'iniziativa, così detto due volte è sicuramente più chiaro per
tutti. Vede, Assessore, noi riteniamo che un cittadino informato
sia un cittadino libero e quindi siamo i primi a promuovere
l'informazione autonoma, ma non possiamo pretendere che i cittadini
si vadano a leggere tutte le delibere della Giunta, le leggi, i
decreti, le intese Stato-Regioni per conoscere ciò che gli spetta
di diritto. Essenziale è anche una campagna informativa da parte
delle amministrazioni, per aggiornare in questo caso sia i
cittadini che i medici, tanto più che è prevista dall'articolo 5
della stessa intesa.
La domanda era semplice: è stata fatta adeguatamente questa
campagna informativa? A quanto pare no, visto che, come dice lei,
non sono giunte domande da parte degli interessati. Lo sarà in
futuro? Speriamo in questa circolare che lei sta proponendo di
mandare ai medici, che sicuramente avrà la sua importanza, perché i
medici poi provvederanno a informare i lavoratori che probabilmente
sono stati esposti all'amianto della possibilità di ricevere
un'assistenza attraverso questo protocollo a esenzione di spesa.
Speriamo che questo suo provvedimento, che a quanto pare mi ha
detto che farà già dalla settimana prossima, porti dei risultati
interessanti e quindi staremo a vedere come andrà questa
storia.
