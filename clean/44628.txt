Classificazione
INDUSTRIA



Oggetto del Consiglio n. 1582 del 8 giugno 2022 - Resoconto
OGGETTO N. 1582/XVI - Dibattito in merito alle interlocuzioni
in essere con l'azienda Cogne Acciai Speciali e al futuro
dell'azienda.
Bertin (Presidente) -
Apriamo il dibattito sulla
questione. Chi vuole intervenire? Consigliere Rollandin. Ricordo
cinque minuti a gruppo.
Rollandin (PA) -
Due brevissime osservazioni. La prima:
credo che sia stato evidente quello che negli ultimi anni risultava
come punto di appoggio: la Regione, che in qualche modo ha
sostenuto anche finanziariamente l'azienda. Non dimentichiamo che
ci sono stati dei momenti difficili, che sono stati superati grazie
all'intervento della Regione, cosa che forse a molti è
sfuggito.
Oggi noi riteniamo che il passaggio abbia anche dei punti
oscuri. Quando diciamo "Ci auguriamo tutti che aumentino gli operai
di quest'azienda", per ottenere quel risultato bisogna che ci siano
dei piani oggettivi che permettano di garantire che l'aspetto sia
tenuto nella dovuta considerazione. Ad oggi non c'è. Quello che noi
chiedevamo era - pur con la dovuta delicatezza del caso - di avere
- prima ancora di chiudere il tutto - un minimo di collegamento con
l'Amministrazione regionale, e poi anche con i sindacati, che
permetta di capire che cosa sta succedendo e in che tempi, perché
ad oggi questo non c'è.
Quindi per la garanzia degli operai, per la garanzia
dell'intervento, per la garanzia dei possibili aumenti di
produzione, credo che il rapporto con l'Amministrazione regionale
sia indispensabile, come credo sia anche importante con le forze
sindacali.
Presidente -
Consigliere Ganis ne ha facoltà.
Ganis (LEGA VDA) -
Mi associo all'iniziativa del collega
Aggravi come esponente politico e appartenente al gruppo Lega
Vallée d'Aoste.
Dopo il trasferimento di proprietà della Cogne Acciai Speciali a
una multinazionale straniera, tra i lavoratori è iniziata a
serpeggiare una certa preoccupazione sul futuro occupazionale dello
stabilimento di Aosta, preoccupazioni più che condivisibili, viste
le difficoltà che ogni giorno stiamo affrontando: pandemia, crisi
economica, crisi energetica e guerra.
Appare evidente che l'Amministrazione regionale deve
interloquire con l'azienda, cercando di garantire l'occupazione ai
nostri lavoratori, rafforzandone il percorso di espansione globale
dell'azienda e cercando di favorire la crescita economica e
l'occupazione nella nostra regione.
La Cogne Acciai Speciali, e l'ha evidenziato il collega Aggravi,
conta più di 1.000 dipendenti e un indotto che porta a 1.500 il
numero delle persone interessate.
Ora i dipendenti chiedono alle istituzioni delle risposte in
merito al futuro della Cogne. Credo che ne abbiano il diritto.
Presidente -
Altri vogliono intervenire in discussione
generale? Consigliera Minelli ne ha facoltà.
Minelli (PCP) -
È già stato detto che il passaggio della
proprietà della Cogne dalla famiglia Marzorati alla grande società
di Taiwan - di cui adesso ci sono stati anche ricordati i dati
relativi al capitale e al numero di dipendenti - è un avvenimento
che è sicuramente importante e che continua, nonostante alcune
prime rassicurazioni dell'Assessore, a porre molti interrogativi,
perché ci sono dei risvolti occupazionali di cui non siamo certi. É
stato detto che s'intende addirittura ampliare, però è una cosa che
è stata soltanto letta e interlocuzioni ci risulta non ci siano
ancora state.
Dicevo che è importante questa questione anche per la storia; lo
sappiamo tutti, la storia della Cogne s'intreccia strettamente con
la storia della nostra regione, di tutta la regione, e della città
di Aosta in particolare.
Io ricordo che da tutte le vallate gli operai venivano a
lavorare alla Cogne e si stabilivano ad Aosta per dei periodi e
questo ha comportato delle modificazioni nella situazione economica
e sociale della Valle molto importanti.
La Cogne non era solo la fabbrica di acciaio, c'era tutta la
rete fatta di miniere, fatta di centrali idroelettriche, di
ferrovie eccetera eccetera.
Il passaggio alla famiglia Marzorati aveva visto un ruolo
determinante, come è stato ricordato, della Regione autonoma Valle
d'Aosta tra il 1993 e il 1994. Ricordo anche che in
quell'operazione erano state in qualche modo gettate le basi per la
successiva nascita della compagnia valdostana delle acque, per la
CVA, perché si erano acquisite le centrali della ex Cogne.
A distanza adesso di trent'anni assistiamo a una nuova
evoluzione della proprietà che, come ho detto, è ancora in gran
parte da decifrare, però quello che è emerso, ed è un dato secondo
me importante, è che la Giunta - lo avete detto - non è stata parte
attiva di questa nuova operazione.
Il paragone con la Thermoplay secondo me non regge, ma proprio
per la valenza della Cogne e anche per tutti gli edifici, gli
immobili e i rapporti che la Regione ha con la Cogne. Ormai
sappiamo che l'unica palazzina che loro hanno in proprietà è quella
che è stata recentemente ristrutturata, ma penso anche a tutti gli
altri accordi, pensiamo anche a quello che riguarda la bonifica che
c'è nelle varie zone di Aosta e che è in capo, in gran parte, alla
Regione.
In una situazione di difficoltà economica come quella che stiamo
vivendo in questi anni, è evidente che ridurre il ruolo dei
sindacati e anche delle istituzioni a dei semplici soggetti che
vengono contattati a mezzo stampa - perché poi così sembra che sia
stato - è un fatto, secondo noi, abbastanza grave.
La stessa questione che porterà più lontano da qui il luogo in
cui si decideranno le politiche aziendali, rischia - questo sì - di
rendere sempre più staccata la realtà della Cogne dalla città di
Aosta e dalla regione.
È vero che quando è iniziata la storia della Cogne la nostra
regione non era regione vera e propria, faceva parte della
Provincia di Torino e aveva poco peso. Giunti al 2022 con una
Regione autonoma come questa, governata dagli autonomisti, ci si
chiede se è normale che si sia esclusi dall'accompagnare dei
procedimenti economici e industriali che sono così rilevanti.
Presidente -
Consigliere Marquis si è prenotato, ma è
assente. Lo facciamo chiamare. Ne ha facoltà, Consigliere.
Marquis (FI) -
Mi unisco anche io come gruppo ad alcune
considerazioni su quest'argomento che riveste una priorità
sicuramente assoluta; abbiamo tutti appreso di quanto avvenuto a
livello di azionariato, del passaggio di mano delle azioni della
famiglia Marzorati al nuovo gruppo.
Evidentemente non è la Regione che può intervenire in queste
situazioni, perché sono dinamiche di mercato, viviamo un momento
molto particolare a livello economico e sociale e quindi le aziende
cercano di riorganizzarsi e di riorganizzare la loro
mission
per potere stare sul mercato, perché diversamente oggi stare fermi
significa anche rischiare di sparire da un giorno all'altro, non è
sicuramente, forse, questa la scelta migliore.
È del tutto ovvio che un intervento di questo genere può essere
considerato un'opportunità, così come tutti speriamo, o potrebbe
anche dar luogo a delle sorprese, magari meno soddisfacenti.
Credo che sia questo il problema vero.
Sicuramente un player globale che è interessato a un'azienda,
evidentemente lo fa con l'intenzione di avviare un percorso di
crescita. Credo che poi a livello politico sarà importante che ci
siano adeguate interlocuzioni da qui in avanti per capire se sarà
possibile valorizzare al meglio le nostre proprietà, la nostra area
territoriale e la produzione nella località di Aosta, perché tutti
sappiamo quanto è importante la Cogne, quanto lo è stata nel
passato ma quanto lo è ancora oggi, a livello di soluzione di
lavoro per tanti e tante Valdostani.
Stiamo parlando della più grossa azienda che abbiamo in Valle
d'Aosta, quindi è del tutto ovvio che non possiamo che augurarci
che da qui in avanti ci possa essere un adeguato coinvolgimento di
tutte le parti interessate: coloro che devono difendere la
posizione dei lavoratori, i sindacati, ma soprattutto che sia la
Regione che possa avere un ruolo interlocutivo, attento e puntuale
sulle prossime tappe di questo percorso, ovviamente, perché ci
auguriamo tutti che si possa dare con questa scelta un nuovo
slancio all'azienda, che essa si possa ricollocare sul mercato, un
mercato che è in continua evoluzione e trasformazione.
Assistiamo tutti i giorni alla riorganizzazione in tutti i
settori - dal credito alle più grosse aziende che fanno delle
fusioni per poter stare sul mercato - evidentemente queste sono
delle dinamiche che solo vent'anni fa non erano attuali o non ci si
sarebbe aspettati.
Sicuramente il fatto che ci sia dinamismo significa anche
volontà di fare qualcosa di positivo e di crescere.
Noi vogliamo leggerla in questo modo, vogliamo essere ottimisti
e sicuramente invitiamo il Governo a continuare le interlocuzioni
nel migliore dei modi per dare la garanzia che tutto possa andare
per il meglio possibile nell'interesse della Valle d'Aosta.
Presidente -
Consigliere Perron per i minuti
restanti.
Perron (LEGA VDA) -
Chiedo scusa anche al consigliere
Marquis, non volevo fargli lo sgambetto, mi ero prenotato io, poi
finivo l'intervento e quindi mi sono rimesso indietro.
Rapidamente una considerazione: è ovvio che noi come Valle
d'Aosta non siamo al di fuori delle dinamiche mondiali, del tema
della globalizzazione, dello spostamento dei grandi capitali
eccetera, sappiamo che dalla fine degli anni '90 il mondo è
cambiato, nel senso di una globalizzazione rapidissima, con
soltanto un attore mondiale, gli Stati Uniti, mentre oggi ci
troviamo, dopo trent'anni, a vedere un mondo che cambia sotto i
nostri occhi: nuovi attori geopolitici, il ritorno della Russia con
le dinamiche che tristemente conosciamo, attori giganteschi come la
Cina.
Abbiamo di fronte un mondo che sta cambiando e la Valle d'Aosta
non è certamente al di fuori queste dinamiche, ma è dentro e non
può modificarle, ma può cercare una sua strategia per trarne il
massimo.
Oggi certi processi si stanno modificando a livello mondiale e
le dinamiche non sono nelle nostre mani ma, allo stesso tempo,
abbiamo l'opportunità di trovare qualcosa che possa portare un
vantaggio.
Quindi ulteriori investimenti, una maggiore capacità produttiva
in questo caso per la Cogne sarà - speriamo - un qualcosa di
positivo e voglio aggiungere un tassello, un elemento sul quale il
nostro gruppo varie volte ha portato all'attenzione, che è quello
dello sviluppo del settore dell'idrogeno, perché sappiamo che le
acciaierie sono uno dei settori che vengono definiti
hard to
abate
, cioè quelli in cui è difficile andare a tagliare le
emissioni e nei quali lo sviluppo del vettore idrogeno può portare
i maggiori benefici.
Questo è il tema che pongo sul tavolo oggi e spero che si potrà
monitorare e lavorare in questa direzione, anche avvalendoci della
nostra partecipata CVA, perché appunto un aumento della capacità
produttiva della Cogne e un aumento d'investimenti e un aumento
della sua importanza potrà portare noi, invece, a cercare di
sviluppare un sistema produttivo collegato a questo che potrà
portare indotto ai Valdostani e, allo stesso tempo, ad avere
vantaggi di tipo ambientale.
Se le dinamiche di grande respiro del capitalismo mondiale,
della geopolitica, non sono nelle nostre mani, certamente nelle
nostre mani è muoverci su settori su cui invece possiamo avere dei
vantaggi e sviluppare.
Questo è il mio auspicio e quindi il tema che pongo sul tavolo
oggi. Questo settore delle Acciaierie potrebbe essere un modo
collegato per noi di produrre, avere indotto, ricchezza, ricerca,
sviluppo e anche contemporaneamente una questione positiva dal
punto di vista ambientale.
Presidente -
Consigliere Cretier ne ha facoltà.
Cretier (FP-PD) -
La CAS ha una lunga e durevole storia
in Valle d'Aosta e nella città di Aosta: un'industria siderurgica
che ha dalla sua un percorso di qualità e di sostegno anche
all'ambiente, conosciuta soprattutto per la qualità delle sue
produzioni e che si è prodigata a mantenere i livelli
occupazionali.
È vero che il Consiglio Valle è la sede opportuna per la
disquisizione politica, ma qui siamo di fronte ad accordi tra due
parti che, attraverso un accordo finale, permettono di proseguire
nella produzione di acciaio e di derivati, mantenendo il livello
occupazionale, che è il primo obiettivo per noi, e con
l'acquisizione del 70% di quota di maggioranza ma con impianti,
ricordo già ora, in Cina.
La famiglia Marzorati ha da sempre investito molto sulla
gestione degli impianti: ha progettato - attraverso le sue
condizioni di gestione - sulla formazione e sulla sicurezza; il
percorso deve proseguire in questo senso, rispettando il livello
occupazionale a noi tutti.
Presidente -
Assessore Bertschy, ne ha facoltà.
Bertschy (AV-VdA Unie) -
Intanto volevo ringraziare tutti
per il contributo.
Come abbiamo detto, come Governo abbiamo tutta l'intenzione di
mantenere un'interlocuzione importante in questa fase, ma
soprattutto nella fase successiva, perché, per quello che ci
riguarda, ci ritroviamo in pieno negli interventi del collega
Aggravi, del collega Perron ma anche del collega Marquis e credo
che, se confondiamo i ruoli, diventa veramente difficile poi
svolgere, nella pienezza del nostro incarico e nel ruolo
dell'imprenditoria privata, un interessante lavoro nell'interesse
della comunità.
Quello che possiamo fare è continuare a garantire la presenza
politica, come è stato fatto in tutti questi anni, soprattutto la
struttura e la rete politica per far sì che anche questo nuovo
socio di CAS possa realizzare in Valle d'Aosta dei progetti di
sviluppo per continuare la crescita che l'azienda ha avuto fino a
questo momento.
Si presentano delle nuove e, a nostro avviso, importanti
opportunità che dobbiamo saper cogliere, e soprattutto che deve
saper cogliere il nuovo management della Cogne Acciai Speciali.
La presenza di un socio che in questi anni tanto ha dato
all'azienda - sia pur con una partecipazione in minoranza, ma
sicuramente con una partecipazione all'interno dei ruoli apicali
dell'azienda - sarà fondamentale per dare continuità ai progetti,
ma soprattutto sarà fondamentale creare le condizioni perché qui si
possano sviluppare altre politiche.
Ho citato nel mio intervento la Thermoplay non per ricordare
quell'evento -è l'ultimo di una serie di eventi che riguardano
l'acquisizione di aziende che abbiamo avuto nella storia di questi
ultimi anni nella Valle d'Aosta - ma più per dire che ci sono dei
momenti in cui la politica è anche bene che stia fuori da certe
trattative, perché non è il suo ruolo. Il nostro ruolo è cercare di
creare le condizioni di sviluppo.
Poi riguardo a piccola o grande, personalmente fondamentale è la
nostra presenza per dare concretezza e sicurezza ai lavoratori, ma
fondamentale è anche la presenza di aziende come la Thermoplay per
la Bassa Valle, perché mancherebbe solo che riduciamo al numero di
dipendenti l'importanza dell'azienda, quindi lo lascio dire a voi.
Per quello che riguarda noi, sono importante tutte, a volte però mi
chiedo, collega Guichardaz, se lei ascolti le risposte, perché si
alza sempre con un foglio in mano e legge, quindi nei pochi secondi
del question time o è velocissima a scrivere o ha già la risposta
pronta.
Presidente -
Consigliera Erika Guichardaz.
Guichardaz E. (PCP) -
Oltre a essere velocissima, sono
anche una chiaroveggente, dal momento che di Thermoplay l'ha detto
oggi e assolutamente forse è lei che non ha ascoltato, perché
nessuno ha parlato del numero dei lavoratori ma della diversità fra
un'azienda e l'altra.
Presidente -
Altri? Non vedo altre richieste, pertanto
chiudiamo questa discussione e torniamo all'ordine del giorno.
