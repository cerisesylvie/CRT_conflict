Classificazione
ASSISTENZA SOCIALE
Associazionismo - volontariato



Oggetto del Consiglio n. 2868 del 25 ottobre 2023 - Resoconto
OGGETTO N. 2868/XVI - Inizio della discussione generale sulla
mozione: "Avvio di un'interlocuzione con il mondo
dell'associazionismo e del volontariato valdostano finalizzata alla
realizzazione della Casa del volontariato valdostano".
Bertin (Presidente) -
Punto n. 6. Per l'illustrazione
della mozione, ha chiesto la parola la consigliera Minelli, ne ha
facoltà.
Minelli (PCP) -
Abbiamo già avuto modo di affrontare il
tema dell'imminente forzato trasferimento del Coordinamento
solidarietà della Valle d'Aosta dalla sede storica di via Xavier de
Maistre ad altri locali, che sono più angusti e distanti dal centro
della città, o almeno così sembrava in un primo momento, ne abbiamo
parlato nell'ultimo Consiglio. In quell'occasione sono state
evidenziate le caratteristiche salienti del CSV, che riprendo
brevemente a beneficio di chi ci ascolta. Il CSV è un'associazione
di volontariato di secondo livello operativa dal 1999, raggruppa
numerose realtà associative su base volontaria ed enti del terzo
settore nella nostra regione. Parliamo di un centinaio di soci
effettivi tra organizzazioni di volontariato e associazioni di
promozione sociale ma, in totale, sono oltre duecento le
associazioni che usufruiscono dei servizi del coordinamento.
Vale qui la pena di sottolineare l'impegno del CSV nel
perseguire finalità civiche e di utilità sociale e il suo ruolo di
coordinamento a supporto di queste organizzazioni che operano nella
nostra regione.
Ora, dopo oltre vent'anni anni di presenza nel cuore della
città, entro la fine dell'anno, il CSV sarà costretto a lasciare i
locali di proprietà della Curia vescovile che ospitano gli uffici e
che sono anche la sede di oltre sessanta delle organizzazioni di
volontariato valdostane a causa degli ingenti costi: circa 100 mila
euro annui, finora condivisi con le cooperative sociali che hanno
comunicato anche loro un prossimo trasferimento.
Nello scorso Consiglio avevamo interpellato il Governo per
sapere quali iniziative si intendono mettere in campo per dare un
supporto ampio e concreto al CSV finalizzato innanzitutto al
mantenimento della sede e delle attività nel centro della città. Le
risposte non sono state per nulla confortanti, anzi, direi che non
ci sono state, perché l'assessore Marzi, in buona sostanza, si è
molto complimentato con il Coordinamento per il suo importantissimo
ruolo e ha poi detto che non è pervenuta una richiesta
circostanziata di aiuto ufficiale da parte del Coordinamento stesso
e ha espresso l'auspicio e l'augurio che si trovi al più presto una
soluzione la più adeguata possibile
et c'est tout, un peu
désolant
. Infatti, se da una parte crediamo che l'importanza ed
il ruolo del CSV non vengano messi in discussione da nessuno,
quindi nemmeno da noi che siamo in quest'aula, dall'altra abbiamo
però constatato che non c'è al momento una sufficiente volontà di
affrontare nell'immediato il serio problema del trasferimento
proponendo delle soluzioni alternative, ancorché provvisorie, o
mettendo in campo anche delle risorse finanziarie, dei contributi
straordinari ed emergenziali, che non credo sarebbero troppo
ingenti per le casse dell'Amministrazione regionale. Preservare e
sostenere un patrimonio qual è il CSV della Valle d'Aosta sarebbe,
a mio avviso, del tutto logico e persino doveroso per chi deve
occuparsi a vari livelli delle esigenze dei cittadini e qui
parliamo delle esigenze delle attività di tantissime persone, non
solo aostane, perché i servizi che offre il CSV riguardano, come
dicevo, oltre duecento associazioni operanti sul territorio
regionale che quotidianamente lavorano per la comunità tutta.
Come è già stato evidenziato quindici giorni fa, il CSV non è
destinatario di contributi regionali, ma per la precisione devo
dire che fino ad alcuni anni fa percepiva 30 mila euro annui ma
esclusivamente per il suo supporto alle agenzie di promozione
sociale e non per le spese di funzionamento. Nel corso del tempo
gli aiuti finanziari più significativi sono venuti dalle fondazioni
bancarie o da enti similari, che però poi hanno progressivamente
diminuito i loro contributi creando delle difficoltà, sempre più
importanti, condizionando di fatto delle scelte, come quella
obbligata del trasferimento dei locali.
Nelle sue pubbliche dichiarazioni il Presidente del CSV ha
affermato che nel medio periodo il CSV continuerà a lavorare per
dare in futuro al volontariato una vera e propria casa, che sia un
luogo di ritrovo e di incontro e che possa valorizzare e
sottolineare la dignità del lavoro quotidiano svolto per l'intera
comunità valdostana da parte delle oltre duecento associazioni di
volontariato e promozione sociale presenti sul territorio
regionale. Noi riteniamo che quest'obiettivo non solo sia
assolutamente condivisibile ma vada perseguito con convinzione
anche da parte delle Istituzioni, in questo caso da parte del
Consiglio regionale, che è la massima Assemblea rappresentativa dei
Valdostani, attraverso dei precisi impegni che possiamo e dobbiamo
secondo noi assumerci. Questo anche perché non avrebbe alcun senso
spendere delle parole di apprezzamento e di solidarietà per la
grande famiglia del volontariato valdostano, come spesso facciamo
un po' tutti, senza poi darvi seguito con degli atti concreti.
Abbiamo letto nel DEFR, a pagina 95, una frase che potrebbe
evidenziare un qualche interesse ad affrontare in modo più
significativo le esigenze del volontariato e delle varie
associazioni e in audizione il Presidente della Regione a una
nostra domanda ha risposto facendo un accenno alla questione, ma la
formulazione che è contenuta nel documento ci risulta ancora
piuttosto vaga. Per questo la mozione intende impegnare
innanzitutto il Presidente della V Commissione consiliare
permanente a organizzare nel più breve tempo possibile un'audizione
del Presidente e dei vertici del CSV al fine di conoscere nel
dettaglio la situazione dell'associazione e a valutare delle
ipotesi per intervenire nell'immediato al fine di scongiurare il
trasferimento del CSV dai locali di via Xavier de Maistre. Inoltre
la mozione impegna il Governo regionale ad avviare
un'interlocuzione con il Coordinamento e il mondo
dell'associazionismo e del volontariato valdostano finalizzata nel
medio termine alla realizzazione della Casa del volontariato
valdostano, una casa che, secondo noi, ha una sua forte ragione
d'essere e che dovrebbe essere la degna sede rappresentativa delle
numerose associazioni presenti sul territorio e che potrebbe
continuare a essere ancora più di oggi il punto di riferimento del
mondo ricco e variegato del volontariato valdostano.
Presidente -
La mozione è stata illustrata, apriamo la
discussione generale. La discussione generale è aperta, chi vuole
intervenire si prenoti. Consigliere Distort, a lei la parola.
Distort (LEGA VDA) -
Soltanto una precisazione,
un'osservazione, un commento da parte del gruppo Lega attraverso le
mie parole. Senza dubbio la mozione proposta dal gruppo PCP sul
tema del volontariato trova terreno fertile in noi della Lega,
quale forza politica di popolo che riconosce, custodisce e
valorizza quanto costituisce il patrimonio umano, culturale e
morale di questo popolo e di questa civiltà, una civiltà che, per
sua fortuna, si è costruita sui valori cristiani, in particolare i
cattolici. Con questo non voglio aprire chiaramente un fronte
campanilista ma non mi astengo da una lettura obiettiva della
società. Il mondo dell'associazionismo e del volontariato discende
da quella visione filosofica, teologica, sociale, antropologica del
pensiero cattolico sul valore delle opere e sul quale si era poi
svolto un dibattito, anche acceso, a partire dalla riforma di
Lutero, ma ribadisco che non voglio aprire il fronte delle guerre
di religione tra cattolici e protestanti, ma soltanto a titolo di
contributo culturale, perché è fondamentale capire, per operare le
scelte, sapere da dove arriviamo e come certi meccanismi si sono
formati. Le comunità mediterranee, tendenzialmente cattoliche,
partendo forse da un'enfasi in certi casi delle opere, hanno di
fatto sviluppato modelli sociali che posizionano il volontariato
come risposta spontanea alle necessità della comunità. Il
volontariato e l'associazionismo che lo rende programma di gruppo è
quello strumento virtuoso che riesce a soddisfare diverse esigenze,
alle quali la macchina amministrativa della Pubblica
Amministrazione arriverebbe troppo tardi, in maniera troppo pesante
e troppo difficile, troppo macchinosa o, addirittura, non
arriverebbe nemmeno. Questo è fondamentale. Il volontariato,
attraverso l'attività dell'associazionismo, arriva esattamente lì,
dove l'Amministrazione non è in grado di arrivare, nei tempi e nei
modi.
Tornando al fatto culturale e sociale, la società italiana
in
primis
e le varie forme di società mediterranee hanno
sviluppato queste forme di associazionismo di volontariato per le
quali i Paesi del nord Europa ci invidiano; con fierezza noi
dobbiamo riconoscere quest'attività virtuosa a livello sociale.
Detto questo, ribadisco il
nulla quaestio
sull'importanza
del terzo settore da parte nostra e sul fatto che queste dinamiche
debbano essere sostenute, ma in che modo vanno sostenute?
Sicuramente l'Ente pubblico non deve sostituirsi al terzo settore,
sarebbe un atto contro natura, sarebbe il depotenziamento
dell'energia del dono. L'ente pubblico deve consentire agli attori
del volontariato di essere nelle condizioni di operare secondo i
rispettivi carismi. L'Ente pubblico deve lavorare sull'ordinamento
amministrativo, autorizzativo, disciplinatorio del terzo settore,
facilitandone l'operosità e non ponendo lacci e laccioli al loro
operare.
Alla luce della situazione attuale generale del terzo settore,
sicuramente il luogo fisico di una sede è importante, soprattutto
in funzione della complessità delle operazioni che le varie
associazioni sono tenute a svolgere per rimanere conformi alle
norme vigenti. L'attività di volontariato potrebbe svolgersi
semplicemente anche addirittura attraverso le comunicazioni di una
chat
di
WhatsApp
ma è proprio la complessità
dell'ordinamento normativo sul terzo settore che diventano
necessarie tutta una serie di dotazioni strutturali fino alla
presenza di una sede, la presenza di personale specializzato, ma
ciò di cui ha assolutamente bisogno il terzo settore è di
un'iniziativa più profonda, più radicata, più diffusa, più
strutturale a partire dalle semplificazioni dei percorsi
burocratici. Andate a vedere quanti passaggi sono necessari per
passare dal concepimento di un'iniziativa di volontariato alla sua
attuazione in conformità alle norme e regolamenti.
Noi abbiamo nella nostra visione iniziative strutturali e
permanenti di sostegno economico al terzo settore in chiave di
investimento della Pubblica Amministrazione, perché il terzo
settore svolge dei compiti che la Pubblica Amministrazione si trova
già svolti in questo modo, quindi si tratta di investimento.
Infine vorrei ribadire che il volontariato, se autentico, non ha
bandiere, se ha bandiere, non è volontariato ma è strumento di
propaganda. Allora la politica
in primis
deve rispettare
questa posizione
super partes
del volontariato e non
intestarsi una battaglia per quanto possa sembrare a fin di
bene.
Come gruppo Lega, la nostra visione sull'associazionismo di
volontariato ha un respiro così ampio che non si limita a un
singolo aspetto per quanto quest'aspetto possa risultare impellente
e necessario. Se la Regione, se il Governo individuasse uno spazio
disponibile a essere ceduto a favore del CSV, noi ne sosterremmo
l'iniziativa, ma a priori non riteniamo corretto, né rispettoso
della considerazione che dobbiamo a un organismo così potentemente
basato sul cuore, sulla disponibilità, sull'impegno, sulla capacità
dei singoli, sul senso del dono di interferire sulle decisioni
riguardo a una sede. L'attività politica e amministrativa deve
facilitare - ecco la discriminante: facilitare, non interferire -
soprattutto in un settore così diverso dai meccanismi della
Pubblica Amministrazione come il settore del volontariato, che
costruisce le sue regole e i suoi mattoni sulla dimensione della
disponibilità, della volontà, dei talenti dedicati per il bene
pubblico.
Messa in questi termini, per noi l'impegnativa della mozione ci
lascia perplessi e ci sembra un atto pretestuoso che ha più il
sapore di un appannaggio della politica che di un sano spirito di
sussidiarietà. Condividendo ideologicamente una posizione che ha
una grande storia: la storia del pensiero della dottrina sociale
della Chiesa, che ha sviluppato in termini magistrali questo senso
di sussidiarietà, questa condizione di sussidiarietà come
rispettosa della dignità di chi riceve un aiuto e di chi crede
esattamente nell'interlocutore e nel beneficiario di quest'aiuto,
in una visione di sano spirito di sussidiarietà... appunto per noi
la sussidiarietà rimane l'unica e vera anima di tutto l'agire del
dono.
Presidente -
Mi è stato comunicato, se ho ben capito, che
vi è un accordo tra i gruppi del Consiglio regionale per
interrompere i lavori di questa mattina alle ore 12:45 per
permettere a chi lo voglia di recarsi a un funerale; pertanto, non
vedendo obiezioni, chiudo il Consiglio regionale di questa
mattinata, i lavori riprenderanno alle ore 15:00.
Il Consiglio prende atto.
---
La seduta termina alle ore 12:45.
