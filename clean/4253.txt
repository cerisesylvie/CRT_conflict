Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 595 del 26 novembre 1981 - Resoconto
OGGETTO N. 595/81 - INIZIATIVA PER L'ESTENSIONE DELLE
AGEVOLAZIONI TARIFFARIE NEI CONFRONTI DEGLI UTENTI DEI TRASPORTI
PUBBLICI. (Interpellanza)
Presidente
- Do lettura dell'interpellanza presentata dai
Consiglieri Mafrica e Bajocco:
INTERPELLANZA
L'Amministrazione regionale, ai sensi delle leggi vigenti,
concede rilevanti contributi alle Imprese private concessionarie di
autoservizi di linea che collegano Sarre ed altri Comuni del
circondario di Aosta.
CONSTATATO che dette Imprese concedono l'acquisto di
abbonamenti per più corse soltanto agli studenti ed ai lavoratori
in servizio, mentre non rilasciano tali agevolazioni ad altre
categorie dalle disagiate condizioni economiche, quali i
pensionati,
i sottoscritti Consiglieri
Interpellano
l'Assessore all'Industria, C ommercio, Artigianato e
Trasporti per sapere:
1)
per quali ragioni non vengono estese agevolazioni
tariffarie che consentirebbero un maggior afflusso di utenti al
trasporto pubblico;
2)
quali interventi intende effettuare
l'Amministrazione regionale per favorire una soluzione del
problema.
Presidente
- Ha chiesto di svolgere l'interpellanza il
Consigliere Bajocco, ne ha facoltà.
Bajocco (PCI)
- L'interpellanza in oggetto è sorta in
seguito a contatti con pensionati abitanti nella zona di Sarre, ma
non si vuol limitare solo a quelli, bensì intende comprendere tutta
la categoria dei pensionati della nostra Regione, che è
economicamente la categoria più colpita. Data la particolare
dislocazione della nostra Regione in zona montana,
l'Amministrazione regionale stanzia - con due leggi - dei
contributi alle ditte di autotrasporti, e sappiamo che possono
usufruire di abbonamenti studenti e lavoratori. Chiediamo allora
perché proprio la categoria dei pensionati che è la più colpita,
non debba usufruire di biglietti ridotti. Da qualche tempo a questa
parte si sono verificati aumenti su aumenti che insieme
all'affitto, incidono pesantemente sulle pensioni e proprio perché
queste persone anziane devono recarsi sovente ad Aosta, ad esempio
per problemi di salute specialmente nel periodo invernale (cure di
forni, etc.) chiediamo in questa interpellanza un interessamento da
parte della Giunta presso le ditte di autotrasporti della nostra
Regione, perché gli abbonamenti siano estesi anche a questa
categoria.
Presidente
- Ha chiesto di parlare l'Assessore
all'Industria, Commercio, Artigianato e Trasporti, Chabod, ne ha
facoltà.
Chabod (DC)
- Le agevolazioni tariffarie attualmente
concesse ai lavoratori e studenti sulle linee automobilistiche
urbane ed extraurbane sono a totale carico della Regione, poiché la
L.R. 6.8.1974, n. 27, che disciplina la materia, stabilisce
all'art. 2, lettera 9, che la Regione concede alla società ed alle
imprese di trasporto pubblico un contributo pari all'intero
ammontare degli sconti praticati ai viaggiatori in possesso di
biglietto di abbonamento e di tessera a tariffa preferenziale.
Poiché il traffico dei viaggiatori con biglietto a tariffa
preferenziale è in continuo aumento, si è sempre ritenuto di
limitare le agevolazioni a carico della Regione ai soli studenti e
lavoratori dipendenti, così come del resto prevedeva l'originaria
L.R. sui trasporti del 23.5.73, n. 31. Con l'aumento dei costi
previsto dalla L.R. del '74 per la concessione dei contributi si è
elevato nell'80 rispetto al '79 la spesa a carico della Regione del
27% circa e si prevede che per l'81 questa cifra aumenterà fino al
30%. Poiché lo studio del piano dei trasporti sarà sottoposto al
Consiglio come pure la L.R. di revisione dell'onere regionale per
la concessione dei contributi alle aziende di trasporti, sarà
esaminata in tale occasione la possibilità di una soluzione del
problema. Già lo scorso anno si era parlato a lungo di questo con i
Sindacati ed anche con l'Assessore alla Sanità e Assistenza Sociale
Rollandin senza riuscire a trovare una soluzione, però è allo
studio una selezione dei pensionati che potrebbero avere diritto
alla riduzione e quali no, perché ci sono dei pensionati che di
pensione prendono più di quanto il Consigliere Bajocco ed io
prendiamo di stipendio.
Presidente
- Ha chiesto di parlare il Consigliere
Bajocco, ne ha facoltà.
Bajocco (PCI)
- Mi auguro che questo studio venga portato
avanti al più presto, proprio perché non vogliamo aspettare, ormai
sono troppi anni che si studia in questa direzione senza mai
arrivare ad una soluzione. Concordiamo anche noi che devono esserci
delle norme perché sappiamo molto bene che vi sono pensionati e
pensionati, ma si potrebbe già fin d'ora vedere con un piccolo
censimento attraverso l'INPS quanti sono i pensionati che
percepiscono lo stipendio minimo di £ 140-250.000=, mentre ci sono
casi limite di pensionati che lavorano in posti dove oggi riescono
a beneficiare di una pensione ben diversa da quella dell'industria,
agricoltura, terziario etc.
Prendo atto di quanto ha detto l'Assessore all'Industria,
Commercio e Trasporti, Chabod, e mi auguro che quanto prima finisca
questo studio e si inizi a venire incontro anche a questa
categoria.
