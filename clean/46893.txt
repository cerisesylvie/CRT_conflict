Classificazione
AMMINISTRAZIONE REGIONALE
Ordinamento degli uffici e del personale



Oggetto del Consiglio n. 3241 del 8 febbraio 2024 - Resoconto
OGGETTO N. 3241/XVI - Reiezione di mozione: "Installazione di
metal detector presso gli uffici della Motorizzazione
regionale".
Bertin (Presidente) -
Punto n. 50. Illustra la mozione la
consigliera Foudraz.
Foudraz (LEGA VDA) -
Affrontiamo con questa mozione una
problematica che era già sorta anni addietro, alla quale però non
erano poi seguite azioni utili al fine della sua risoluzione. Preso
atto che si è venuti a conoscenza di una problematica assai grave,
gravissima, che ha interessato in questi ultimi mesi gli uffici
della Motorizzazione regionale e continuerà a esistere se non
verranno adottate urgenti misure di contenimento del fenomeno;
constatato che la problematica sopra evidenziata si può riassumere
brevemente citando il fatto che ripetutamente soggetti provenienti
da altre regioni italiane si sono recati presso la Motorizzazione
civile regionale per sostenere gli esami teorici della patente di
guida, muniti di telecamere e microfoni non visibili al fine di
superare le sopracitate prove che sono quindi preliminari al
successivo esame di guida per l'ottenimento del permesso di guida;
considerato che gli individui in questione sono originari di Paesi
stranieri, sono soprattutto Indiani, Pakistani, Egiziani, che non
conoscono la lingua italiana né dal punto di vista della lettura,
né tanto meno dal punto di vista della scrittura, pertanto non sono
in grado di comprendere e rispondere in autonomia ai quiz
somministrati al fine del conseguimento della patente di guida, ma
ovviamente superano senza alcuna difficoltà le prove poiché
utilizzano metodi illegali; evidenziato che questo comportamento
illecito potrebbe generare anche gravissimi problemi di sicurezza,
con conseguenti possibili lesioni agli utenti della strada, ignari
del fatto che soggetti del genere circolino senza possedere la
capacità di leggere e interpretare cartelli e indicazioni stradali;
ritenuto opportuno, al fine di interrompere questi comportamenti
illeciti, suggerire la possibilità di installare dei
metal
detector
presso gli uffici della Motorizzazione regionale della
Valle d'Aosta, come già messo in atto in altri uffici italiani
delle motorizzazioni, sono numerose infatti le Regioni italiane che
hanno adottato questa soluzione per arginare e prevenire questo
fenomeno illecito, solo per citarne alcune la Regione Lombardia, il
Friuli-Venezia Giulia, l'Umbria, la Campania... Purtroppo dietro a
questi comportamenti illeciti vi sono delle vere e proprie
organizzazioni criminali, che gestiscono questo traffico illecito
chiedendo sino a 4 mila euro a individuo per ottenere il titolo che
consente quindi l'accesso al successivo esame di guida per il
conseguimento della patente. Solitamente queste bande criminali
scelgono uffici della Motorizzazione che sono sprovvisti di
metal detector
e dove i controlli quindi risultano essere di
difficile esecuzione; sono organizzazioni criminali con compiti e
ruoli precisi, perché al loro interno sono presenti numerose
figure, tra le quali l'organizzatore, il suggeritore, l'esperto
informatico, il falsario, perché spesso si presentano anche con
documenti falsi, i procacciatori di clienti e i promotori. Questa è
una truffa che viene attuata con l'ausilio, come dicevo in
premessa, di telecamere che sono occultate nei vestiti, di
microfoni, di auricolari senza fili, che sono installati
sull'individuo che si reca all'esame. Onde porre fine a questo
servizio illegale fornito a clienti in cerca di una scorciatoia per
conseguire il titolo abilitativo, con questa mozione il Consiglio
regionale vuole impegnare il Governo regionale a valutare la
possibilità d'installare dei metal detector presso gli uffici della
Motorizzazione regionale della Valle d'Aosta, onde prevenire
comportamenti illeciti e pericolosi ed evitare che soggetti senza
le dovute conoscenze e preparazioni conducano veicoli sulle nostre
strade.
Presidente -
La discussione generale è aperta. Non vedo
prenotazioni, chiudo la discussione generale. La discussione
generale è chiusa. Per il Governo, replica l'assessore
Bertschy.
Bertschy (AV-VdA Unie) -
L'iniziativa pone una questione
che ha dei riflessi importanti su due livelli: uno, perché, da un
lato, anche nell'illustrarla pare che non si mettano in atto gli
opportuni accorgimenti per evitare che questi fatti succedano,
invece non è così, la nostra Motorizzazione civile è assolutamente
attenta a evitare che queste truffe possano capitare come in
qualsiasi situazione, chi tenta di truffare truffa, ci prova,
l'importante è avere la giusta organizzazione per evitare che
questo succeda. In questo senso la relazione prodotta dal Dirigente
della Motorizzazione, che poi leggerò per sommi capi, dice che cosa
si fa. La cosa che mi ha leggermente sorpreso nel leggere la
mozione è al primo capoverso dove voi dite: "Preso atto che si è
venuti a conoscenza di una problematica seria che ha interessato
negli ultimi mesi gli uffici della Motorizzazione regionale e
continuerà a esistere se non verranno adottati atti urgenti", io ho
sentito il Dirigente, perché c'è in corso un'inchiesta su un fatto
successo, però è tenuto dal riserbo, tant'è vero che il dirigente
ha evitato giustamente di segnalarlo perché è tenuto dal segreto
d'ufficio del suo lavoro, quindi io non so se è lo stesso fatto
riferito, però è un fatto che non era stato riferito neanche
all'Assessore competente, com'è giusto che sia.
Tutte le Motorizzazioni civili italiane durante alcuni periodi
sono prese da questo tipo di organizzazioni che riguardano una
particolare utenza che, non conoscendo molte volte la lingua
italiana ma non solo, tenta di mettere in atto delle azioni, come
diceva anche lei, fraudolente. Quando succede, ci sono una serie di
cose alle Motorizzazioni, perché non succede solo da noi, che
possono limitare di molto che questi fatti possano succedere. Il
passaggio da una Regione all'altra comunque non passa inosservato
ed è sempre posto all'attenzione delle competenti Forze
dell'ordine, che periodicamente intervengono con sopralluoghi,
appostamenti e perquisizioni. Presso la Motorizzazione civile
valdostana si rileva, tuttavia, a differenza di quanto già
riscontrato nelle altre Motorizzazioni italiane, un'utenza
costituita per lo più da soggetti residenti in Valle e in ogni caso
da cittadini italiani con un'incidenza minima di candidati
stranieri e non provenienti da altre Regioni. La normativa
nazionale infatti dà la possibilità agli utenti che si recano in
altre regioni per motivi di lavoro, studio o anche solo per motivi
personali di sostenere gli esami presso il luogo in cui si trovano.
La Motorizzazione civile di Aosta procede soprattutto in questi
ultimi casi all'avvio degli opportuni controlli amministrativi al
fine di verificare la veridicità delle autodichiarazioni
presentate. Gli uffici provvedono infatti alla verifica in capo
agli utenti del possesso della residenza normale, 185 giorni
consecutivi di dimora nel territorio nazionale o anagrafica in
Italia, perché, in caso contrario, gli stessi non hanno diritto al
conseguimento della patente. In caso di utenti stranieri sono
pertanto perlopiù residuali e immediatamente rilevati in sede di
presentazione della documentazione prima della prenotazione degli
esami presso lo sportello della Motorizzazione civile di Aosta. Nei
casi sospetti la Motorizzazione civile chiede in via preventiva un
supporto delle Forze dell'ordine, le quali intervengono per gli
opportuni approfondimenti. Da tempo sono infatti in corso
collaborazioni con la Polizia giudiziaria al fine di debellare sul
nascere tali modalità illecite relative al superamento degli esami
della patente di guida. Non sono pertanto noti casi di rilascio di
patente sul territorio valdostano a favore degli utenti che hanno
utilizzato modalità illecite per il superamento della prova
teorica. Per la soluzione del
metal detector
suggerita, che
ovviamente è nota alla Motorizzazione civile valdostana, si rileva
tuttavia che non sono mai pervenute circolari da parte del
Ministero dei trasporti volta alla diffusione dell'utilizzo di
questo strumento. Alcune Motorizzazioni in completa autonomia hanno
avviato questa sperimentazione che non si è dimostrata sempre
efficace a causa di difficoltà in merito al suo utilizzo. A seguito
di un confronto avviato lo scorso anno con la Motorizzazione civile
di Torino, è emerso che una serie di problemi sono dati dal
dispositivo con un riscontro diverso e al momento è accantonato
l'utilizzo. Altre Motorizzazioni civili limitrofe alla nostra,
quali Biella, Vercelli e Verbania, non hanno adottato questa
soluzione e i casi sospetti sono stati gestiti mediante la chiamata
dell'intervento immediato delle Forze dell'ordine. Anche presso la
Motorizzazione civile di Trento tale tipologia d'intervento non è
stata adottata e sono in corso alcuni approfondimenti.
Si osserva ad ogni modo che, in caso di acquisto di tale
strumentazione, anche da parte della nostra Motorizzazione civile
l'utilizzo andrebbe esteso indifferentemente a tutti gli utenti in
ingresso all'esame in occasione delle prove teoriche e ovviamente
con una ricaduta su tutti, quindi anche sotto quest'aspetto il
problema andrebbe affrontato sapendo che poi avrebbe un'incidenza
importante in una Motorizzazione, che, come abbiamo detto in
premessa, ha una rilevante utenza di tipo valdostano o comunque
residente.
La cosa che poi non è di banale gestione è che, al di là del
metal detector, bisognerebbe trovare il modo di organizzare con del
personale, probabilmente una guardia giurata, l'utilizzo di
quest'apparecchiatura, anche perché gli esaminatori non sono messi
nella condizione di poter poi fare delle perquisizioni o anche
delle contestazioni, non sono abilitati per fare questo tipo di
attività.
La valutazione che noi facciamo al momento è che, grazie alla
buonissima collaborazione che c'è tra Motorizzazione e Forze
dell'ordine, il lavoro viene fatto con attenzione e scrupolo; ci
prendiamo ovviamente l'impegno di continuare a seguire questo
suggerimento che ci viene posto da parte del vostro gruppo con
quest'iniziativa, ma confidiamo anche che il lavoro fatto di
preparazione anche alla risposta di quest'iniziativa sia completato
con l'analisi di quelle Motorizzazioni che, per esempio, lei ha
evidenziato nella sua illustrazione, che potranno essere sentite
per capire come hanno affrontato la situazione, che tipo di
incidenza hanno rispetto ai costi di gestione e anche
all'organizzazione dei servizi e quanto personale debba essere
messo a disposizione. Nel frattempo - e questa era una cosa sulla
quale stavamo lavorando - stiamo anche cercando di capire se è
possibile schermare le aule degli esami, così da poter limitare
l'utilizzo di dispositivi di tipo elettronico e limitare l'utilizzo
di questo tipo di tecnologia.
Ci asterremo quindi sull'iniziativa con l'impegno di continuare
a valutare, da un lato, a essere molto attenti nella gestione e
nell'organizzazione delle cose per come sono state presentate e,
dall'altro, di continuare ad approfondirlo.
Presidente -
Ha chiesto la parola la consigliera Foudraz,
ne ha facoltà.
Foudraz (LEGA VDA) -
Grazie Assessore per la risposta.
Questo era comunque un fenomeno che era già sorto anni fa, se non
ricordo male, intorno agli anni 2015-2016, potrei sbagliarmi, però
ricordo di aver letto degli articoli in quel periodo e, nonostante
tutto questo lasso di tempo trascorso, non si è fatto niente. Così
come si sono portate avanti tante Motorizzazioni italiane, perché
giustamente lei ha affermato che praticamente quasi tutte le
Motorizzazioni italiane devono scontare questa problematica proprio
per evitare che si verifichi anche qui da noi, oltretutto siamo una
piccola Regione, quindi magari anche più facile come tempistica
ottenere la prenotazione per l'esame teorico della patente, proprio
per interrompere questi comportamenti illeciti, sarebbe opportuno
dotarsi di tutta quella strumentazione proprio per prevenire tutti
questi fenomeni.
Io credo che non approvare una mozione di questo tenore,
relativa comunque a questi contenuti, si possa tradurre solo in una
maniera: ci si rende complici di comportamenti illeciti e quindi
non voler avere neanche a cuore la sicurezza dei nostri cittadini,
di tutti i cittadini, di tutti coloro che sono su strada, che
percorrono le strade.
Noi porteremo al voto con convinzione questa mozione perché
azioni criminali del genere non possono e non devono essere
avallate da nessun esponente politico, soprattutto su una tematica
del genere; non dovrebbe esserci nessuna divisione tra esponenti di
vari partiti e movimenti politici, ma ci dovrebbe essere il buon
senso e il sano modo di fare politica e dovrebbero, secondo noi,
trovare l'unanimità dell'Aula consiliare.
Presidente -
Ha chiesto la parola l'assessore Bertschy
per dichiarazione di voto, ne ha facoltà.
Bertschy (AV-VdA Unie) -
Consigliera Foudraz, secondo me,
ha fatto delle affermazioni abbastanza gravi, soprattutto nella sua
prima parte, in replica io mi sono riferito alla sua premessa dove
dice che siete venuti a conoscenza di una problematica assai grave
che ha interessato in questi ultimi mesi - quindi non gli anni
precedenti - e io le ho detto che non ne ero a conoscenza perché
c'era un'inchiesta in corso e il dirigente aveva riserva d'ufficio.
Non so se è lo stesso fatto ma voi siete a conoscenza di un fatto
del quale non ne era a conoscenza neanche il dirigente, quindi come
ne siete venuti a conoscenza è una questione che non è di mia
informazione, però sono rimasto molto stupito. La cosa invece che
non può essere tollerata è che se noi non approviamo la mozione,
diamo corso a dei comportamenti illeciti. Le ho appena raccontato
cosa fanno gli uffici, non la politica, gli uffici per prevenire i
comportamenti illeciti e come sono intervenuti per prevenire quel
comportamento illecito. Le ho anche detto che, proprio perché è una
Motorizzazione piccola, è più facile individuarli questi
comportamenti e che l'incidenza di tutto questo è di tipo
gestionale, finanziario, ci sono tutta una serie di questioni delle
quali tenere in considerazione. La politica interviene esattamente
dopo, prima ci sono tutta una serie di informazioni che vengono
fatte e, per fortuna, c'è un'ottima collaborazione con le Forze
dell'ordine e le ringraziamo perché sanno essere presenti e sanno
anche collaborare con la nostra Motorizzazione proprio perché
questi fatti possano essere prevenuti, altrimenti ovviamente
saremmo i primi a essere preoccupati perché stiamo parlando di un
requisito importante per poter circolare e non mettere in pericolo
nessuno.
Presidente -
Ha chiesto la parola il consigliere Distort,
ne ha facoltà.
Distort (LEGA VDA) -
Grazie anche per le risposte
dell'assessore Bertschy, grazie alla collega Foudraz per la
presentazione e l'esposizione dettagliata e articolata della
mozione, però permettetemi nello spazio di questa dichiarazione di
chiarire un fatto, assessore Bertschy. Ci sono due ambiti nelle
mozioni, e noi lo sappiamo perfettamente, o voi le accettate e dal
punto di vista delle dinamiche politiche... sembrerebbe che
prendiate suggerimenti dall'opposizione, oppure voi vi astenete,
così dal punto di vista politico dimostrate di essere perfettamente
in grado di andare avanti con la vostra attività di governo
indipendentemente dalle sollecitazioni e suggestioni
dell'opposizione. Avete imboccato questa strada, ma per un puro
meccanismo politico, perché se guardiamo i contenuti - e lei,
assessore Bertschy, è una persona sensibile ai contenuti e tutto il
tuo intervento di risposta l'ha dimostrato -, vedete che
nell'impegnativa è scritto: "Impegna il Governo regionale a
valutare la possibilità di installare". Ma cosa c'è di diverso tra
quest'impegnativa e quello che lei ha detto, assessore Bertschy? La
soluzione è semplicemente quella di dire: "Noi siamo d'accordo, lo
stiamo valutando, lo facciamo nel nostro modo, non scegliamo la
linea del metal detector, scegliamo la linea di oscurare le
comunicazioni virtuali,
wireless
o quello che sono, però noi
prendiamo in considerazione questo". Allora a questo punto voi
svolgete né più, né meno che il ruolo del Governo, che, come buon
padre di famiglia, prende in considerazione un problema e dice: io
lo gestisco a modo mio, per cui tuttalpiù vi chiedo di emendare
l'impegnativa, non andare nella linea del
metal detector
ma
andare in un'altra direzione, però voi avete fatto una scelta a
priori di tipo di meccanismo di dinamica politica tra maggioranza e
opposizione. Allora nella stessa linea, nella stessa dinamica tra
maggioranza e opposizione accettate anche l'osservazione, per
quanto vi dia fastidio, di complicità, perché questo è lo scotto
della vostra posizione, perché, guardi, complicità non vi piace, vi
dà fastidio, a chi non darebbe fastidio la parola "complicità"?
Sappiamo tutti perfettamente che, quando uno non si oppone a
qualcosa, in che posizione si pone? Pilato era stato complice
dell'uccisione di Gesù, probabilmente non lo voleva ma di fatto
nella storia è entrato esattamente in questa rubricazione. Allora,
portate pazienza, ma ogni scelta comporta una rinuncia, ogni azione
una reazione. Voi avete fatto questa scelta, ne siamo consapevoli,
la riconosciamo, però ve lo diciamo proprio dai banchi
dell'opposizione nel rispetto delle persone, non meriterebbe
nessuno in questo Consiglio di spendere questa posizione a questo
prezzo.
Presidente -
Possiamo mettere in votazione? Per
dichiarazione il Presidente della Regione, ne ha facoltà.
Testolin (UV) -
Intervengo sollecitato dall'intervento
del collega Distort. Poi ognuno ne fa un aspetto filosofico di
qualsiasi situazione che si sviluppa all'interno dell'aula. Gli
stimoli che arrivano molte volte sono stimoli politici che vanno a
sovrapporsi a un lavoro costante e continuo che l'Amministrazione,
per mano del suo Governo, sovente porta avanti da tanto tempo e con
la sensibilità che emerge dalle risposte appassionate che molte
volte ci stravolgono nell'affrontare determinati temi. Questo, a
mio avviso, è sinonimo di attenzione verso le cose che si dicono,
ma non si può neanche pretendere dai banchi dell'opposizione che
ogni cosa che viene proposta possa essere accolta... come dire:
"Meno male che ci siete voi che mi spiegate come gira il mondo
perché io non ci avevo pensato". Se lei mi permette, io dico che si
cerca di lavorare tutti molto seriamente, facendo dei percorsi e
non prendendo per oro colato qualcosa che viene sottoposto in
maniera anche non troppo approfondita o conosciuta, perché le
informazioni sono quelle che sono, o sono di seconda mano, o sono
riciclate, quindi qualche volta ci permette anche a noi di dire che
stiamo lavorando, che stiamo facendo delle cose, che teniamo conto
dei suggerimenti ma che, da un punto di vista politico, siamo anche
in grado di fare delle cose senza che ci siano delle
sollecitazioni, che sono qualche volta persino un po' superflue se
non ridondanti. Questo deve permettercelo dalla sua intelligenza e
dalla sua consapevolezza che le cose funzionano effettivamente
così, poi ognuno fa il suo ruolo, ricopre il suo ruolo, cerca di
farlo il meglio possibile, però, quando si lavora, si è anche
coscienti di quello che si fa e lo si vuole dimostrare anche in
queste circostanze.
Presidente -
Se non vi sono altri interventi, metto in
votazione. Non vedo altre prenotazioni, la votazione è aperta. La
votazione è chiusa.
Presenti: 35
Votanti: 7
Favorevoli: 7
Astenuti: 28 (Aggravi, Baccega, Barmasse, Bertin, Bertschy,
Brunod, Carrel, Caveri, Chatrian, Cretier, Di Marco, Grosjacques,
Guichardaz Erika, Guichardaz Jean-Pierre, Jordan, Lavevaz,
Lucianaz, Malacrinò, Marguerettaz, Marquis, Marzi, Minelli,
Padovani, Planaz, Restano, Rosaire, Sapinet, Testolin)
La mozione non è approvata.
