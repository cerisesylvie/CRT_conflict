Classificazione
AGRICOLTURA
AMBIENTE
Stoccaggio e smaltimento rifiuti


Resoconto integrale del dibattito dell'aula
Oggetto del Consiglio n. 3017 del 11 marzo 1998 - Resoconto
SEDUTA POMERIDIANA DELL'11 MARZO 1998
OGGETTO N. 3017/X Creazione di un gruppo di lavoro per la
modificazione del Regolamento regionale n. 6/1995. (Reiezione di
mozione)
Mozione Preso atto delle numerose sottoscrizioni alla petizione
popolare in corso relativa alla richiesta di verifica sulla
possibilità di porre in essere modifiche strumentali al Regolamento
regionale nr. 6 del 9 agosto 1995 riguardante le norme tecniche
dello stoccaggio, del trattamento e del riutilizzo dei reflui
zootecnici;
Tenuto conto del fatto che, il suddetto Regolamento contiene il
divieto dello spargimento del liquame sui terreni nel periodo
compreso tra il 15 dicembre e il 28 febbraio, e che tale divieto
comporta gravi disagi agli agricoltori valdostani, dovuti
all'impossibilità di eliminare altrimenti il loro liquame;
Rilevato inoltre che prima di questo provvedimento il liquame
era utilizzato illimitatamente e senza alcun vincolo temporale per
la concimazione dei terreni agricoli, mentre l'attuale Regolamento
produce inevitabilmente un esubero di reflui inutilizzati e di
difficile collocazione, tenuto conto anche delle ridotte dimensioni
delle concimaie esistenti in Valle;
Sottolineato il profondo disagio provato dagli agricoltori a
seguito di tali norme, fatto ancor più grave se si pensa che la
Valle d'Aosta è territorio montano ove l'agricoltura è di per sé
penalizzata da problematiche ambientali e territoriali;
tutto ciò premesso, il Consiglio regionale
Impegna
la Giunta regionale a creare, entro trenta giorni, un gruppo di
lavoro, composto da tecnici e rappresentanti delle associazioni più
importanti del mondo agricolo valdostano, per porre in essere
possibili modifiche al Regolamento di cui sopra al fine di venire
incontro alle esigenze degli agricoltori valdostani già
mobilitatisi per la presentazione di una petizione.
F.to: Lanièce - Viérin M. - Dujany
Président La parole au Conseiller Lanièce.
Lanièce (Aut) Abbiamo presentato come gruppo degli Autonomisti
questa mozione, per portare in discussione all'interno del
Consiglio un problema che sta creando un profondo disagio nel mondo
agricolo valdostano, problema relativo al liquame inutilizzato e di
impossibile allocazione, a causa alla presenza di un regolamento
regionale che pone delle limitazioni allo spargimento dei reflui
zootecnici sui terreni agricoli nel periodo invernale.
Il regolamento regionale in effetti inserisce nell'articolato il
divieto di spargimento di liquame in un periodo determinato che va
dal 15 dicembre al 28 febbraio, salvo alcune deroghe stabilite di
volta in volta dall'autorità comunale in base all'andamento
meteorologico stagionale.
Il motivo della presentazione di questa mozione è semplice. La
maggior parte degli agricoltori ha sentito importante questo
problema e quindi si è fatta, tramite nostro, portavoce di questa
sensazione, per chiedere una verifica di tale regolamento regionale
e la conseguente modifica della normativa esistente in modo da
venire incontro ad un'esigenza sentita dagli agricoltori
stessi.
Ci tengo a sottolineare il fatto che questo è un problema degli
agricoltori valdostani, di cui io e gli altri firmatari della
mozione ci siamo fatti portavoce, ma il problema, ripeto, riguarda
gli agricoltori, anche perché bisogna tener conto di tre aspetti
fondamentali: innanzitutto ci troviamo in una regione in cui si
pratica l'agricoltura di montagna, che già vive delle
penalizzazioni proprio per il territorio in cui opera e quindi è
giusto cercare di venire incontro al disagio degli agricoltori;
Il secondo aspetto evidente è che, proprio per il fatto di
essere in un terreno montano, le concimaie sono di ridotte
dimensioni e possiamo immaginare un confronto con la pianura padana
dove si potrebbero fare delle concimaie di dimensioni maggiori.
Teniamo conto comunque che queste concimaie devono avere dei
requisiti stabiliti in base ad una direttiva CEE.
Un altro problema è che gli agricoltori spesso lavorano dei
terreni che non sono di loro proprietà, ma sono in affitto; anche
in questo caso i proprietari dovrebbero costruire sui terreni dati
in affitto delle concimaie per permettere l'allocazione dei reflui
zootecnici.
Tenuto conto di questi problemi, tenuto conto del fatto stesso
che nella direttiva CEE, che è stata collegata al regolamento
regionale, si parla di prevedere delle regole, ma non solo, come è
stato inserito nel nostro regolamento, relativamente a circostanze
meteorologiche eccezionali, ma anche in base alla natura e alla
struttura dei terreni dell'area, in cui si trova una risorsa
idrica, tenuto conto altresì delle esigenze sollevate dagli
agricoltori che stanno raccogliendo numerose firme attraverso una
petizione popolare, ci pare logico e per niente strumentale portare
oggi, in aula, questa richiesta. Il contenuto della mozione è
semplice: infatti, preso atto del numero delle sottoscrizioni,
tenuto conto che questo regolamento comporta dei problemi per
l'inserimento del divieto di spargimento di liquame nel periodo
invernale, tenuto conto che questo problema danneggia gli
agricoltori, tenuto conto altresì che questo problema è sentito
profondamente dagli agricoltori valdostani, tanto più che la stessa
Associazione agricoltori della Valle d'Aosta, che è l'associazione
più rappresentativa degli agricoltori valdostani, ha fatto presente
con un comunicato che lo spargimento dei liquami per la
concimazione dei terreni è un problema reale, che preoccupa le
aziende zootecniche su ampie zone del territorio regionale, si
esprime l'auspicio che la questione possa essere risolta, tenendo
presente ovviamente le esigenze ambientali ma, primariamente, le
esigenze operative degli agricoltori. Questo è un comunicato
rilasciato dall'Associazione degli agricoltori valdostani che penso
la dica lunga su quanto questo problema sia sentito dagli
agricoltori.
Tenuto conto di queste considerazioni e tenuto conto anche che
l'impegno finale di questa mozione è un impegno minimo, ma
necessario, se vogliamo dimostrare agli agricoltori che questo
Consiglio regionale tiene in considerazione i problemi da loro
sollevati, si impegna la Giunta a creare, entro trenta giorni, un
gruppo di lavoro, composto non da politici, ma da tecnici e
rappresentanti delle associazioni più importanti del mondo agricolo
valdostano, per porre in essere possibili modifiche al regolamento.
Questa è un'indicazione di possibilità; non pretendiamo che si dica
che sicuramente si vuole modificare il regolamento, però chiediamo
che si metta in piedi una struttura, un gruppo di lavoro che possa
verificare se esistono delle possibilità, tenendo conto della
direttiva CEE, tenendo conto del regolamento regionale, tenendo
conto del problema degli agricoltori, di venire incontro al
problema sollevato. Magari questi esperti e rappresentanti del
mondo agricolo si riuniscono e verificano che non c'è nessuna
possibilità, perché la direttiva CEE non è modificabile; se
purtroppo sarà così ne prenderemo atto però almeno avremo
dimostrato di aver cercato di risolvere un problema sentito e molto
importante.
Penso che questa non sia affatto una mozione demagogica o
strumentale; chiediamo solo di creare un gruppo di lavoro. Abbiamo
votato diverse mozioni in quest'aula, ultimamente abbiamo votato la
mozione per le donne di Kabul, una mozione che affrontava un
problema sociale riguardante persone che non si trovano qui; oggi
si tratta di votare per un problema sociale che riguarda persone
che abitano in Valle d'Aosta. Non è la stessa cosa evidentemente,
ma si tratta pur sempre di cercare di venire incontro a un problema
reale e sentito e che riguarda i nostri agricoltori.
Esaurita la presentazione di questa mozione, attendiamo la
risposta della Giunta per poi rispondere, nella speranza che questo
impegno possa essere assunto dal Consiglio regionale.
Président S'il n'y a personne qui demande la parole, je déclare
close la discussion générale.
La parole à l'Assesseur à l'agriculture et aux ressources
naturelles, Vallet.
Vallet (UV) La solita mozione degli affetti non ha sollecitato
molto l'interesse di questo Consiglio...
(ilarità dell'assemblea)
... ma prima di entrare nel merito della risposta che intendo
proporre ai Consiglieri proponenti la mozione credo sia necessario
fare una piccolissima premessa sul perché nel ?95 si adottò questo
regolamento, e anche ripercorrere l'iter di formazione di questo
regolamento.
Questo regolamento si rese necessario proprio per l'assenza di
norme specifiche e per adattare la normativa, che non c'era
peraltro, alle direttive dell'autorità di bacino. Lo sforzo fatto
nella redazione del regolamento fu proprio quello di cercare di
adattare al massimo alla realtà del territorio valdostano regole
che venivano previste e dettate per territori diversi dal
nostro.
Per non tediare il Consiglio, evito di evidenziare i punti dove
il regolamento che questo Consiglio approvò all'unanimità
differisce dalla normativa dell'autorità di bacino, proprio per
andare incontro e tenere conto delle realtà valdostane.
Alla stesura del regolamento parteciparono anche i
rappresentanti delle associazioni, furono fatte delle audizioni in
III Commissione, vennero accolte delle proposte giustamente fatte
dai rappresentanti delle associazioni, tant'è che non solo il
Consigliere Lanièce votò a favore in commissione, ma questo
Consiglio si espresse unanimemente rispetto a questo
regolamento.
È chiaro che quando si dettano delle regole, sorgono delle
difficoltà, non c'è dubbio. Ma io vorrei ricordare a questo
Consiglio che per ovviare a queste difficoltà proposi una modifica
della legge n. 30 che porta al 75 percento di contributo a fondo
perso l'intervento regionale per gli interventi necessari
all'adeguamento delle dimensioni delle concimaie. Un provvedimento
che verrà all'attenzione di questo Consiglio nelle prossime sedute
proporrà una proroga al 31 dicembre 1999 per la scadenza dei tempi
per l'adeguamento strutturale delle concimaie.
Quindi mi pare che dopo circa 3 anni dall'approvazione di questo
regolamento l'iniziativa dei consiglieri sia perlomeno un po'
intempestiva e si presti sicuramente ad essere definita
strumentale, tenuto conto che viene presentata perlomeno in tempi
abbastanza sospetti, nel senso che volessi anche proporre delle
modifiche al regolamento, visto che l'ultima seduta di questo
Consiglio avverrà fra 3 settimane, non ci sarebbero neanche i tempi
tecnici per realizzare delle modifiche.
Mi pare che questa mozione possa essere definita un po'
strumentale e forse anche un pochino elettoralistica, nel senso che
definirei singolare il fatto che siano dei consiglieri regionali
che si fanno promotori di raccolte di firme, e abbastanza singolare
il fatto che proprio l'Associazione agricoltori con un comunicato
di ieri prenda le distanze dalla discussione politica in atto, come
a dire: "Attenzione a non confondere i problemi con iniziative che
sono strumentali".
È chiaro che le difficoltà ci sono. In questa sede posso
prendere sicuramente l'impegno di convocare i rappresentanti delle
associazioni, a discutere con loro per verificare quali possono
essere le problematiche e quali possono essere le soluzioni
proposte; non ho mai avuto bisogno di mozioni e neanche di raccolte
di firme per fare una riunione con i rappresentanti delle
associazioni, quando queste me lo chiedono.
Quindi l'invito è di ritirare questa mozione sulla base
dell'impegno che prendo davanti a questo Consiglio di convocare i
rappresentanti delle associazioni, per verificare e approfondire
quanto previsto dal regolamento.
Non entro nel merito di quanto previsto nel regolamento, perché
la discussione ci porterebbe lontano e non credo che sia questo
l'intento della mozione.
Président La parole au Conseiller Viérin Marco.
Viérin M. (Aut) Posso dare ragione all'Assessore solo sulla
prima parte dell'intervento, cioè che c'è poca attenzione del
Consiglio in merito a un problema che riguarda l'agricoltura. E di
questo mi dispiace, caro Assessore, perché quando lei ha iniziato
il suo intervento dicendo che questa "mozione degli affetti non ha
toccato questo Consiglio", al sottoscritto preoccupa. Non mi
preoccupa l'aver presentato una mozione di affetto, mi preoccupa
che questo Consiglio non sia attento a dei problemi che invece la
nostra gente vive.
Le spiego in sintesi, Assessore, perché la gente vive questi
aspetti e forse lei non li vive, come tanti altri qui presenti. È
vero, lo abbiamo detto nelle premesse e il Consigliere Lanièce lo
ha precisato in maniera molto corretta, che nel ?95 eravamo
chiamati a fare una regola che mancava, e abbiamo fatto bene a fare
quella regola in quel momento; però è chiaro che ad oggi ci sono
delle necessità diverse dopo aver messo in atto questa regola e
anche le normative CEE ci danno spazio per migliorarla. Quindi non
abbiamo nascosto il fatto di essere stati d'accordo allora di fare
una regola, e abbiamo fatto una richiesta all'Assessore, e anche
alla maggioranza, di accogliere questa mozione d'impegno affinché
si verifichi la possibilità di migliorare tutti insieme questo
problema. Quando lei mi dice che il regolamento fu fatto per tener
conto della realtà valdostana e che anche le associazioni vennero
sentite, concordo pienamente; ma anche lì, insieme alle
associazioni, tutti quanti ci stiamo accorgendo che c'è qualcosa
che non funziona e le dico anche cos'è che non funziona, se lei e i
suoi uffici non sono in grado di capirlo!
L'Assessore ci ricorda di essersi prodigato e di aver fatto una
normativa che, modificando la legge n. 30, permette di erogare il
75 percento di contributi a fondo perso per ingrandire le
concimaie. Però sappiamo che la realtà valdostana non consente di
fare concimaie di 5000 mc, che probabilmente anche il PTP vieterà
di fare; inoltre, non tutti i siti - parlo di insediamenti
produttivi zootecnici - possono permettere di realizzare una
concimaia di quelle dimensioni. Cosa fanno allora gli agricoltori?
Si mettono il liquame in casa.
Inoltre non ci sarebbero i tempi tecnici, e questa cosa mi fa
veramente arrabbiare perché tutte le volte che abbiamo fatto
presente questo aspetto su leggi e proposte soprattutto in queste
ultime sedute, ci è stato risposto che non interessano i tempi
tecnici. Ad esempio, il PTP avrà bisogno di 15 ulteriori delibere
fra Giunta e Consiglio per essere applicato, ma non importa, si è
detto, lo farà il prossimo Consiglio.
Allora noi cominciamo a prendere atto di questo problema, se poi
riusciremo a fare qualcosa nell'ambito di questo Consiglio, bene;
altrimenti lo farò il prossimo Consiglio, ma prima che arrivi di
nuovo la scadenza del divieto di poter spargere liquami. Non
accetto la motivazione che mancano i tempi tecnici, quando proprio
la maggioranza su questo tema si è comportata sempre in maniera
inversa.
Dulcis in fundo, l'Assessore mi fa il discorso della
Coltdiretti, e allora devo leggergli io l'italiano, perché la
Coltdiretti ha proprio voluto non fare di questo discorso un
discorso politico e lo ha scritto. Purtroppo l'Assessore ha letto
solo il passaggio che dice: "prendendo distanza da discussioni
politiche in atto", omettendo il resto, che vado a leggere io:
"L'Associazione agricoltori sottolinea però che il problema è reale
e preoccupa le aziende zootecniche in ampie zone del territorio
regionale. Si esprime auspicio quindi che la questione possa essere
risolta tenendo in considerazione le esigenze ambientali, ma
prioritariamente le esigenze operative degli agricoltori".
Chiedo a tutti i colleghi di avere sensibilità su questo
aspetto, perché parliamo sempre di montagna viva, di mantenimento
del territorio, cosiddetto "environnement", e via dicendo, e quando
dobbiamo decidere anche piccole deroghe per chi vive tutti i giorni
in maniera difficoltosa, si obietta che mancano i tempi
tecnici.
Chiedo a tutti di fare uno sforzo perché è una mozione che non
impegna in maniera definitiva, impegna la Giunta a creare un gruppo
di lavoro per cercare una soluzione. Non sappiamo oggi se la
soluzione potrà addivenire al 30 percento, al 50 percento o al 10
percento; chiediamo che si prenda un impegno per verificare se
esistono i presupposti.
Chiedo a tutti i colleghi di votare questa mozione, perché non
la ritireremo e non è solo una mozione d'affetto!
Président La parole à l'Assesseur à l'agriculture et aux
ressources naturelles, Vallet.
Vallet (UV) Il Consigliere Viérin ha una capacità incredibile,
che è quella di interpretare a modo suo e di far dire agli altri
quello che non hanno detto. Non mi lascio prendere dalla
possibilità che ci sarebbe di fare facile polemica.
Credo che il problema sia quello di verificare, come giustamente
ha detto il Consigliere Lanièce, se ci sono degli spazi di manovra.
Le raccolte di firme e le petizioni si fanno in genere, ed è questo
che ho detto ai responsabili dell'Associazione agricoltori, quando
rispetto a una richiesta o si viene snobbati o non si ottengono
delle risposte. Ripeto, non è mai stato un problema per me in
questi 5 anni fare una riunione con chiunque me lo abbia chiesto
per analizzare e provare - a volte ci siamo anche riusciti - a
risolvere i problemi.
Ribadisco l'impegno a sentire le associazioni e invito il
Consiglio ad astenersi su questa mozione, che è strumentale e
volgarmente elettoralistica.
Président Les conseillers sont invités à voter la motion:
Présents: 28
Votants: 9
Favorables: 7
Contraires: 2
Abstenus: 19 (Agnesod, Bionaz, Borre, Chenuil, Ferraris, Florio,
Lavoyer, Louvin, Mafrica, Mostacchi, C. Perrin, Perron, Riccarand,
Secondina Squarzino, Stévenin, Vallet, Vicquéry, D. Viérin,
Voyat)
Le Conseil n'approuve pas
