Classificazione
TRASPORTI E VIABILITÀ
Viabilità


Resoconto integrale del dibattito dell'aula
Oggetto del Consiglio n. 1405 del 14 giugno 1995 - Resoconto
SEDUTA POMERIDIANA DEL 14 GIUGNO 1995.
OGGETTO N. 1405/X Ripristino della viabilità per il collegamento
fra i comuni di Aymavilles, Saint-Pierre e Villeneuve.
(Approvazione di risoluzione)
Risoluzione Il Consiglio regionale della Valle d'Aosta
A conoscenza del grave disagio che la chiusura della Statale 26
nel tratto tra Sarre e Saint-Pierre arreca alla popolazione
dell'alta Valle ed in modo particolare agli abitanti di
Saint-Pierre, Villeneuve e Aymavilles;
Preoccupati per il protrarsi del disagio che viene a coincidere
proprio all'inizio della stagione turistica;
Visto l'impegno preso in data 24 novembra '93 dall'allora
Assessore Tecnico Ferrero con il quale, a seguito di
un'interpellanza che evidenziava la pericolosità del tratto di
strada, si impegnava a contattare il giorno successivo il
compartimento ANAS per sollecitare una rapida soluzione del
problema;
Considerato che solo dopo 18 mesi dal sollecito dell'Assessore,
l'ANAS ha preso provvedimenti ritenendo improvvisamente
pericolosissimo il tratto di strada in questione al punto di
ordinarne l'immediata chiusura;
Considerata la necessità di salvaguardare gli interessi dei
commercianti di Saint-Pierre e Villeneuve che dal provvedimento di
chiusura della Statale accusano pesanti conseguenze economiche;
Considerato il disagio arrecato agli abitanti della frazione
Moulin in Comune di Aymavilles dove, a causa dell'interruzione,
transita giornalmente tutto il flusso veicolare su di una stradina
interna, disagevole e purtroppo l'unica percorribile verso
Aosta;
Impegna
la Giunta regionale:
- a voler contattare in tempi brevissimi la direzione generale
dell'ANAS affinché si attivi per una rapida riapertura del tratto
di strada in questione;
- a sollecitare l'ANAS a proseguire i lavori di prolungamento
dei paramassi (lavori iniziati e sospesi circa 4 anni fa), oppure
ove l'opera risultasse inutile, il ripristino ambientale della zona
con l'installazione di protezioni atte ad evitare qualsiasi
pericolo per l'utenza;
- ad avviare in tempi brevi la costruzione del tratto della
strada dell'Envers che collega Aymavilles a Villeneuve al fine di
poter usufruire di una strada alternativa, percorribile da
qualsiasi mezzo e nei due sensi di circolazione, in caso di
possibili e prevedibili future chiusure della Statale 26.
- a relazionare durante la prossima adunanza del Consiglio
regionale sull'andamento dei lavori, sui provvedimenti presi e
sulle puntuali risposte della direzione generale delI'A.N.A.S. in
merito al grave problema in questione.
Presidente Ha chiesto la parola il Consigliere Rini.
Rini (UV) Il testo della risoluzione mi pare abbastanza chiaro,
per cui mi limiterò a fare solo alcune considerazioni. Penso che
tutti voi ricorderete che appena finito il paramassi fra Sarre e
Saint-Pierre, questo circa 4 anni fa, un masso di notevoli
dimensioni si era abbattuto sulla strada proprio all'inizio
dell'opera verso Saint-Pierre. Il masso è stato prontamente
rimosso, come pure la muratura di sostegno con relativa rete
metallica, che era stata in precedenza posta a protezione della
strada (credo con una spesa non indifferente), ed iniziarono i
lavori di prolungamento del paramassi verso Saint-Pierre, presumo
perché già all'epoca si era valutata la pericolosità del tratto.
Sennonché, improvvisamente, i lavori sono stati interrotti e in
bella vista sono rimasti lo sbancamento e un orribile blocco di
cemento, che attualmente serve per l'affissione di manifesti
pubblicitari.
In poche parole, il pericolo di caduta massi, che aveva fatto
decidere di prolungare il paramassi, secondo l'ANAS non esisteva
più, per cui non solo non sono stati completati i lavori, ma non è
stata più ripristinata nemmeno la protezione che prima esisteva. In
tal modo, la caduta eventuale di massi, anziché colpire la rete
protettiva, avrebbe centrato la carreggiata o direttamente i
veicoli in transito.
A novembre 1993 il sottoscritto, insieme ad altri consiglieri,
ha presentato una interpellanza con la quale chiedeva alla Giunta
regionale di sollecitare l'ANAS affinché portasse a termine
l'opera. In quella occasione l'assessore ai lavori pubblici si era
impegnato a contattare il giorno successivo il compartimento ANAS
per sollecitare la prosecuzione dell'opera, o il ripristino della
rete protettiva. Dagli uffici ho saputo che i solleciti
dell'amministrazione regionale, fatti all'ANAS, sono stati più di
uno; purtroppo dobbiamo rilevare che dopo 18 mesi la situazione è
rimasta invariata e a nulla è servito l'interessamento
dell'amministrazione regionale. Mi vengono i brividi solo al
pensiero che per ben 4 anni la popolazione dell'Alta Valle ha
continuato a transitare anche più volte al giorno in quel tratto di
strada senza protezione, sotto seimila metri cubi di roccia, che
abbiamo appreso in questi giorni erano pronti a cadere sulla
carreggiata.
Allora, i casi sono due: o il pericolo era così incombente, per
cui l'ANAS avrebbe dovuto prendere subito i provvedimenti di
chiusura al transito, oppure si poteva aspettare, ma la chiusura
della strada era prevedibile, per cui l'ANAS avrebbe dovuto
avvisare l'amministrazione regionale che avrebbe certamente
provveduto a programmare la chiusura della strada e avrebbe
adottato tutte le misure necessarie, per alleviare al massimo i
disagi delle popolazioni, come per esempio la costruzione del
tratto della strada dell'Envers, che collega Villeneuve a
Aymavilles e che poteva servire come strada alternativa.
Mi risulta invece che l'amministrazione regionale è stata
avvertita dall'ANAS della improvvisa pericolosità a poche ore dalla
decisione di chiusura della strada.
Con questa risoluzione vogliamo soprattutto che la direzione
generale dell'ANAS si attivi per riaprire in tempi brevi l'arteria,
che non ha solo importanza locale ma che è anche una
importantissima via di comunicazione internazionale. Chiediamo poi
alla Giunta di non perdersi d'animo e di continuare a sollecitare
l'ANAS, non solo perché riapra la strada al più presto, ma anche
perché prosegua i lavori di prolungamento del paramassi, oppure,
ove l'opera risultasse inutile, provveda al ripristino ambientale
della zona, con l'installazione di protezioni atte ad evitare
qualsiasi pericolo per l'utenza. Chiediamo inoltre alla Giunta di
avviare in tempi brevi la costruzione del tratto della strada
dell'Envers che collega Aymavilles a Villeneuve, in modo che se un
domani si dovesse di nuovo ricorrere alla chiusura della SS 26 in
quel tratto, ci sia la possibilità di avere una strada alternativa,
percorribile nei due sensi e con qualsiasi mezzo.
Infine, chiediamo che la Giunta continui ad informarci, come ha
fatto puntualmente oggi il Presidente della Giunta, nelle
commissioni permanenti sui provvedimenti che vorrà adottare e
soprattutto sulla data di riapertura della strada e della
ultimazione dei lavori, in quanto inizialmente sembrava che la
chiusura sarebbe stata di 5 giorni, passati poi a 15, già superati
in data odierna.
Su un settimanale del 10 giugno '95 si legge: "Ora come ora non
ci sentiamo di indicare con precisione una data, ma entro giugno
penso che saremo in grado di riaprire la strada, entro fine mese la
situazione dovrebbe tornare alla normalità". Questa è la
dichiarazione dell'ing. Chini dell'ANAS, dichiarazione piuttosto
vaga e sulla quale non si può fare affidamento.
Ci sarebbe un emendamento alla risoluzione, per cui l'ultimo
punto dell'"impegna" dovrebbe essere letto così: "- a relazionare
alle competenti Commissioni permanenti sull'andamento dei lavori,
sui provvedimenti presi e sulle puntuali risposte della direzione
generale delI'A.N.A.S. in merito al grave problema in
questione".
Presidente É aperta la discussione generale. Ha chiesto la
parola il Consigliere Marguerettaz.
Marguerettaz (PpVA) Non so se votare questa risoluzione, sono a
disagio nel senso che, da una parte, condivido il contenuto,
dall'altra non vorrei, votando questa risoluzione, votare una sorta
di mozione di sfiducia nei confronti dell'Assessore Lavoyer, il
quale proprio questa mattina aveva risposto ad una nostra
interpellanza, e poiché non mi ero allora pronunciato in merito
alla mia eventuale soddisfazione, lo faccio ora. La relazione
dell'Assessore Lavoyer era stata puntuale, si era addentrata anche
in numerosi dettagli tecnici; l'Assessore aveva dimostrato di
seguire il problema in questione. Non solo, a chiusura di quella
relazione, il Consigliere Perrin si era già premurato di fare una
raccomandazione per quanto concerne l'allargamento del tratto di
strada dell'Envers, per cui immaginavo che con buona soddisfazione
delle forze di maggioranza e delle forze di opposizione l'argomento
fosse ampiamente chiuso.
Ora vedo che una risoluzione, con firme di solo consiglieri
della maggioranza, viene presentata in questo senso e davvero la
cosa mi sa o di demagogia o - come dicevo - di sfiducia nei
confronti dell'operato dell'Assessore. Devo dire che per altre
materie probabilmente sarei favorevole a firmare una mozione di
sfiducia, ma su dei contenuti politici e non su dei contenuti quali
quelli che vengono illustrati in questa risoluzione.
Facendo questa riflessione ad alta voce, mi sono convinto che
sia nell'uno che nell'altro caso, cioè quale che sia il senso di
questa risoluzione, non avrà il mio voto favorevole.
Presidente Ha chiesto la parola il Consigliere Florio.
Florio (VA) Che la chiusura della statale costituisca un
problema grave per l'Alta Valle è fuori discussione, ma ho
l'impressione che intorno a questo problema si faccia il solito
polverone e si sottolinei la presenza di questo problema, per
ottenere altro.
Non credo, come ha detto Rini, che ci possano venire i brividi a
pensare che negli anni passati si sia transitati così tante volte,
tutti quanti, sotto quella parete, semplicemente perché da che
mondo è mondo si sa che le montagne tendono a raggiungere una
posizione orizzontale. E d'altra parte l'organizzazione dello
stato, la regione, si sono dotati di strutture tecniche che
controllano questo tipo di cose, in particolare quella parete
rocciosa era da anni sotto sorveglianza.
Chi di dovere si è preoccupato nel momento in cui ha notato che
le rocce alla base del diedro venivano espulse verso l'esterno, il
che significava che al di sopra c'erano movimenti consistenti che
interessano la massa nel suo insieme. A quel punto, per quanto ne
so io, interpellato il geologo da parte dell'ANAS e interpellato il
geologo da parte dell'amministrazione regionale, si è deciso di
chiudere la strada. E credo che sia stata una decisione nei
confronti della quale nessuno ha nulla da dire, anche perché
l'entità del movimento roccioso era tale per cui, non solo, nel
caso di un suo immediato movimento, si sarebbe potuto provocare un
danno consistente a persone, cose o animali, ma anche perché
avremmo provocato, non intervenendo in modo razionale, il crollo di
un'opera passiva esistente a protezione della strada, il cui valore
è rilevante, ma non solo, avremmo probabilmente provocato il
franamento a valle di un tratto notevole della strada statale
stessa, con la chiusura della strada statale a quel punto per 3-4-5
mesi, dovendo realizzare opere ben più consistenti di quanto non
siano quelle che si stanno realizzando adesso.
Tutto questo ha provocato e provoca un disagio nei confronti dei
cittadini, soprattutto dei comuni che si trovano a monte del punto
in cui la strada è bloccata. Vivaddio abbiamo anche l'autostrada,
ci sono comunque strade alternative a quel percorso che possono
risolvere parzialmente il problema. Non credo che si possa pensare
di dover realizzare un tratto di strada in più, oltre a quelli
esistenti, per ovviare al problema che si verrebbe a creare qualora
quei tratti esistenti venissero chiusi per cause che non sono
imputabili all'uomo, a sue responsabilità specifiche, ma a normali
fenomeni geologici e naturali che purtroppo continuano ad accadere
al mondo.
L'Assessore stamani ha detto che occorre una settimana circa per
risolvere definitivamente il problema, e non vedo come, in presenza
di una affermazione di questo tipo, sia possibile oggi chiedere
interventi che l'Assessore stesso ha escluso in modo chiarissimo.
Quanto al primo punto, sollecitare l'ANAS perché si attivi per una
rapida riapertura del tratto di strada in questione: certo, non
appena riusciranno a fare crollare a valle tutti i 6000 mc, la
strada verrà riaperta immediatamente.
Sul secondo punto ha chiaramente detto l'Assessore che non è
realizzabile una protezione passiva, perché la massa esistente è
talmente grande che non esiste protezione passiva che conti, a meno
che non si pensi alla creazione di una galleria artificiale, i cui
tempi di realizzazione però sono ben più lunghi di quelli necessari
per ripulire la parete rocciosa. Il terzo punto, messo in questi
termini, non è accettabile: il discorso relativo a quel tratto
della strada dell'Envers è un discorso aperto, ma è un ragionamento
che si deve fare con calma, sottoponendo le diverse possibilità - e
sappiamo che sono diverse soprattutto in rapporto all'abitato di
Aymavilles - alla V.I.A. e sulla base di quello che deriverà da
quell'esame, si realizzerà questo tratto di strada, nessuno lo ha
mai contestato. Per quanto riguarda la relazione, su questo non c'è
nulla da dire; l'insieme però della risoluzione contiene elementi,
valutazioni e impegni che non possiamo condividere.
Presidente Ha chiesto la parola il Consigliere Chiarello.
Chiarello (RC) Che questa strada preoccupi tutti noi, è
evidente; stamani avevo fatto un accenno sul pagamento
dell'autostrada, ad una soluzione temporanea o cos'altro.
In III commissione avevamo chiesto, prima di sapere che ci fosse
l'interpellanza di Marguerettaz, di sentire dall'Assessore quali
erano i problemi e quali i tempi per risolverli. Dico la verità,
quando abbiamo parlato del nucleare, il Presidente mi aveva detto
che non era opportuno presentare una risoluzione perché la risposta
è stata esaustiva. Che la maggioranza presenti questa risoluzione
nei confronti dell'Assessore, che questa mattina ha dato una
risposta a mio avviso esaustiva (se manterrà le promesse, vedremo
poi i fatti), mi sa tanto di sfiducia all'Assessore stesso.
Volevo dire prima di Florio che la strada dell'Envers non è un
problema di adesso, cioè dei tratti che si dovranno ampliare se n'è
già parlato, e non è che si debba mischiare un lavoro con
l'altro.
Questa risoluzione non la voterò per questi motivi.
Presidente Ha chiesto la parola il Consigliere Borre.
Borre (UV) Già una volta il Presidente, o qualcun altro, aveva
detto: "Sembra di aver trasferito il Consiglio comunale di Aosta in
questa aula". Pare anche a me adesso, mi sembra che qui si butti
l'amo per catturare il pesce di turno. Consigliere Marguerettaz,
l'Assessore Lavoyer non è il pesce e il Consigliere Rini non ha
buttato l'amo e neanche il gruppo che ha firmato, perché la
risoluzione non è nei confronti della Giunta e dell'Assessore, ma
nei confronti di un ritardo e di un comportamento dell'ANAS
inqualificabile. Riteniamo di doverlo denunciare anche noi, perché
l'autostrada ha potuto essere transitata grazie all'intervento del
Presidente della Giunta; l'ANAS - che è proprietaria
dell'autostrada e della statale - ha interrotto la statale senza
preoccuparsi di aprire l'autostrada, e questo è un comportamento
vergognoso.
Il secondo comportamento vergognoso è stato quello di non
lavorare di sabato e di domenica di fronte ad un problema così
grave!
La nostra intenzione è quella di andare a verificare le colpe
dell'ANAS, quindi non di andare a cercare le colpe
dell'amministrazione regionale. Per queste ragioni intendiamo
portare avanti la risoluzione. É una strada che doveva già essere
progettata, quindi chiediamo solo che venga accelerato l'iter, in
maniera che, se dovesse succedere qualcos'altro, ci sia la strada
già progettata, nessuna strada nuova.
Presidente Ha chiesto la parola il Consigliere Voyat.
Voyat (UV) Non ho capito certi interventi che vengono dalla mia
destra. Gli uni per sottolineare quella che potrebbe essere una
sfiducia, gli altri una difesa dell'ANAS che credo qui nessuno
abbia chiesto, perché le questioni tecniche le lascio all'ANAS, ma
l'ANAS deve sapere che i problemi deve risolverli al più presto.
Oltre al fatto che diceva Borre, ci sono dei casi in cui si deve
lavorare sette giorni alla settimana, e possono essere abbreviati
(se non annullati) i tempi per gli appalti, perché a me non basta
che qualcuno mi venga a dire che la soluzione c'è grazie
all'autostrada, perché fosse per qualcuno la soluzione non ci
sarebbe stata. Questa è la prima osservazione.
In secondo luogo vogliamo far risaltare a tutta la popolazione
che la colpa non è dell'amministrazione regionale, ma è grazie
all'amministrazione regionale e grazie alla RAV se le soluzioni si
sono trovate. Non credo che sia una questione di sfiducia nei
confronti della Giunta, tanto meno nei confronti dell'Assessore, in
quanto è stato detto dal relatore che l'impegno, per quanto poteva
essere fatto, da parte dell'amministrazione regionale c'è
stato.
Quindi non ci fa né caldo né freddo il fatto di dire che possa
sembrare una sfiducia o meno, perché non è certo questa
l'intenzione; se qualcuno non vuole votare, perché vuole difendere
l'ANAS, in modo che continui ad agire come ha agito finora, e di
casi di questo genere ne potremmo trovare in Valle d'Aosta, lo
faccia. Credo che sia il caso di sottolineare che in certi casi
l'ANAS si deve muovere con maggiore sollecitudine.
Presidente Ha chiesto la parola il Consigliere Rini.
Rini (UV) Sul secondo punto dell'impegno si diceva che è inutile
costruire paramassi, una volta che non ci sarà più il pericolo.
Però questo lo dice già chiaro, là dove recita: "sollecitare l'ANAS
a proseguire il prolungamento dei paramassi, oppure, ove l'opera
risultasse inutile, il ripristino ambientale della zona". Questo mi
pare rientri nella logica dei Verdi, cioè anche l'ambiente lì mi
pare abbastanza....come?
(...Interruzione del Consigliere Florio, senza microfono...)
... faranno quello che c'è da fare, infatti non diciamo quello
che devono fare, lo faranno loro.
Presidente Ha chiesto la parola il Consigliere Chiarello per
dichiarazione di voto.
Chiarello (RC) Volevo capire il punto primo, per vedere se posso
votare a favore, dove si dice di voler contattare in tempi
brevissimi la direzione generale dell'ANAS affinché si attivi per
una rapida riapertura eccetera; penso che l'Assessore lo abbia
fatto questo, altrimenti è un attacco all'Assessore se non ha
ancora contattato l'ANAS.
Presidente Qualcuno chiede la parola? Pongo in votazione la
risoluzione nel testo così emendato:
Risoluzione Il Consiglio regionale della Valle d'Aosta
A conoscenza del grave disagio che la chiusura della Statale 26
nel tratto tra Sarre e Saint-Pierre arreca alla popolazione
dell'alta Valle ed in modo particolare agli abitanti di
Saint-Pierre, Villeneuve e Aymavilles;
Preoccupati per il protrarsi del disagio che viene a coincidere
proprio all'inizio della stagione turistica;
Visto l'impegno preso in data 24 novembre '93 dall'allora
Assessore Tecnico Ferrero con il quale, a seguito di
un'interpellanza che evidenziava la pericolosità del tratto di
strada, si impegnava a contattare il giorno successivo il
compartimento ANAS per sollecitare una rapida soluzione del
problema;
Considerato che solo dopo 18 mesi dal sollecito dell'Assessore,
l'ANAS ha preso provvedimenti ritenendo improvvisamente
pericolosissimo il tratto di strada in questione al punto di
ordinarne l'immediata chiusura;
Considerata la necessità di salvaguardare gli interessi dei
commercianti di Saint-Pierre e Villeneuve che dal provvedimento di
chiusura della Statale accusano pesanti conseguenze economiche;
Considerato il disagio arrecato agli abitanti della frazione
Moulin in Comune di Aymavilles dove, a causa dell'interruzione,
transita giornalmente tutto il flusso veicolare su di una stradina
interna, disagevole e purtroppo l'unica percorribile verso
Aosta;
Impegna
la Giunta regionale:
- a voler contattare in tempi brevissimi la direzione generale
dell'ANAS affinché si attivi per una rapida riapertura del tratto
di strada in questione;
- a sollecitare l'ANAS a proseguire i lavori di prolungamento
dei paramassi (lavori iniziati e sospesi circa 4 anni fa), oppure
ove l'opera risultasse inutile, il ripristino ambientale della zona
con l'installazione di protezioni atte ad evitare qualsiasi
pericolo per l'utenza;
- ad avviare in tempi brevi la costruzione del tratto della
strada dell'Envers che collega Aymavilles a Villeneuve al fine di
poter usufruire di una strada alternativa, percorribile da
qualsiasi mezzo e nei due sensi di circolazione, in caso di
possibili e prevedibili future chiusure della Statale 26.
- a relazionare alla III Commissione consiliare permanente
sull'andamento dei lavori, sui provvedimenti presi e sulle puntuali
risposte della direzione generale delI'A.N.A.S. in merito al grave
problema in questione.
Presenti: 26
Votanti: 19
Favorevoli: 18
Contrari: 1
Astenuti: 7 (Ferraris, Florio, Lanièce, Marguerettaz, Riccarand,
Secondina Squarzino e Tibaldi)
Il Consiglio approva
