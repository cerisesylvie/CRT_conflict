Classificazione
ASSETTO DEL TERRITORIO
Difesa ed uso del suolo - Sistemazione idrogeologica
TRASPORTI E VIABILITÀ
Autostrade e trafori alpini



Oggetto del Consiglio n. 712 del 23 giugno 2021 - Resoconto
OGGETTO N. 712/XVI - Interrogazione: "Notizie in merito alla
mancata rappresentanza della Regione all'incontro concernente la
frana di Quincinetto".
Bertin (Presidente) -
Punto 9 all'ordine del giorno. Per
la risposta il presidente della Regione Lavevaz, ne ha facoltà.
Lavevaz (UV) -
Ringrazio per questa interrogazione che,
insieme all'interpellanza più avanti, credo al punto 19, permette,
al di là dell'aspetto ispettivo legittimo, di fare un po' chiarezza
sui passaggi che si stanno facendo. Non sto a ripercorrere tutta la
storia della frana che incombe sulla località Chiappetti in Comune
di Quincinetto. Ricordo solo brevemente che nel 2019 è stato
sottoscritto un protocollo d'intesa a diverse mani, un protocollo
d'intesa che vede al tavolo la Regione Piemonte, la Regione Valle
d'Aosta, la SAV, il Comune di Quincinetto e l'Università di
Firenze, in quanto membro tecnico per studiare opere di mitigazione
o comunque migliorie, che possano in qualche modo ridurre i rischi
derivanti dal fenomeno franoso ormai noto da diversi anni. Questo
protocollo definisce i ruoli e gli impegni delle parti coinvolte
all'interno di questo accordo. In particolare prevede l'iter per la
progettazione e la realizzazione degli interventi strutturali di
difesa passiva dell'asse autostradale, la gestione integrata delle
azioni di monitoraggio, anche ai fini della definizione di
specifiche soglie di allerta e programmazione integrata dei piani
di protezione civile, quelle che poi definiscono anche le chiusure
temporanee o parziali, come abbiamo visto nelle scorse settimane, e
infine la gestione coordinata dell'informativa a livello locale e
della popolazione.
All'interno del protocollo si evince anche quale sia il ruolo
invece della Regione Valle d'Aosta e nello specifico cito
testualmente: "La Regione Valle d'Aosta partecipa, per quanto di
propria competenza, al piano di protezione civile condiviso e si fa
carico di eventuali azioni che ricadessero sul territorio di
propria competenza". È abbastanza evidente, ma è anche abbastanza
scontato, che la progettazione e la realizzazione dell'opera
insistente sul Comune di Quincinetto, quindi in territorio
piemontese, non è ovviamente di competenza della Valle d'Aosta, che
invece partecipa alla gestione della protezione civile, essendo
questa frana insistente sulla via principale di accesso alla nostra
regione.
Si chiede, all'interno dell'interrogazione, se le dichiarazioni
del Sindaco di Quincinetto citate in premessa corrispondano al vero
e quale sia l'incontro citato. Devo dire che non siamo a conoscenza
direttamente nello specifico di cosa abbia effettivamente
dichiarato il Sindaco di Quincinetto, ma in effetti nessun
assessore valdostano ha partecipato all'incontro svolto il 27
maggio scorso, semplicemente per il fatto che nessun assessore
valdostano doveva parteciparvi. Infatti, era una riunione
assolutamente tecnica del comitato tecnico che è stato composto,
quindi da componenti tecnici nominati per materia dalle singole
amministrazioni, oltre a un rappresentante del Ministero delle
infrastrutture e dei trasporti; per la Valle d'Aosta ha partecipato
la protezione civile. Credo fosse il nono incontro di questo tipo,
in cui si sono discusse questioni di ordine assolutamente tecnico,
tant'è che all'ordine del giorno c'era lo stato di avanzamento
delle indagini integrative in carico all'Università di Torino
nell'ambito dell'accordo con il Comune di Quincinetto e lo stato di
progettazione e l'iter di approvazione del progetto per la
realizzazione del vallo paramassi.
Con questo credo di aver risposto anche all'ultima domanda, cioè
quali siano le motivazioni per le quali nessun assessore fosse
presente alla riunione.
Presidente -
Per la replica, consigliere Aggravi.
Aggravi (LEGA VDA) -
Guardi, Presidente, io ho ascoltato
con attenzione la sua risposta e all'inizio sinceramente non capivo
dove volesse andare a parare, poi ho capito che l'inizio della
risposta era giustificare l'assenza della Regione.
Non conosce le notizie di stampa, se vuole poi le faccio avere
copia de
La Vallée
del 5 giugno, dove il Sindaco di
Quincinetto sottolinea il fatto che la Regione, ovviamente lui
parlava della Regione Piemonte, non aveva partecipato, ma
soprattutto poi dice che anche gli assessori valdostani hanno
disertato l'incontro.
Lei spiega che il protocollo dice che il ruolo della Regione è
la partecipazione sulle questioni di propria competenza.
Nell'interrogazione già fatta con altri colleghi del gruppo,
depositata il 30 aprile, ma forse era del 13 maggio, lei annunciava
effettivamente nella sua risposta un incontro a maggio per
monitorare la situazione. Poi però in quell'incontro la Regione
sostanzialmente ci risulta fosse assente: faremo un accesso agli
atti, ma in realtà lei già ce lo dice. Non è tanto il fatto della
presenza in sé, ma il fatto che io immagino che la Regione, al di
là del ruolo scritto su un protocollo, debba essere presente ogni
qualvolta ci sia l'interesse della Valle d'Aosta. E penso che
l'interesse della Valle d'Aosta sia evitare che in quella
situazione su territorio straniero, mi perdoni la battuta, si vada
a ledere la possibilità dell'accesso alla nostra Valle. Quindi, a
mio giudizio e riprendendo l'intervento del 13 di maggio, quando
lei annunciava l'incontro, sono abbastanza stupito del fatto che
non ci fosse nessuno. A maggior ragione per chi oggi, mi perdoni la
battuta politica, ha anche le deleghe ai trasporti, e quindi
dovrebbe avere una sensibilità maggiore.
Io quello che chiedo, anche con i firmatari dell'iniziativa e
penso anche con chi presenterà l'interpellanza successivamente, è
un'attenzione maggiore a questo problema, stando attenti
sicuramente ai ruoli, ma soprattutto al fatto che, non essendo
direttamente governata da noi quella situazione, soprattutto per
ragioni territoriali e di ruoli, come lei ha detto, non possiamo
incidere se non in una maniera più di
moral
suasion
o
comunque di interesse forte che abbiamo, perché altrimenti, dopo
aver fatto il ponte a Gaby, è meglio che pensiamo a un tunnel che
ci colleghi dall'altra parte, perché altrimenti gli accessi alla
Valle dall'Italia saranno sostanzialmente impossibili, se dovesse
crearsi una situazione di difficoltà in quell'area.
Presidente -
Per i due minuti restanti il consigliere
Ganis.
Ganis (LEGA VDA) -
Come ha evidenziato lei, Presidente,
all'incontro finalizzato a valutare lo stato di avanzamento della
frana di Quincinetto i rappresentanti valdostani erano assenti,
forse ha partecipato la protezione civile.
Non vorremmo trovarci in difficoltà, nel caso in cui la
situazione di emergenza e relativa al movimento franoso possa
creare un serio rischio di viabilità lungo l'unica arteria stradale
che permette l'ingresso in Valle d'Aosta. Ecco perché riteniamo che
la Regione debba partecipare a tutti gli incontri, al fine di
essere informata, perché è importante una fattiva collaborazione
per affrontare l'emergenza attuale, che non va assolutamente
sottovalutata.
