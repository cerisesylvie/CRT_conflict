Classificazione
ISTRUZIONE PUBBLICA



Oggetto del Consiglio n. 3939 del 19 settembre 2024 - Resoconto
OGGETTO N. 3939/XVI - Interpellanza: "Risoluzione della
criticità relative alle modalità di consegna delle cedole per
l'ordine dei libri scolastici".
Bertin (Presidente) -
Punto n. 40. Ha chiesto la parola
il consigliere Brunod, ne ha facoltà.
Brunod (RV) -
Come è stato letto, il titolo di
quest'iniziativa probabilmente non è stato proprio centrato bene
come titolo che è stato indicato, in quanto il problema della
consegna delle cedole è una delle criticità, ma è la diretta
conseguenza delle criticità che tutti sappiamo e che sicuramente sa
bene anche l'Assessore competente, riguarda le criticità legate
alla grande carenza di personale che vi è all'interno del mondo
scolastico.
Evidenziamo che le istituzioni scolastiche hanno più volte
segnalato problematiche gestionali dovute alla carenza del
personale.
Abbiamo appreso da segnalazioni che alcune istituzioni
scolastiche della nostra regione hanno inviato agli alunni le
cedole per effettuare l'ordine dei libri alla fine del mese di
agosto 2024. Tenendo conto che l'inizio dell'anno scolastico
2024-2025 è partito mercoledì 11 settembre 2024, rileviamo che tale
tempistica relativa alla consegna delle cedole per l'ordine dei
libri a ridosso dell'avvio dell'anno può comportare successivamente
dei ritardi di diverse settimane per avere la disponibilità dei
libri da parte degli alunni. Rimarchiamo anche che la sopracitata
problematica crea anche dei disagi e difficoltà per chi deve
gestire questi ordini dei libri.
Purtroppo evidenziamo che ci è stato riferito che negli ultimi
anni questa criticità, in modo particolare in questo settore
specifico si è sempre più accentuata; ovviamente stiamo parlando di
problematiche non imputabili al personale scolastico, che sta
facendo dei miracoli per far quadrare il tutto, ma alla grave
carenza del personale che ripetutamente è stata segnalata e
ribadita da parte loro.
Si interpella quindi l'Assessore competente per conoscere se sia
a conoscenza delle attuali tempistiche e conseguenti criticità
relative alla modalità di consegna delle cedole per l'ordine dei
libri scolastici; quali siano le motivazioni e le cause di tali
tempistiche - possiamo anche immaginare -; se vi sia l'intenzione
di impegnarsi per migliorare quanto prima tale criticità; come si
intende procedere per risolvere la carenza del personale delle
segreterie scolastiche.
Presidente -
Risponde l'assessore Jean-Pierre
Guichardaz.
Guichardaz J. (FP-PD) -
Lei mi chiede se io sia a
conoscenza delle attuali tempistiche e conseguenti criticità
relative alle modalità di consegna delle cedole per l'ordine dei
libri. Sono a conoscenza delle tempistiche e sulle dimensioni delle
eventuali criticità adesso le risponderò alla sua seconda domanda,
cioè quali siano le motivazioni o le cause di tali tempistiche.
Da una ricognizione effettuata dai competenti uffici in questi
giorni in merito all'eventuale consegna di cedole librarie a fine
agosto 2024, come lei ha segnalato, è risultato che presso le
istituzioni scolastiche primarie, se ciò è avvenuto, è stato per
esigenze o scelta delle famiglie che in alcuni casi hanno ritirato
le cedole anche nei giorni successivi e fino al 10 settembre 2024,
quindi nelle scuole primarie la scelta è la scelta delle famiglie,
non dipende dal personale o dalle segreterie.
Solo per alcune istituzioni scolastiche secondarie di primo
grado la consegna delle cedole in questione è avvenuta nella
seconda metà di agosto; anche per alcune istituzioni scolastiche
secondarie di secondo grado la consegna delle cedole in questione è
avvenuta nella seconda metà di agosto, ma principalmente - e questo
forse è il dato che manca quando arrivano delle sollecitazioni;
avendo fatto anch'io opposizione per alcuni anni, so che poi ci si
muove generalmente perché qualcuno manifesta un disagio, quindi
glielo dica - a causa della gestione dei libri di testo riciclati,
perché questo è un problema che deve essere affrontato prima di
emettere le cedole, infatti le operazioni di ritiro e
quantificazione dei testi che possono essere eventualmente
riutilizzati, operazioni che sono indispensabili per la
compilazione delle cedole, vengono effettuate successivamente agli
esami di Stato e durano ovviamente per più settimane, questo a
prescindere dal numero di personale che c'è perché sono delle
operazioni codificate. Il fatto quindi che arrivino alla seconda
metà di agosto, è perché le tempistiche non possono essere
diverse.
Inoltre i dati sugli organici di fatto, che sono assolutamente
imprescindibili per la formazione delle classi, sono
necessariamente comunicati alle istituzioni scolastiche al termine
di tutta la relativa complessa procedura, quindi a fine luglio, e
il numero delle classi è a sua volta indispensabile come dato ai
fini dell'emissione delle cedole in questione, quindi non si può
contrarre, perché bisogna arrivare necessariamente ad avere i dati
sugli organici di fatto, cioè gli organici che vengono ricomposti
successivamente a quelli di diritto e che hanno questa come
tempistica.
Sempre per le scuole secondarie di secondo grado, gli studenti
con giudizio sospeso devono aspettare l'esito degli esami di
riparazione che si svolgono tra fine agosto e inizio settembre,
quindi il ritiro da parte dello studente dell'eventuale cedola
libraria non può essere fatto prima di avere l'esito se ha passato
l'esame di riparazione o, diciamo, l'
a raté
; di conseguenza,
anche l'emissione della cedola dipende poi dall'esito di questo
esame.
A detta poi di una scuola secondaria di secondo grado, che
abbiamo voluto sentire anche per avere il quadro, perché poi qua ci
si dimentica sempre che la Sovraintendenza fa un lavoro e le scuole
ne fanno un altro, cioè in piena autonomia hanno l'autonomia
didattica organizzativa amministrativa, quindi noi dobbiamo sentire
le scuole, non è che possiamo andare segreteria per segreteria a
fare noi il lavoro, la Sovraintendenza ha dei compiti che sono ben
stabiliti. Abbiamo però sentito una scuola secondaria di secondo
grado che dice che il rilascio e la consegna dei buoni libri nel
periodo dal 20 agosto a fine mese, avvengono da moltissimi anni e
la maggior parte degli studenti inizia l'anno scolastico con la
dotazione libraria completa, quindi non abbiamo sentito lamentele
relativamente al personale in questo caso, ogni tanto arrivano ma
sulla procedura rispetto ai libri il personale non c'entra
niente.
Per tutte le istituzioni scolastiche inoltre può accadere che le
famiglie - e questo è un altro caso -, una volta ritirate le
cedole, le consegnino alle librerie molti giorni dopo e in questo
ovviamente le istituzioni scolastiche non c'entrano nulla, tanto
meno la Sovraintendenza; questo glielo posso dire perché ogni tanto
è capitato a persone a me vicinissime che non dico che si sono
dimenticate, ma hanno rinviato fino all'ultimo momento e le
istituzioni scolastiche ogni volta che avviene un fatto del genere
raccomandano caldamente alle famiglie di non perdere tempo, perché
altrimenti poi arrivano le interpellanze in Consiglio
regionale.
Rammento infine che tutte le operazioni collegate alle emissioni
e al ritiro delle cedole si effettuano nel periodo estivo, durante
il quale lì sì il personale delle segreterie scolastiche deve
godere delle ferie maturate, perché, come lei sa, il contratto del
comparto unico prevede che durante il periodo estivo siano
obbligatoriamente concessi almeno quindici giorni di ferie, cioè
tre settimane di ferie. Fra l'altro, visto che anche per molte
famiglie può essere un periodo di ferie, trovare quindi un periodo
ideale per tutti i soggetti coinvolti risulta essere complicato, ma
le ripeto che questo non dipende dalle dotazioni delle segreterie,
almeno così abbiamo avuto di ritorno. Tra l'altro, abbiamo avuto
anche una riunione con tutti i dirigenti e questo tema è stato
proprio affrontato in termini di combinazioni di responsabilità
anche soprattutto alle volte di chi ritira le cedole in ritardo e
di chi le porta in ritardo. Questo purtroppo è ciò che succede alle
volte per motivi che ognuno poi può giustificare come vuole.
Lei poi chiede: "se vi sia l'intenzione di impegnarsi per
migliorare negli anni futuri tale criticità". Premesso che, in
esito alla ricognizione svolta, non pare che ci sia molto margine
per agire sulle tempistiche di consegna delle cedole, si chiarisce
che, ai sensi della legge regionale 26 luglio 2000, n. 19, le
istituzioni scolastiche di ogni ordine e grado dipendente dalla
Regione sono dotate, come le dicevo prima, di autonomia
amministrativa, didattica e organizzativa e che nessuna delle
incombenze in questione può essere svolta da altri se non appunto
dal personale delle stesse istituzioni scolastiche.
La struttura Politiche educative che si occupa del finanziamento
per la fornitura dei libri di testo ogni anno - le dico ogni anno
perché le ho viste e me le hanno stampate - nelle sue circolari
invita le istituzioni scolastiche a distribuire le cedole librarie
appena possibile e a chiedere soprattutto alle famiglie di
consegnarle tempestivamente ai librai liberamente scelti.
Spero di averle dato un'illustrazione, mancava anche a me,
glielo dico sinceramente, perché la questione delle cedole librarie
è un tema che non avevo affrontato e che non mi ero neanche posto
in questo anno e mezzo in cui ho la delega all'istruzione.
Presidente -
Per la replica, la parola al consigliere
Brunod.
Brunod (RV) -
Ringraziamo l'Assessore per la pacatezza
nella risposta su questo tema, è giusto che comunque, quando ci
fanno delle segnalazioni e delle osservazioni sui più vari
argomenti, come potrebbe essere quello che abbiamo presentato, che
riguarda il mondo scolastico, gli alunni, gli studenti... e
soprattutto, visto che siamo all'inizio della scuola, presentare in
modo collaborativo queste iniziative per fare chiarezza, per
cercare di avere tutte le migliori informazioni e soprattutto con
la finalità di cercare di risolvere quelle criticità che sono più
grandi, ma anche quelle più piccole, ovviamente a volte c'è la
possibilità, a volte non c'è margine. Sicuramente però siamo anche
convinti che anche queste iniziative, che a volte possono essere
noiose, possono essere uno stimolo per gli Assessori competenti e
per il Governo regionale per cercare comunque di riflettere su
quanto noi proponiamo e per cercare di trovare anche quelle piccole
scorciatoie o modalità che possono permettere di ottimizzare tutto
il settore e soprattutto in uno come questo, che è così importante,
perché stiamo parlando del settore scolastico della nostra Regione
e dei nostri ragazzi, siamo convinti che qualcosina si possa
fare.
Lei ha detto nella sua illustrazione che non le risultavano
criticità gravi in merito all'argomento, a noi sono stati
manifestati alcuni casi - soprattutto... non quest'anno, stiamo
parlando anche dello scorso anno, dove alcuni alunni hanno ricevuto
i libri nel mese di dicembre e quindi anche quest'aspetto ci ha
portato a cercare di porre l'attenzione al tema.
Confermo quanto lei ha detto per le scuole di secondo grado... è
la seconda metà di agosto, quindi corrisponde a verso la fine del
mese di agosto come noi abbiamo evidenziato. È ovvio che, anche per
tutte le motivazioni che lei ha ben espresso, non è facile riuscire
a trovare un sistema che permetta di anticipare questo tempo, che
poi può andare... anzi, questo lo confermiamo, a vantaggio di chi
deve gestire gli ordini di questi libri, perché lei ha detto che
sono tanti anni che è così, ma a volte dire che sono tanti anni che
è così non è la giustificazione migliore per dire: "Allora è così
che va bene".
Anche quest'aspetto, oltre agli alunni, oltre alle istituzioni
scolastiche, anche a chi lavora nel settore... trovare delle
soluzioni per metterli a migliore agio nel mondo lavorativo e nella
migliore organizzazione... è quella ottimale...
Cerchiamo quindi tutti insieme - lei lo ha detto bene - anche di
sensibilizzare quanto si può fare per quest'argomento. È ovvio che
una parte riguarda anche il discorso del personale e lei sa meglio
di noi le criticità che ci sono, quindi cerchiamo di risolverle
quanto prima, perché va a beneficio di tutto il settore scolastico
e di tutto il mondo valdostano.
