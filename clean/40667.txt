Classificazione
OPERE PUBBLICHE



Oggetto del Consiglio n. 20 del 11 luglio 2018 - Resoconto
OGGETTO N. 20/XV - Interrogazione: "Notizie sulla situazione
dell'area destinata a parcheggio della telecabina Aosta-Pila
situata in Comune di Aosta".
Fosson (Presidente) -
Punto 6 all'ordine del giorno, la
parola all'assessore Aggravi.
Aggravi (LEGA VDA) -
Innanzitutto ringrazio i Consiglieri
di minoranza del Movimento 5 Stelle che hanno presentato questa
questione in maniera tale da poter rispondere per punti e cercare
di fare chiarezza sulla situazione.
Alla prima domanda, la situazione attuale: il parcheggio è di
proprietà di VDA Structure, il parcheggio della telecabina
Aosta-Pila, ed è in uso alla Pila s.p.a. per lo svolgimento delle
proprie attività statutarie.
Ad oggi l'assetto urbanistico dell'area è determinato dal Piano
regolatore vigente che ha recepito i contenuti dell'accordo di
programma siglato tra il Comune di Aosta e la Regione in data 30
settembre 2011, avente ad oggetto la realizzazione d'interventi per
la ristrutturazione urbanistica e la riconversione produttiva
dell'area industriale Cogne di Aosta. La situazione attuale è
quella fotografata da quell'accordo di programma: un tavolo tecnico
formato dalla Regione, il Comune, VDA Structure e Pila s.p.a sta
operando al fine di comprendere se e in che termini l'accordo possa
essere migliorato, anche in relazione alle mutate esigenze odierne,
segnatamente quelle relative alla costruzione del cosiddetto
"palazzo regionale bis".
All'esame del tavolo tecnico vi è una possibile permuta/vendita
tra VDA Structure e la Pila al fine di permettere a quest'ultima
una migliore infrastrutturazione del parcheggio per i propri
clienti, ragione alla base dell'incarico conferito da la Pila.
L'esatto contenuto dell'incarico conferito dal Comune di Aosta
non è conosciuto dalla Regione, se non nell'unica parte relativa
all'approfondimento dell'indagine urbanistica della zona.
Il secondo punto che ci chiedete "quali sono gli eventuali
interventi che le suddette società partecipate hanno prospettato
per la suddetta area": per quanto riguarda la Pila, questa ha
conferito un incarico citato in precedenza, ma nessuna procedura
può essere avviata, se non a seguito dell'incontro delle volontà
tra le Regione, il Comune e le società partecipate. Per quanto
invece riguarda VDA Structure, come da oggetto sociale, intende
valorizzare il proprio patrimonio, ma ad oggi non vi sono
progettazioni in corso.
È bene in conclusione fare una precisazione sull'argomento.
Tutto ciò che si legge e si dice sullo stesso rappresenta il libero
pensiero di diversi soggetti che possono immaginare sicuramente
l'evoluzione dell'area denominata "Porta sud di Aosta", ma la
realtà sta nel fatto che nessun accordo è stato ad oggi stipulato
fra i soggetti realmente legittimati (Regione, Comune e società
partecipate regionali).
A seguito di questa relazione e della vostra domanda mi faccio
carico di convocare i soggetti interessati, innanzitutto per fare
chiarezza sullo stato dell'arte, soprattutto sulle iniziative che
sono state prese.
(
Dalle ore 10:10 assume la presidenza la Vicepresidente
Rini
)
Rini (Président) -
Pour la réplique la parole à la
collègue Nasso.
Nasso (M5S) -
Per quanto riguarda la risposta al primo
punto ho notato che la situazione è alquanto nebulosa. Lei ci ha
riferito che l'esatto contenuto ancora non è conosciuto, i tavoli
si devono ancora incontrare, si sta operando per comprendere,
quindi ci auguriamo che quanto prima una risposta certa e
sistematica riusciremo a conoscerla.
Per quanto riguarda il secondo punto
idem
, però mi vorrei
soffermare su VDA Structure perché "migliorare la zona" vuol dire
tutto e vuol dire niente. Noi vorremmo che questo Consiglio, la
Giunta, che noi ci si adoperi affinché quest'area rimanga pubblica.
A questa questione noi teniamo particolarmente. La zona sud del
piazzale deve, secondo noi, rimanere di interesse pubblico per
evitare speculazioni di ogni genere, sia edilizio che di tipo
turistico.
Ci auspichiamo ovviamente - ma poi di questo punto ne potremo
parlare in un altro momento, quando i tratti saranno più chiari -
che il Piano regolatore comunale generale non venga cambiato per
favorire costruzioni private, ma che quest'area rimanga pubblica.
Dal Comune sappiamo che sono arrivate richieste per il cambio di
destinazione di tale area, ma - come ha detto lei - aspetteremo a
capire da VDA Structure che interesse e che migliorie voglia
apportare per la suddetta area.
