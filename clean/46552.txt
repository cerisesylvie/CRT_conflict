Classificazione
TRASPORTI E VIABILITÀ



Oggetto del Consiglio n. 2960 del 22 novembre 2023 - Resoconto
OGGETTO N. 2960/XVI - Interrogazione: "Interventi di recupero
e valorizzazione programmati sulle stazioni della linea ferroviaria
valdostana e sui relativi immobili annessi".
Bertin (Presidente) -
Punto n. 32. Finiamo queste di
Bertschy e poi si torna in cima e si segue l'ordine. Per la
risposta, assessore Bertschy.
Bertschy (AV-VdA Unie) -
Rispetto al quesito 1, "Quali
siano gli interventi di recupero e di valorizzazione programmati
sulle stazioni e sui relativi immobili annessi delle stazioni, o
ex, insistenti sulla linea ferroviaria valdostana, anche relativi
al tratto Aosta - Pré-Saint-Didier", al momento gli sforzi e gli
investimenti di RFI sono dedicati alla tratta Aosta-Ivrea al fine
di sfruttare, ove possibile, la chiusura del servizio ai
viaggiatori sulla linea per la realizzazione d'interventi puntuali
nelle stazioni.
Per tale motivo sono oggetto d'intervento le principali stazioni
in cui si effettua il servizio viaggiatori (Aosta, Nus, Châtillon,
Verrès, Hône, Bard, Donnas e Pont-Saint-Martin) in cui verrà
realizzato quanto segue: interventi inerenti al sistema
ferroviario; miglioramento degli scambi in stazione per consentire,
ove non già presenti, gli ingressi contemporanei dei treni
provenienti dalle due direzioni; ammodernamento del sistema
d'informazione passeggeri; interventi relativi alla normativa
rispetto alle persone con ridotta mobilità, infatti viene previsto
l'innalzamento dell'altezza dei marciapiedi e la realizzazione di
sottopassi, nuove rampe di scale, installazione di ascensori sulle
banchine e realizzazione di percorsi pedonali per gli ipo-vedenti;
questo ultimo punto consentirà, come è già stato più volte
ribadito, di ottenere il primato di prima regione ad abbattimento
delle barriere architettoniche nelle stazioni.
Poi ci saranno degli interventi di restyling dei fabbricati
viaggiatori, più in generale delle aree delle infrastrutture
ferroviarie, restyling delle pensiline, dei sottopassi esistenti,
riqualificazione dei fabbricati viaggiatori e, dove necessario,
interventi di adeguamento sismico, sistemazione delle aree esterne
di proprietà di RFI, comprese le aree di parcheggio. In particolare
nella stazione di Aosta verrà prolungato l'attuale sottopasso per
collegarsi al parcheggio interrato esistente al di sotto
dell'autostazione e verrà coordinata la sistemazione delle aree
esterne antistanti lato Piazza Manzetti con lavori programmati dal
Comune di Aosta.
In queste serate abbiamo presentato le tre direzioni di RFI, i
vari interventi e, negli ultimi giorni, anche pubblicato sul sito i
documenti forniti da RFI, che sono consultabili.
Per quanto riguarda il secondo quesito, "Se con riferimento al
punto precedente vi siano stazioni, o ex, e relativi immobili
annessi per cui ad oggi non sono previsti e programmati
interventi", per la motivazione poc'anzi premessa, al momento non
sono previsti né programmati interventi sulle stazioni della tratta
Aosta - Pré-Saint-Didier, ad eccezione della stazione di Aosta, né
sulle stazioni nella tratta Aosta-Ivrea che non effettuano servizi
viaggiatori (Saint-Marcel, Chambave, Montjovet e Quart) e quindi
s'interviene dove c'è presenza di viaggiatori, salvo
l'infrastruttura ferroviaria nelle stazioni di Quart e di
Montjovet, lavori che riguardano il funzionamento di apparati
interni.
Evidentemente su questo ci si concentra. RFI possiede sul
territorio valdostano altri immobili che non sono più funzionali
all'attività della società e che pertanto pone in vendita, come
quelli attualmente presenti sul portale di RFI in Comune di Avise e
di Donnas.
Presidente -
Per la replica, consigliere Aggravi.
Aggravi (RV) -
Per l'appunto erano i due immobili ad
Avise e l'immobile a Donnas che erano in premessa. La ringrazio
ancora per la ricognizione; quando è stata presentata
l'interrogazione non c'era ancora a nostra disposizione la
documentazione che poi è stata presentata in IV Commissione e non
avevamo ancora molti dettagli che lei oggi ha sintetizzato.
Per l'appunto, la curiosità era relativamente, come lei ha
giustamente detto, agli immobili di Avise e Donnas, che appaiono
sulla sezione dedicata del sito di Ferrovie relativa alle messe in
vendita. Quello di Donnas si vede che non è legato direttamente
alla stazione però si voleva chiedere proprio per comprendere quale
fosse l'obiettivo, e questo l'abbiamo capito, quindi non sono
funzionali a RFI e sono posti in vendita.
