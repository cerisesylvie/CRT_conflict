Classificazione
BENI CULTURALI



Oggetto del Consiglio n. 2369 del 20 aprile 2023 - Resoconto
OGGETTO N. 2369/XVI - Interpellanza: "Potenziamento delle
misure preventive di tutela del patrimonio culturale a seguito di
azioni sistemiche di vandalismo".
Bertin (Presidente -
Punto n. 47. Ha chiesto la parola il
consigliere Distort, ne ha facoltà.
Distort (LEGA VDA) -
Il titolo di quest'interpellanza,
senza voler contraddire chi nell'ambito degli uffici ha assegnato
questo titolo, che giustamente sintetizza il contenuto, ma, dal
punto di vista semantico, dovrebbe essere: "prevenire è meglio che
curare". Infatti, scopo di quest'interpellanza è verificare la
capacità di prevenzione dell'attuale Governo regionale per
garantire un'efficace tutela dei nostri beni culturali.
Questa necessità di tutela è a fronte di una nuova frontiera
a cui assistiamo, una frontiera della demenza umana, che è
altrettanto nuova frontiera di una delinquenza sistematica di
matrice ambientalista.
Ovviamente non intendo demonizzare una sana lotta per
l'ambiente, nella quale credo assolutamente, più che lotta la
chiamerei battaglia da militare in congedo ha un'assonanza
migliore, tuttavia mi riferisco ai danneggiamenti che vengono messi
in atto da militanti "ambientalisti" - lascio tra virgolette
ambientalisti - a carico di opere d'arte e di beni culturali in
genere, un esempio è l'imbrattamento di Palazzo Madama a gennaio,
di Palazzo Vecchio a marzo e anche altre follie simili compiute in
altri contesti. Il pensiero unico dominante è riuscito in
un'operazione insperata: mettere in piedi un conflitto delirante
tra la tutela ambientale e la tutela dei beni culturali, un
conflitto che una mente normale, non dico sana, normale, non
avrebbe mai messo in discussione, però ci sono anche dei proverbi
relativi alla madre di certi soggetti che ha particolari
predisposizioni, però sta di fatto che esistono persone che sono
riuscite a superare questo limite, ma il fatto non è legato a
persone, quindi non è una situazione psichiatrica, benché tanta
letteratura psichiatrica avrebbe tanto da dire su questo, ma questo
lo si fa in nome di una battaglia ideologica, quindi rappresenta un
corpo sociale. Questo ha una sua matrice ideologica che discende da
una serie di argomentazioni malate, tra le quali si colloca un
sillogismo perverso che recita: "l'attività umana è nemica
dell'ambiente. I beni culturali sono frutto dell'attività umana, i
beni culturali sono i concorrenti dell'ambiente". Ora, per chi
conosce le regole del sillogismo scopre quanto non funzioni come
sillogismo, però questa è una delle argomentazioni che vanno ad
animare questa patologia di gruppo.
L'altra visione è "se non vi curate della tutela dell'ambiente,
non meritate nemmeno la tutela dei beni culturali". Bene, un
delirio è eretto a sistema e lascia sicuramente tempo che trova,
mentre però diventa un po' preoccupante che ci siano testate
giornalistiche che abbiano derubricato a "gretinate" queste
iniziative, queste attività di danneggiamento delle opere d'arte
con queste presunte vernici lavabili, che poi, in realtà, si sono
dimostrate non lavabili, perché il livello di permeabilità di tante
opere d'arte non è compatibile anche a tipi di vernici cosiddette
"lavabili".
Pensiamo che "Il Fatto Quotidiano", "Domani",
"l'Espresso", per citare alcune testate giornalistiche, le hanno
rubricate in una sorta di goliardata, o comunque di battaglia in
cui c'è comunque un anelito forte, una componente positiva, i
metodi sono sbagliati ma la battaglia è corretta. Addirittura
commentatori come Orfini, Berizzi, Stefano Feltri hanno riservato
parole di spiegazione a queste iniziative.
Ora, però, lasciando alla disciplina psichiatra e alla materia
penale perché fortunatamente il Governo si è espresso recentemente
anche in termini penali... lasciamo quindi questi fatti, lasciamo
chi complice li descrive come semplici bravate, voglio invece
riportare l'attenzione ai nostri beni culturali e alla loro tutela,
intesa come esercizio, esercizio di un mandato ricevuto dalle
generazioni che ci hanno preceduto e che ci impegna per quelle
future. Tra le sottovoci relative alla sostenibilità,
probabilmente, se non a livello principale, potremmo dire che
sicuramente tra gli elementi più determinanti dell'esercizio della
sostenibilità si colloca la tutela dei beni culturali perché la
sostenibilità è proprio l'attività di poter fare in modo che si
consegnino alle generazioni future le ricchezze di cui noi possiamo
beneficiare oggi. Tutelare è qualcosa che ha a che fare con il
custodire, a questo punto quale attività di tutela è stata posta in
atto per proteggere i nostri beni culturali da eventuali azioni
simili, preso atto che la tutela dei beni culturali purtroppo non
si può esercitare solo attraverso attività normative o repressive,
ma con attività anticipatorie?
Interpelliamo quindi il Governo regionale per sapere: 1) se si
sono adottate misure preventive di tutela dei beni culturali in
sinergia con i vari organismi regionali e statali; 2) se si
ritengano sufficienti le misure attualmente poste in atto o se si
intendano ampliarne le dimensioni e l'efficacia nell'ottica di
prevenire le iniziative di delinquenza ideologica nei confronti del
nostro patrimonio culturale.
Presidente
- Risponde l'assessore Jean-Pierre
Guichardaz.
Guichardaz J. (FP-PD) -
Per fortuna che sono pochissimi
gli ambientalisti che vandalizzano beni culturali, che peraltro
sono beni comuni, quindi sono anche di loro, quindi c'è qualcosa
che mi sfugge.
I recenti casi di vandalismo sui beni culturali che lei ha
citato nella sua interpellanza sono stati documentati dai mezzi di
comunicazione e dai canali
social
di tutto il mondo e hanno
suscitato profonde reazioni di sdegno nell'opinione pubblica
internazionale. A differenza del semplice atto vandalico, che in
genere ha come prerogativa il fatto di essere fine a sé stesso,
cioè compiuto per il gusto di farlo, per ignoranza e per inciviltà,
senza un'idea delle conseguenze, l'obiettivo di tali gesti estremi
è stato consapevole e premeditato, proprio con l'obiettivo di
lanciare un appello sull'importanza delle tematiche ambientali,
sacrosante, ma non per questo meno pericolose e diciamo pure
incivili, in quanto hanno messo seriamente a rischio l'integrità
del nostro patrimonio culturale, provocando ulteriori e forti
preoccupazioni negli operatori del settore che ogni giorno si
occupano con dedizione e con passione alla tutela dello stesso.
Le strategie per un'efficiente soluzione del problema,
soprattutto per quanto riguarda le implicazioni conservative sul
patrimonio storico - è l'oggetto della sua prima domanda -, vanno
tuttora definendosi in un'azione combinata, che si rivolge tanto
alla ricerca scientifica, per la messa a punto di prodotti e
tecnologie di intervento sempre più perfezionati e mirati, quanto
alla capacità di prevenzione, finalizzata alla sensibilizzazione
soprattutto delle giovani generazioni, ma non solo delle giovani
generazioni.
La coscienza civile - e con questo si intende anche
l'apprezzamento e il rispetto per il patrimonio culturale - si
forma e si radica in ogni individuo attraverso la scuola, e
soprattutto attraverso la scuola, il compito educativo che essa
svolge; un compito condiviso a tutti i livelli, sia regionali che
statali e che nel nostro piccolo portiamo avanti con mirate azioni
di didattica rivolte alla conoscenza e all'apprezzamento del nostro
patrimonio culturale all'interno della scuola ma non solo. La
prevenzione degli atti di vandalismo è molto importante, prestare
attenzione anche al rapporto con le famiglie, al modo in cui ai
ragazzi vengono trasmessi i valori del rispetto proprio dei beni
pubblici, come le dicevo prima. Ecco quindi che anche azioni di
sensibilizzazione dei nuclei familiari sull'importanza del
patrimonio attraverso eventi, laboratori, manifestazioni, che si
svolgono nei nostri siti e nei nostri castelli intendono proprio
smuovere le coscienze in questa direzione. Da pochissimo - avrà
visto dai volantini - è stata proprio organizzata, per esempio:
"Pasqua d'arte", che aveva come obiettivo principale, come
target
principale proprio le famiglie e i ragazzi e
l'obiettivo era quello di fidelizzarli in modo positivo ai nostri
siti culturali e ai nostri castelli.
I castelli, i siti archeologici e le sedi espositive più
significativi sono generalmente dotati comunque, per venire anche
alle questioni più tecnologiche, di sistema di videosorveglianza e
negli orari di apertura al pubblico sono presidiati da operatori di
vigilanza e custodia. I siti sono inoltre dotati di allarme
antintrusione e vengono sorvegliati mediante passaggi da parte di
società di vigilanza. Tuttavia, per ragioni logistiche e
soprattutto anche di privacy, sembra di complessa attuazione
l'ipotesi di implementare sistemi di controllo e videosorveglianza
attivi 24 ore al giorno, sette giorni su sette, per sorvegliare
tutti i siti di interesse culturale regionale, quali le evidenze
archeologiche non inserite, questo sì, in aree definite
circoscritte oppure localizzate in zone defilate, come la maggior
parte del circuito murario romano. In questo caso continua a essere
fondamentale la collaborazione con le Forze dell'ordine, che,
grazie a un assiduo controllo del territorio, garantiscono,
soprattutto nelle ore notturne, una significativa azione di
prevenzione e controllo, che ha finora contributo, unitamente agli
interventi appena descritti, a evitare danni al patrimonio
culturale regionale.
Come le dicevo, finora il patrimonio culturale della nostra
Regione non è stato oggetto di significativi atti vandalici e spero
che questa discussione non contribuisca a dare ulteriore pubblicità
a tali comportamenti assolutamente scorretti e stigmatizzabili,
utilizzano i propri beni culturali per ottenere poi quella cassa di
risonanza internazionale che abbiamo visto, purtroppo, ottenere.
Malgrado ciò, proprio in ragione dell'aumento degli atti di
vandalismo ideologico, la tematica è all'attenzione dei competenti
uffici dell'Assessorato, che devono contemperare le esigenze di
tutela dei beni culturali con quella della valorizzazione e della
fruizione pubblica degli stessi. Diceva qualche anno fa Salvatore
Settis, che è un noto archeologo e storico dell'arte: "non si può
transennare il mondo, è orrenda l'idea di erigere muri per
proteggersi, bisogna educare le persone, trovare altri modi. Se
veramente pensassimo di evitare gli atti vandalici con protezioni
fisiche ai monumenti, l'Italia diventerebbe tutta un cancello",
perché, come sappiamo, l'Italia è un enorme monumento e se pensiamo
ad Aosta e dovessimo transennare e mettere cancelli dappertutto,
probabilmente sarebbero più i cancelli che le pietre. In
quest'ottica quindi, per concludere, gli uffici si stanno
orientando verso un'implementazione dei sistemi di allarme e
videosorveglianza valutando tecnologie più performanti per i nuovi
impianti, parallelamente a quanto operato dai diversi Comuni della
Regione e delle Forze dell'ordine, che in ogni caso tengono in
debita considerazione - questo glielo posso assicurare - la
vulnerabilità dei siti culturali.
Presidente -
Replica il consigliere Distort.
Distort (LEGA VDA) -
Grazie assessore Guichardaz. Sono
perfettamente consapevole che il tema e la problematica che ho
messo in atto su che cosa è stato pensato per la protezione
preventiva delle nostre opere d'arte sia qualcosa di assolutamente
imponente, perché, per fortuna, buona parte del nostro territorio è
comunque contenitore di opere d'arte, quindi io sapevo, mentre
redigevo quest'interpellanza, che in realtà una risposta sarebbe
stata in ogni caso: "cerchiamo di fare quello che possiamo". Questo
non vuol dire giustificare qualunque attività, perché non è
qualunque cosa che automaticamente si colloca nel buon risultato di
un Governo, sicuramente questo fa capire quanto il suo ruolo sia
particolarmente delicato in questo ambito, per cui da parte nostra
una sorta di augurio, di tifo per lei è sicuramente motivato dalla
volontà comune di conservare la bellezza dei nostri monumenti.
È chiaro che comunque alla base di tutto è estremamente
importante che si riveli un atteggiamento di fondo. Quando si ama,
si difende e se non si sente l'esigenza di difendere, è perché non
si ama. Questo è un sillogismo corretto, ma il difendere presuppone
mettere in atto strategia di strumenti idonei, non solo strategie,
non solo mettere in atto iniziative, ma le strategie e gli
strumenti devono essere idonei e mirati.
È per quello che l'idea di transennare e inserire cancelli e
mura non è una soluzione, fortunatamente la tecnologia, come lei ha
accennato, per quanto riguarda il discorso di videosorveglianza ci
viene incontro con la possibilità di mettere in atto sistemi di
presidio che rimangono attivi 24 ore su 24 o laddove il presidio
umano non è presente. Questo è già un elemento importante.
Sicuramente agire sulla cultura è fondamentale, però è chiaro che,
quando ci sono persone tra gli attivisti che si sono rese
interpreti di queste iniziative deliranti, non è che manchi la
cultura, o perlomeno non è che manchi la formazione intellettuale.
La cultura poi è tutt'altra cosa, perché la cultura attiene anche
alla sensibilità, è anche un senso di saggezza e di scala di
valori, in questo caso il sillogismo non è immediato fra istruzione
e cultura, sicuramente.
Vero è che comunque, ad esempio, per il restauro della statua
equestre in Duomo, con la cosiddetta "vernice lavabile" è stata
preventivata una spesa di 200 mila euro. A Firenze per gli
interventi di pulitura dei monumenti danneggiati sono state
utilizzate 5 tonnellate d'acqua, tra l'altro, di acqua pura perché
non si doveva utilizzare un'acqua purificata per lavorare. È chiaro
quindi che sono delle situazioni dove il delirio veramente esprime
- e condivido anche l'
incipit
nella risposta - come si possa
arrivare a pensieri e ad atteggiamenti di questo genere veramente
fuori da ogni logica, assolutamente è paradossale.
Sotto questo punto di vista, da parte nostra veramente le
facciamo un augurio di buon lavoro e speriamo, visto che tra le sue
competenze c'è l'istruzione, che si sappia poter trasmettere alle
nuove generazioni una visione sana e quel buon senso che le
generazioni che ci hanno preceduto con molta meno istruzione
rispetto a quelle che abbiamo noi non avrebbero mai mai raggiunto
livelli paradossali di ragionamento come quelli a cui
assistiamo.
