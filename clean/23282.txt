Classificazione
AMMINISTRAZIONE REGIONALE



Oggetto del Consiglio n. 2464 del 7 febbraio 2007 - Resoconto
OGGETTO N. 2464/XII - Avvio dello Sportello unico per le
attività produttive. (Interrogazione)
Interrogazione
Premesso che:
- è quanto mai diffusa l'esigenza di semplificare e - ove
possibile - di abolire quell'enorme burocrazia che oggi invischia
tutte le attività imprenditoriali;
- lo "sportello unico per le attività produttive", istituito
con la Legge regionale 9 aprile 2003, n. 11, si prefigge il compito
di alleggerire la mole delle procedure amministrative;
- a quattro anni dall'approvazione della legge succitata, si
attende ancora l'avvio di tale sportello, che finora ha evidenziato
solo tentativi di carattere sperimentale;
ciò premesso, i sottoscritti Consiglieri regionali
Interrogano
l'Assessore delegato per sapere:
1) se la Giunta regionale, considerato il tempo trascorso e
la mancata attuazione della legge di cui in Premessa, ritiene che
lo "sportello unico per le attività produttive" costituisca tuttora
uno strumento indispensabile per il sistema economico
valdostano;
2) se lo "sportello unico" è (o sarà) accessibile da
qualsiasi utente tramite le moderne tecnologie o se sarà comunque
necessario recarsi fisicamente presso uffici dislocati sul
territorio;
3) se è stato perfezionato l'accordo di programma quadro
(APQ) con gli enti locali: in caso affermativo, quali sono i Comuni
che hanno aderito, a che punto ne è l'applicazione e quali servizi
sono stati attivati.
F.to: Tibaldi - Lattanzi - Frassy
Presidente
- La parola all'Assessore alle attività
produttive e politiche del lavoro, La Torre.
La Torre (FA)
- Questa interrogazione non mi coglie
impreparato, in quanto ero stato sollecitato ad interessarmi dello
Sportello unico dal collega Frassy qualche mese fa, tanto è vero
che in quella occasione avevo svolto una breve relazione citando la
situazione dello Sportello unico, pur non essendo io l'intestatario
dell'"APQ", che all'epoca si occupava di questa realizzazione.
Conseguentemente a quella sollecitazione, ho preso delle decisioni
e ho cercato di portare avanti con coerenza le cose che avevo detto
in aula, adesso ho voluto preparare una relazione che spero possa
essere approfondita come mi era stato chiesto nell'intervento
precedente. La legge regionale n. 11/2003 ha inteso affrontare il
problema della complessità procedimentale che caratterizza gli
adempimenti a carico delle imprese per la localizzazione o la
trasformazione di un impianto produttivo. Tale complessità comporta
una costosa regolazione amministrativa con la conseguente
difficoltà di prevedere tempi certi per la conclusione dei diversi
procedimenti autorizzativi e rappresenta quindi un freno allo
sviluppo economico. L'istituzione dello "Sportello unico" come
unico interlocutore per tutto il complesso di atti amministrativi
che riguardano la vita di un impianto produttivo e l'unificazione
del procedimento di autorizzazione è la risposta al bisogno di
semplificazione del rapporto impresa/pubblica amministrazione...
questo era solo per centrare, questo era appunto l'obiettivo
iniziale e tale rimane.
Adesso relaziono su quello che è accaduto. A partire dal mese di
ottobre 2006, proprio in conseguenza della vostra... non so se
all'epoca era un'interpellanza, ho preso in carico la
responsabilità - che fino a quel momento era in capo al
Dipartimento sistema informativo - dell'intervento "Sportello unico
degli enti locali", ricompreso nel "II
o
Accordo di
programma quadro" in materia di "e-government" e società
dell'informazione in Valle d'Aosta", e mi sono reso conto che
qualcosa non aveva funzionato. Che cosa? Non esisteva una precisa
rendicontazione in ordine alle risorse sino a quel momento
trasferite dalla Regione agli enti locali ed alle relative attività
svolte; non era prevista una regolamentazione - tra Regione ed enti
locali - in ordine a chi doveva fare cosa, in quali tempi e che
individuasse le relative responsabilità; con questa situazione
incerta al proprio interno la Regione era in procinto di
formalizzare un accordo con lo Stato - il quale è stato poi
sottoscritto a dicembre 2006 - che la vede impegnata in prima
persona nei confronti dei Ministeri competenti. Preso atto della
situazione e consapevoli che le problematiche riscontrate
nell'attuazione della legge regionale n. 11/2003 sono ampiamente
legate allo spostamento della complessità amministrativa dal
rapporto utente/amministrazione al rapporto tra amministrazioni,
con un conseguente radicale processo di cambiamento
nell'organizzazione delle singole amministrazioni e una completa
revisione delle procedure interne e dei rapporti tra uffici, sono
state poste in atto le seguenti iniziative: è stata predisposta e
quindi sottoscritta una convenzione tra la Regione e il Consiglio
permanente degli enti locali che definisce i compiti e le
responsabilità degli enti locali, le reciproche obbligazioni e
detta i tempi per la realizzazione delle singole attività; in
particolare, è stato allegato alla predetta convenzione un piano
dettagliato delle attività che il CPEL ha predisposto al fine di
portare a compimento il progetto "Sportello unico" entro la fine
del 2008; sono state risolte le problematiche legate agli aspetti
finanziari fornendo copertura finanziaria a tutto il progetto
"Sportello unico" (periodo 2005-2008), sulla base del Piano delle
attività presentate dal Consiglio permanente degli enti locali. I
primi effetti positivi sono che i 2 poli dell'alta e della bassa
valle, costituiti formalmente lo scorso febbraio, hanno risolto i
problemi legati all'individuazione del personale di "back office" e
possono considerarsi operativi; infatti, il 15 febbraio prossimo
prenderanno avvio i corsi di formazione di detto personale. In
questi giorni è in corso l'implementazione del sistema informatico
con le procedure relative all'applicazione della legge regionale n.
25/2005 -impianti di radiotelecomunicazione - ed entro la fine del
mese saranno estesi ai 2 poli gli endoprocedimenti connessi
all'esercizio di vicinato, ad oggi gestiti solo dal polo di Aosta.
Voi chiedete ancora se lo "Sportello unico" è - o sarà -
accessibile da qualsiasi utente tramite le moderne tecnologie. Il
sistema informatico a supporto dello Sportello unico è predisposto
per l'accesso, attraverso il portale telematico di riferimento, sia
alle informazioni di carattere generale sui procedimenti, sia allo
stato delle pratiche da parte dei soggetti interessati. Le prime
sono accessibili liberamente sul portale, le seconde saranno rese
disponibili previo accreditamento dei soggetti intestatari delle
pratiche. L'accesso allo sportello sarà quindi possibile sia
fisicamente presso i "front office" distribuiti sul territorio e
quindi il più possibile vicino all'utenza interessata, per quanto
concerne la consegna della domanda unica e dei documenti associati,
sia attraverso "Internet", per accedere alle informazioni, alla
modulistica e verificare le informazioni di interesse sui propri
procedimenti attivi. Tutta la documentazione consegnata allo
sportello fisico viene comunque acquisita elettronicamente presso
le strutture di "front office" e condivisa telematicamente da tutti
i soggetti pubblici coinvolti nei processi, garantendo una migliore
efficienza nella condivisione delle informazioni. La consegna
telematica della domanda e dei documenti associati mediante
l'impiego di strumenti di posta elettronica certificata e firma
digitale al momento non è operativa e potrà avvenire sulla base
dell'effettiva esigenza di interazione su tale canale da parte
dell'utenza e delle condizioni organizzative necessarie presso le
strutture di sportello.
Terza domanda:
"se è stato perfezionato l'Accordo di
programma quadro (APQ)..."
, l'Accordo di programma quadro (APQ)
è stato sottoscritto a fine dicembre. Tale accordo, però non è tra
Regione ed enti locali, bensì tra la Regione e lo Stato (in
particolare Ministero dello sviluppo economico e Ministro per le
riforme e le innovazioni nella pubblica amministrazione).
Nell'ambito di tale accordo vengono finanziate tutte le attività
relative alla reingegnerizzazione dei procedimenti, oltre che parte
di quelle informatiche, mentre rimangono esclusi costi relativi
agli aspetti gestionali del progetto che sono finanziati
esclusivamente con risorse regionali. Per quanto riguarda invece i
rapporti tra Regione ed enti locali, il 29 dicembre 2006 è stata
sottoscritta la convenzione con il Consiglio permanente degli enti
locali della Valle d'Aosta composto da tutti i Sindaci, dai
Presidenti delle Comunità montane e dal Presidente del BIM, che,
come già detto in precedenza, definisce i compiti e le
responsabilità del CPEL, le reciproche obbligazioni e detta i tempi
per la realizzazione delle singole attività.
Come vedete, mi sono fatto carico di portare al mio Assessorato
la responsabilità dello Sportello unico, cosa che prima non era,
dal mese di ottobre che ho preso in carico questa cosa e non solo
mi sono preso il compito di segnalare le criticità, ma sto portando
alla vostra attenzione anche tutte le azioni conseguenti che
abbiamo fatto per renderlo attivo. La risposta scritta è a vostra
disposizione.
Presidente
- La parola al Consigliere Tibaldi.
Tibaldi (CdL)
- In questa interrogazione, Assessore, non
le abbiamo fatto una domanda per non farle fare brutta figura, la
domanda era: "quanti sono gli imprenditori che oggi si sono avvalsi
dello Sportello unico". Se le avessimo posto questa domanda, la
risposta sarebbe stata impietosa: "zero". Le abbiamo allora
risparmiato la figuraccia, perché lei oggi ci ha "condito" con
belle parole delle informazioni che rimangono molto virtuali. Mi
spiego. È vero che qualche mese fa, quando le proponemmo una prima
interrogazione, lei si "arrampicò sui vetri", era fresco di nomina,
di conseguenza dovette fare uso della sua arte oratoria, però non
basta l'arte oratoria, non basta a noi, tanto meno agli
imprenditori valdostani perché alle parole è bene che conseguano i
fatti! Oggi ha qualche elemento in più perlomeno da sottoporci al
confronto dialettico. La prima risposta che ci ha lasciati
perplessi è quando ha detto che a ottobre 2006 vi siete resi conto
che qualcosa non ha funzionato. Lei ha ereditato... noi le abbiamo
fatto un'interrogazione ad aprile, "ad ottobre 2006 ci siamo resi
conto..." - ha detto - "... che qualcosa non ha funzionato". La
legge è la n. 11/2003, ad ottobre 2006 si viene a dire che qualcosa
non funziona; 800mila euro di impegno nel triennio, questi sono
dati che ci ha fornito 6 mesi fa, è drammatico che l'Assessorato si
renda conto solo ad ottobre 2006 che qualcosa non sta funzionando!
Per accorgersene basta che faccia un giro, ha diversi amici
imprenditori come li abbiamo noi, non ce n'è uno che conosca
l'esistenza di questo Sportello unico delle attività produttive...
altrimenti potrebbe beneficiarne!
Sono stati avviati lo scorso anno gli sportelli dell'alta e
bassa valle e adesso si sta provvedendo alla formazione del
personale, un anno dopo, siamo a febbraio 2007. I tempi sono
biblici, ma l'economia non può avere un funzionamento cadenzato con
tempi così lunghi! È vero che avete sottoscritto una convenzione
fra Regione e CPEL, perché dovete coinvolgere gli enti locali, ma è
altrettanto vero che il tempo è trascorso inesorabilmente. Sappiamo
che la colpa non è tutta sua, lei ha preso in carico il fardello,
ma è drammatico che la moderna Valle d'Aosta, che fruisce di
notevoli risorse e capacità anche in campo telematico, informatico,
cito l'"INVA"... lei non ha citato l'"INVA" stavolta, ha citato il
DSI, non so perché, l'altra volta aveva citato l'"INVA"... insomma
sono strutture che adesso operano "in house", le abbiamo in casa
per tradurla all'italiana, basta solo dire: "non ci sono altri
concorrenti sul mercato, agisci, fai, collega, muoviti", in 3 anni
e mezzo questa legge è rimasta "sulla carta". Prendiamo atto che
avete sottoscritto la convenzione, avete risolto le problematiche
finanziarie, perché comunque avete impegnato dei soldi che erano
già peraltro impegnati, avete detto che possono quindi considerarsi
operativi, ma non osate dire che sono operativi, perché bisogna
formare il personale - lei parlava di "back office", il "front
office" è scoperto - e chi è addetto alla ricezione delle richieste
degli imprenditori ancora non esiste fisicamente e tanto meno
virtualmente si può accedere oggi, dico bene, Assessore? Tradotto
allora la somma di questi addendi non è un risultato positivo
perché gli addendi portano ancora il segno meno, ossia non c'è
ancora uno sportello pienamente operativo. Assessore, se ne faccia
carico per la prossima volta - ci torneremo fra qualche mese - in
maniera anche concreta. Apprezziamo il suo sforzo, in questi 6 mesi
abbiamo notato che si è presentato con dei dati da comunicarci, ma
non c'è una persona in Valle che oggi non solo abbia utilizzato, ma
sappia cos'è lo Sportello unico. Penso sia il fallimento di una
legge, ma anche il fallimento di una risposta della pubblica
amministrazione alle esigenze di una categoria diffusa e in
difficoltà oggi non solo in Italia, ma anche nella Regione.
