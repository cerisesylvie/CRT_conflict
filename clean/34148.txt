Classificazione
FINANZA REGIONALE E LOCALE



Oggetto del Consiglio n. 2066 del 9 novembre 2011 - Resoconto
OGGETTO N. 2066/XIII - Disegno di legge: "Modificazioni alla
legge regionale 8 ottobre 1973, n. 33 (Costituzione di fondi di
rotazione regionali per la promozione di iniziative economiche nel
territorio della Valle d'Aosta)".
Articolo 1
(Sostituzione dell'articolo 4)
1. L'articolo 4 della legge regionale 8 ottobre 1973, n. 33
(Costituzione di fondi di rotazione regionali per la promozione di
iniziative economiche nel territorio della Valle d'Aosta), è
sostituito dal seguente:
"Articolo 4
1. Possono ottenere le provvidenze di cui all'articolo 2 le
persone fisiche, con cittadinanza italiana o di uno degli altri
Stati appartenenti all'Unione europea:
a) proprietarie degli immobili situati nelle zone di cui
all'articolo 2, commi 1 e 2, residenti nel territorio regionale da
almeno otto anni;
b) proprietarie da almeno quindici anni, all'atto della
presentazione della domanda, di immobili situati nelle zone di cui
all'articolo 2, commi 1 e 2. Nel caso in cui la proprietà
dell'immobile sia stata acquistata per successione a causa di
morte, l'acquisizione a tale titolo non interrompe la decorrenza
del termine quindicennale utile ai fini della concessione del
mutuo.".
Articolo 2
(Modificazione all'articolo 18)
1. Il comma 3 dell'articolo 18 della l.r. 33/1973 è
abrogato.
Articolo 3
(Modificazione all'articolo 19)
1. Il comma 1 dell'articolo 19 della l.r. 33/1973 è
sostituito dal seguente:
"1. La Giunta regionale, tenuto conto delle determinazioni
della struttura regionale competente, delibera sull'ammissibilità
dei finanziamenti da concedere, stabilendone gli importi e la
durata.".
Presidente -
La parola al relatore, Consigliere Comé.
Comé (SA-UdC-VdA) -
Grazie Presidente.
La legge regionale n. 33 del 1973 (Costituzione di fondi di
rotazione regionali per la promozione di iniziative economiche nel
territorio della Valle d'Aosta) ha dato risposte concrete alle
esigenze dei nostri cittadini in modo specifico per favorire gli
interventi di recupero dei fabbricati nei centri storici, cosi come
nei settori turistico, industriale e agricolo. A conferma di questa
affermazione, in III Commissione abbiamo richiesto all'Assessorato
delle opere pubbliche i dati relativi all'applicazione della legge
in questione nel corso degli ultimi anni. È stata quindi presentata
alla commissione una tabella, elaborata dal Servizio edilizia
residenziale pubblica, nella quale è evidenziato il numero di
pratiche per i mutui nei centri storici, suddivise per Comuni,
nonché l'entità dei finanziamenti erogati anno per anno e
nell'intero periodo (la tabella presenta il periodo 2007-2011 con
recupero del 2006). Nell'anno 2007 le pratiche, includenti anche
quelle non evase nel 2006, sono state 112, nel 2008 70, nel 2009
74, nel 2010 62 e nell'anno in corso - il 2011 -, ad oggi, 43. Il
totale dei finanziamenti finora erogati nell'arco del periodo
considerato è pari a 37.763.000 euro. Considerato che l'articolo 5
della legge prevede finanziamenti variabili dal 40 all'80 percento
della spesa ammissibile in relazione al tipo di classificazione del
fabbricato, si può affermare che in questi ultimi anni la Regione
ha sostenuto per gli interventi di recupero nei centri storici
finanziamenti che nel complesso coprono mediamente più del 50
percento degli investimenti dei privati.
Con la presente proposta di legge si modificano alcune norme al
fine di renderle più coerenti con gli obiettivi del programma di
legislatura in materia di semplificazione, in particolare si rende
maggiormente determinante il requisito della residenza in Valle
d'Aosta. Con l'articolo 1 si propone di modificare l'articolo 4
della legge regionale n. 33/1973, che limiterà ai soli cittadini
dell'Unione europea l'accesso ai finanziamenti e aumenterà da due a
otto anni il requisito dell'anzianità di residenza in Valle d'Aosta
e da dieci a quindici anni quello alternativo dell'anzianità di
proprietà dell'immobile. Con l'articolo 2 si propone di abrogare il
comma 3 dell'articolo 18 per eliminare la conferenza dei servizi
cui oggi compete l'esame dei progetti da finanziare, al fine di
semplificare le procedure, ammettendo solo progetti che hanno
ottenuto la concessione edilizia dai Comuni. Con l'articolo 3 si
propone, in conseguenza dell'abrogazione del comma 3 dell'articolo
18, la modifica dell'articolo 19 della 1egge n. 33/1973. In tal
modo la struttura regionale competente si sostituisce all'abrogata
conferenza dei servizi nella valutazione tecnico-economica dei
progetti relativi agli interventi oggetto delle richieste di
finanziamento. Grazie.
Presidente -
Ricordo che il disegno di legge ha avuto il
parere favorevole, a maggioranza, della III Commissione e il parere
favorevole del Consiglio permanente degli enti locali. Sono stati
presentati due emendamenti dai Consiglieri Chatrian, Carmela
Fontana, Rigo, Donzel e due emendamenti dall'Assessore Marco
Viérin. Dichiaro aperta la discussione generale.
La parola alla Consigliera Carmela Fontana.
Fontana (PD) -
Grazie Presidente.
L'emendamento che presentiamo come gruppo Partito Democratico è
orientato a modificare la proposta della maggioranza riguardante
l'introduzione di specifici requisiti di anzianità, di residenza o
di proprietà dell'immobile per la concessione dei mutui regionali
per la ristrutturazione della prima casa. Secondo il PD, non è
questo il momento per introdurre limitazioni di tale tipo, che
restringono l'accesso al credito a tasso agevolato per un settore
di vitale importanza per tanti cittadini valdostani, come è quello
dell'acquisto, della ristrutturazione della casa. La pesante crisi
economico-finanziaria in atto ha duramente colpito e continua
purtroppo a colpire i redditi non solo delle fasce più deboli della
popolazione, ma anche dei ceti medi, che da sempre in Valle contano
sul mutuo regionale per concretizzare il sogno di comprare la
propria casa. Restringere la possibilità di accedere a tali mutui,
inserendo requisiti di anzianità, di residenza, senza entrare nel
merito del provvedimento, è una scelta miope dal punto di vista
economico, specie in un momento di difficoltà come l'attuale. In
piena crisi non dobbiamo limitare gli aiuti ai redditi medi, al
contrario dobbiamo continuare a sostenere le famiglie proprio
quando sono più in difficoltà, come oggi. Rimandiamo ogni scelta su
criteri più restrittivi quando le acque si saranno calmate e le
prospettiva dell'economia e del lavoro saranno più favorevoli anche
in Valle. Per questi motivi chiediamo al Consiglio di approvare il
nostro emendamento, che modifica l'articolo 4 del disegno di legge
in esame, mantenendo il criterio della cittadinanza italiana, o di
uno degli altri Stati membri dell'Unione europea, ma eliminando i
criteri di residenza in Valle di almeno otto anni e di proprietà
dell'immobile da almeno quindici.
Presidente -
La parola al Vicepresidente Chatrian.
Chatrian (ALPE) -
Grazie Presidente.
Qualche considerazione. È una legge che è stata utilizzata da
tantissimi valdostani in questi quasi 40 anni, le finalità erano
non quelle legate alla prima residenza, ma erano quelle legate alla
ristrutturazione dei nostri patrimoni soprattutto nei centri
storici, le cosiddette "zone A". I numeri che il Presidente Comé ci
ha illustrato con la relazione ci confortano nel senso che,
nonostante fosse una legge approvata 40 anni fa, è tuttora molto
utilizzata. Due indicatori diversi: il primo, anzitutto è una legge
che finanzia la promozione di iniziative economiche, quindi non
quelle sociali in questo caso, ma quelle di riutilizzo del
patrimonio esistente antropizzato. Abbiamo condiviso i due
emendamenti con il Partito Democratico, andando oltre il primo
indicatore che è quello di rivedere il requisito di residenza. A
nostro avviso, il mantenimento del vecchio requisito può andare
bene ancora oggi, ma abbiamo cercato di portare una modifica in
più, legata - visto che non stiamo parlando di prima residenza - al
fatto di mettere un tetto all'aiuto e diciamo nell'emendamento n. 1
che i soggetti possono beneficiare delle previdenze di cui
all'articolo 2 per un massimo di due unità abitative. Abbiamo fatto
questo ragionamento: condividiamo l'impianto della vecchia legge
del 1973 e la semplificazione dell'articolo 2, che è quella di non
più fare la conferenza di servizi, ma la necessità era anche quella
di andare ad instradare il filone dell'aiuto pubblico. Non stiamo
parlando quindi di prima casa, ma di economia reale, di
abbattimenti di mutui e di interessi, pertanto l'aiuto è pesante
dal punto di vista pubblico. Riconosciamo la necessità di
ristrutturare queste proprietà mettendo un tetto massimo fino ad un
massimo di due unità abitative, senza entrare nel merito se
parliamo di monolocali, o che altro, ma perché? Perché ci sembrava
importante in questo momento dare un segnale non legato
all'indicatore residenza, ma legato al primo obiettivo nobile della
legge della ristrutturazione, mettendo eventualmente un tetto
massimo. Chiedo alla maggioranza di valutare questa nostra
proposta, perché è una proposta interessante che va nella direzione
auspicata in commissione: quella, eventualmente, di non aiutare
grandi investimenti che vadano in direzione non auspicate. Possiamo
emendarli, possiamo valutarli insieme, dico solo che il nostro
ragionamento va in quella direzione e non in quella della
residenza. Parto dal principio che questo è un impianto non
sociale, ma prettamente economico.
Presidente -
La parola all'Assessore alle opere
pubbliche, difesa del suolo e edilizia residenziale pubblica, Marco
Viérin.
Viérin M. (SA-UdC-VdA)
-
Grazie Presidente.
È solo per instradare di nuovo un po' i contenuti di questa
legge, di questa modifica e degli emendamenti. Parliamo di una
legge non di prima casa, ma di un intervento a sostegno del
recupero di unità immobiliari presenti nei nostri centri storici.
Il discorso è molto diverso dal mutuo prima casa e altri sostegni
che sono collegati allo stesso. Proprio per quelle ragioni però
abbiamo presentato tali modifiche per uniformare il requisito della
residenza ad otto anni, come è per il mutuo prima casa, perché in
questo momento di ristrettezze economiche quello che potevamo fare,
è non penalizzare coloro che sono qui, che vivono e che cercano di
trovare una soluzione. Dall'altra parte abbiamo ragionato anche
sulla questione della proprietà, dove abbiamo accolto anche alcuni
suggerimenti, ossia se uno ha in eredità un'immobile e vuole
tornare, e non è residente, la successione non interrompe il
conteggio dei 15 anni di proprietà, in quanto ad una persona che ha
dimostrato di voler stare in Valle per un certo periodo è giusto
che la Regione gli dia un aiuto, che va ad abbinarsi al fatto di
vedere recuperati i borghi e i centri storici. Abbiamo quindi fatto
un ragionamento molto chiaro portando gli anni di residenza da due
a otto anni e quelli di proprietà da dieci a quindici. Il
ragionamento, come ha detto bene il collega Comé, serve anche per
eliminare la burocrazia che c'era e c'è ancora, perché chi conosce
qualcuno che ha utilizzato questa normativa sa che la conferenza
dei servizi - parlo dell'articolo 2 - creava delle lunghe attese e
dei pareri contrastanti a quelli dati dalle commissioni edilizie.
Abbiamo allora deciso di migliorare anche in questo settore per
accelerare i tempi, quindi l'articolo 2 toglie la conferenza dei
servizi facendo rimanere valida la concessione edilizia, perché è
una concessione di titolo abilitativo ben precisa e abbiamo risolto
un bel po' di questioni.
L'articolo 3 della legge è solo un articolo tecnico che deve
tener conto di quanto dicono i primi due articoli. Con i nostri
emendamenti vogliamo uniformare alcune questioni e semplificarne
altre, perché un emendamento è l'inserimento di un limite di
100.000 euro sull'acquisto, e qui va in parte a cogliere i vostri
ragionamenti...e lo avevamo detto anche in commissione. Dov'è che
si devono evitare speculazioni? È sull'acquisto di case per poi
ristrutturale, perché se la nostra finalità è di recuperare il
centro storico, non dobbiamo finanziare più dei 120.000 euro
previsti per l'acquisto della prima casa recuperata rispetto alla
legge che c'era prima; quindi abbiamo messo un tetto massimo di
100.000 per l'acquisto, dove la legge prevede il contributo al 70
percento, il resto dell'intervento di recupero "viaggia" come era
prima, ossia 40 percento, 70 percento, 80 percento a seconda che
sia ristrutturazione, recupero o se il fabbricato è monumento,
eccetera.
Con il secondo emendamento si affronta un discorso di
semplificazione totale; in Finaosta a volte succedeva che un
cittadino aveva il mutuo per 130.000 euro, alla fine riusciva a
ristrutturare la propria abitazione utilizzando solo 100.000 euro
di mutuo, ma passavano cinque, sei mesi prima che ci fosse la
delibera di Giunta regionale, da trasmettere alla Finaosta che in
seguito inviava la lettera al cittadino per la stipula digitale del
mutuo. Tutto questo si semplifica e quando il cittadino rinuncia
all'atto della firma del contratto di mutuo presso Finaosta, è
autorizzato a firmare il contratto per l'importo che decide.
L'importante è che non sia un importo superiore, ma inferiore a
quello concesso dagli uffici, anche questo è un mero emendamento di
semplificazione.
L'emendamento presentato da voi non lo possiamo accettare,
perché alla fine cozza con la volontà della legge; quando voi dite:
"possono beneficiare di provvidenze di cui all'articolo 2 per un
massimo di due unità abitative", ricordo che tale limitazione non è
coerente con le finalità della legge che sono quelle di favorire la
riqualificazione degli edifici siti nel centro storico, che sono
spesso di grandi dimensioni, pertanto necessitano di ricavare un
numero di alloggi superiore a due. Per noi è meglio se si
ristrutturano cinque, sei, sette alloggi, perché vanno sul mercato
della casa, quindi faremmo un discorso inverso a quello che avete
detto. L'altra motivazione è che l'articolo 2, comma 4, della legge
prevede la possibilità di finanziare l'eventuale acquisto, da parte
di uno o più comproprietari del fabbricato da recuperare, di altre
quote al fine di attuare un intervento complessivo di recupero;
succede che spesso ci sono comproprietari di un grosso fabbricato
che si mettono insieme per ristrutturarlo e se noi facciamo un
ragionamento di 2 alloggi per fabbricato, non permetteremmo più di
affrontare la ristrutturazione di un fabbricato che è di
multiproprietà, come tantissime case vecchie presenti nei nostri
centri storici. Un problema è già quello: spesso alcuni caseggiati
molto grossi sono di tre, quattro, cinque nuclei familiari o di
proprietari e in questo momento ne abbiamo risolti alcuni proprio
perché presentano domanda insieme, ma il fabbricato è unico. E se
succedono di nuovo situazioni di questo genere, a chi finanzio o
accetto il mutuo? Al soggetto A, B, C, D o E?, perché sono tutti
all'interno di quel fabbricato. Mettere al massimo due alloggi
quindi è un limite. Terza osservazione: la legge prevede
giustamente che, quando si ottengono questi finanziamenti, almeno
per l'esterno del fabbricato si mettano a posto tutte le facciate
dell'immobile per evitare che abbiamo dei fabbricati con un
alloggio al primo o al terzo piano ristrutturato e finanziato con
mutuo e gli altri piani che sono lasciati, soprattutto all'esterno,
com'erano. La legge ha la finalità di migliorare il decoro dei
centri storici e quella è una finalità che dobbiamo mantenere;
quindi mettere al massimo due alloggi è una
diminutio,
di
una legge datata, come ben è stato detto, di 38 anni, ma che è
ancora oggi valida per i nostri centri storici. Non possiamo
accogliere l'emendamento proprio per questo; l'emendamento 2 è un
emendamento puramente tecnico che avete proposto in conseguenza
dell'emendamento n. 1, pertanto non possiamo accoglierlo.
Presidente -
Se non vi sono altri interventi, dichiaro
chiusa la discussione generale. Procediamo all'esame del disegno di
legge. All'articolo 1 vi è l'emendamento n. 1 dei colleghi
Chatrian, Carmela Fontana, Rigo e Donzel.
La parola al Vicepresidente Chatrian.
Chatrian (ALPE) -
Grazie.
Do per illustrati i due emendamenti, perché mi sembra che la
filosofia del Governo non sia la stessa. Dichiarazione di voto: ci
asterremo su questo provvedimento pur registrando positivamente le
sue finalità. Uniformare un criterio così com'è stato esplicitato
dall'Assessore non vuol dire modificare un ulteriore nuovo
percorso, che era il nostro. Il nuovo percorso era quello di tenere
sempre l'impianto vivo, un impianto comunque attuale, l'obiettivo è
condiviso, ma dall'altra parte evitiamo le speculazioni, come bene
ha detto l'Assessore. Ripercorriamo dicendo...il tetto massimo di
due unità abitative era legato alla persona fisica, quindi diverse
persone potevano presentare la ristrutturazione o il restauro
conservativo di tutto il fabbricato e avere l'aiuto pubblico per un
massimo di due unità abitative; quindi la finalità della legge era
salva, ma registriamo la non volontà di modificare. Ci asterremo
sul provvedimento.
Presidente -
Pongo in votazione l'emendamento n. 1 dei
colleghi Chatrian, Carmela Fontana Rigo e Donzel, che recita:
Emendamento
L'articolo 1 è sostituito dal seguente:
"Articolo 1
(Modificazioni all'articolo 4)
1. L'alinea dell'articolo 4 della l.r. 33/1973 è sostituito
dal seguente:
"1. Possono ottenere le provvidenze di cui all'articolo 2 i
seguenti soggetti, a condizione che si tratti di persone fisiche
aventi cittadinanza italiana o di uno degli altri Stati
appartenenti all'Unione europea:".
2. Dopo il comma 1 dell'articolo 4 della l.r. 33/1973 è
aggiunto il seguente:
"1bis. I soggetti di cui al comma 1 possono beneficiare delle
provvidenze di cui all'articolo 2 per un massimo di due unità
abitative.".
Consiglieri presenti e votanti: 30
Favorevoli: 5
Contrari: 25
Il Consiglio non approva.
Presidente -
Pongo in votazione l'articolo 1:
Consiglieri presenti: 30
Votanti e favorevoli: 25
Astenuti: 5 (Bertin, Chatrian, Donzel, Carmela Fontana e
Patrizia Morelli)
Il Consiglio approva.
Presidente -
Vi è l'emendamento n. 1 dall'Assessore Marco
Viérin, che recita:
Emendamento
Dopo l'articolo 1 del disegno di legge n. 154/XIII è inserito
il seguente:
"Articolo 1bis
(Modificazione all'articolo 5)
1. Al comma 3 dell'articolo 5 della l.r. 33/1973, dopo le
parole "della spesa documentata di acquisto" sono aggiunte le
seguenti "con un limite massimo di euro 100.000."."
Lo pongo in votazione:
Consiglieri presenti: 30
Votanti e favorevoli: 25
Astenuti: 5 (Bertin, Chatrian, Donzel, Carmela Fontana e
Patrizia Morelli)
Il Consiglio approva.
Presidente -
Articolo 2: stesso risultato. Articolo 3:
stesso risultato. Vi è l'emendamento n. 2 dall'Assessore Marco
Viérin, che recita:
Emendamento
Dopo l'articolo 3 del disegno di legge n. 154/XIII, è
aggiunto il seguente:
"Articolo 3bis
(Modificazione all'articolo 22)
1. Il comma 6 dell'articolo 22 della l.r. 33/1973 è
sostituito dal seguente:
"6. Nel caso in cui il recupero degli immobili non sia
ultimato e le unità non risultino agibili, ai sensi della normativa
vigente, entro quarantotto mesi dalla data di stipulazione del
contratto preliminare di mutuo, il dirigente della struttura
regionale competente dispone, con proprio provvedimento, la revoca
delle somme non ancora erogate e il mutuatario, entro
cinquantaquattro mesi dalla data di stipulazione del contratto
preliminare di mutuo, può, in alternativa, provvedere:
a) al rimborso delle somme erogate, maggiorate degli
interessi calcolati al tasso vigente al momento dell'estinzione
anticipata e maturati a decorrere dalla data dell'ultima rata di
interessi corrisposta;
b) alla stipulazione del contratto definitivo di mutuo per un
importo massimo corrispondente alle somme erogate."."
Lo pongo in votazione: stesso risultato. L'emendamento n. 2 dei
colleghi Chatrian, Donzel, Rigo e Fontana decade in quanto non è
stato approvato l'emendamento n. 1; ne do lettura per il
verbale:
Emendamento
Dopo l'articolo 3 è inserito il seguente:
"Articolo 3bis
(Disposizione finale)
1. Ai fini del requisito richiesto dall'articolo 4, comma
1bis, della l.r. 33/1973, introdotto dall'articolo 1, comma 2, non
si tiene conto dei mutui concessi prima dell'entrata in vigore
della presente legge.".
Presidente -
Pongo in votazione la legge nel suo
complesso:
Consiglieri presenti: 30
Votanti e favorevoli: 25
Astenuti: 5 (Bertin, Chatrian, Donzel, Carmela Fontana e
Patrizia Morelli)
Il Consiglio approva.
