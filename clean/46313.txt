Classificazione
INFORMAZIONE
TRASPORTI E VIABILITÀ
Viabilità



Oggetto del Consiglio n. 2771 del 28 settembre 2023 - Resoconto
OGGETTO N. 2771/XVI - Interpellanza: "Problematiche relative
alla carenza di segnale telefonico nei pressi delle gallerie dei
tratti autostradali SAV e RAV".
Bertin (Presidente) -
Punto n. 29. Per illustrare
l'interpellanza, si è prenotato il consigliere Perron: ha facoltà
di intervenire.
Perron (LEGA VDA) -
Abbiamo ricevuto numerose
segnalazioni, per cui come dal titolo dell'interpellanza, il
segnale telefonico cade regolarmente durante il tragitto fatto in
galleria. Ciò accade nel tratto autostradale gestito dalla SAV, ma
in misura minore anche in quello gestito dalla RAV, e questo accade
anche nei pressi delle gallerie nelle quali sono presenti i
cartelli che qualificano le gallerie stesse come coperte da segnale
GSM.
Ricordiamo che della società SAV
-
quindi stiamo parlando
del tratto Quincinetto-Aosta
-
la Regione Valle d'Aosta è
azionista al 28,72%, e di quella RAV
-
cioè della parte
Aosta-Morgex (sono due tratte: Aosta-Morgex e Morgex-Traforo del
Monte Bianco)
-
la Regione è partecipe al 42%. Evidenziato
che, ovviamente, stiamo parlando di un disservizio, se ciò
corrisponde al vero: noi abbiamo ricevuto segnalazioni, anche
qualche prova empirica l'abbiamo fatta ed in effetti così accade.
Questo va certamente a detrimento dell'immagine dell'intera Regione
come luogo turistico nonché
carrefour
d'Europa.
Chiediamo al Governo regionale se siano mai stati fatti
accertamenti per verificare l'effettiva correttezza dei cartelli
che certificano il segnale GSM in galleria, se le segnalazioni che
abbiamo ricevuto e che oggi portiamo alla discussione dell'Aula
riguardo alla mancata copertura del segnale telefonico
corrispondano al vero e, terzo quesito, quali azioni si intenda
porre in essere per risolvere il problema e quali intendimenti si
abbiano per tenere monitorata la situazione in futuro.
Presidente -
Risponde il Presidente della Regione, a cui
passo la parola.
Testolin (UV) -
Intanto ringrazio i Consiglieri Perron e
Ganis per questa interpellanza che consideriamo come una
segnalazione, così come sovente accade, di servizio o di
disservizio, che abbiamo portato a conoscenza delle società
autostradali SAV e RAV.
Certo che, come già espresso in altre situazioni, sarebbe quasi
più opportuno che queste segnalazioni venissero fatte direttamente
alle varie società dall'utente, nel momento in cui si verificano,
il che accelererebbe le possibilità di risposta e di intervento
anche da parte delle stesse e magari la risoluzione del disservizio
intervenendo su un dato puntuale e non più generico, come quello
che può venire rappresentato in un'Aula.
Come dovrebbe essere noto, il segnale telefonico non è fornito
dalle concessionarie autostradali che, a partire dagli anni '90,
hanno semplicemente reso disponibili le proprie aree e manufatti
per l'installazione di antenne per la telefonia GSM attraverso
convenzioni di locazione con gli operatori telefonici interessati;
quindi, anche l'interessamento delle società di riferimento
telefoniche sarebbe opportuno.
Per esempio, SAV ci ha comunicato che, per quanto riguarda la
tratta di sua competenza, il segnale di telefonia mobile è
attualmente fornito dai tre operatori principali Tim, Vodafone e
Wind Tre attraverso proprie antenne.
RAV, per la tratta di sua competenza, ha comunicato che la
società proprietaria dell'impianto di diffusione del segnale mobile
4G non ha segnalato alla data odierna malfunzionamenti
significativi. In ogni caso, provvederanno ad una verifica puntuale
dello stato di copertura del segnale dei singoli operatori
telefonici e, se riscontreranno delle anomalie, chiederanno agli
stessi di intervenire prontamente.
Occorre infatti ricordare che la funzionalità e l'efficienza
degli apparati è di competenza esclusiva dei singoli gestori
telefonici, così come l'ammodernamento degli apparati installati ai
nuovi standard tecnologici è autonomamente effettuato dagli stessi
gestori secondo le proprie linee di indirizzo e i relativi piani di
sviluppo aziendale.
Se e quando vengono messi a conoscenza di disfunzioni o
malfunzionamenti dei concessionari autostradali, non possono quindi
che segnalarlo ai gestori telefonici auspicando il loro intervento
per garantire la continuità del segnale lungo la tratta
autostradale, trattandosi di un servizio che i gestori devono dare
ai loro abbonati.
Questa è la situazione. Ad ogni modo, come si diceva all'inizio,
quest'interpellanza è stata segnalata alle due concessionarie che,
quindi, in maniera generica e non puntuale (come invece dicevo
all'inizio, potrebbe essere più opportuno) rappresenteranno questi
malfunzionamenti per stimolare ulteriormente i gestori telefonici
ad una puntuale attenzione su questa situazione.
Presidente -
In sede di replica, interviene il
consigliere Perron.
Perron (LEGA VDA) -
Grazie Presidente per la risposta.
Ovviamente, in questo caso, quello che è dato dalla risposta è una
sorta di rimbalzo verso la gestione delle compagnie telefoniche.
Rimbalzo non perché perdono responsabilità, ma perché sono
competenze di altri. Il tema poi diventa più specifico.
Riguardo alle segnalazioni, io non saprei nemmeno a chi
direttamente un utente possa rivolgersi, magari arriva al casello e
lo segnala. Se ci siano numeri di telefono, onestamente, questo non
lo so. Noi questa segnalazione l'abbiamo ricevuta più volte e
siccome l'ente regionale è in qualche modo coinvolto, abbiamo
ritenuto che questa fosse la strada corretta per proporre almeno
una riflessione ed ulteriori accertamenti sul tema.
Riguardo ad accertamenti più puntuali, capiamo anche la
situazione, però riteniamo che, anche da parte sua, si continui a
monitorare questa cosa. Se ci saranno ulteriori risposte dei
gestori nell'interfacciarsi con le compagnie telefoniche, ci faccia
sapere perché in qualche modo se il servizio funziona, è a
vantaggio di tutti.
Presidente -
Consigliere Ganis per i minuti restanti, ha
facoltà di intervenire.
Ganis (LEGA VDA) -
Ringrazio il collega Perron. Torno a
ribadire che il disservizio non è dovuto ad un malfunzionamento,
ma, ad esempio, il segnale all'interno della galleria autostradale
della Mongiovetta è un segnale pressoché assente. Ed è un problema
che esiste da anni.
