Classificazione
TURISMO E INDUSTRIA ALBERGHIERA



Oggetto del Consiglio n. 2229 del 22 giugno 2016 - Resoconto
OGGETTO N. 2229/XIV - Approvazione di risoluzione: "Impegno
per la regolamentazione dell'attività di ristorazione presso il
proprio domicilio".
Rosset (Presidente) -
Punto n. 26.03 dell'ordine del
giorno. Ha chiesto la parola il collega Restano; ne ha facoltà.
Restano (UV) -
In apertura di mattinata abbiamo trattato
la possibilità di svolgere un'attività di ristorazione presso le
abitazioni private (
home restaurant
), che si caratterizza
per la preparazione di pranzi e cene presso domicili privati e per
un numero limitato di persone trattati come ospiti personali, però
paganti. È un'attività che si sta rapidamente diffondendo anche
presso la nostra regione, oltre che presso il nostro Paese, grazie
all'utilizzo quale promozione pubblicitaria delle piattaforme
web.
A livello nazionale l'argomento è già stato trattato più volte
in sede di Ministero dello sviluppo economico (che ha espresso dei
pareri in merito), da parte del Ministero della salute e anche da
parte della X Commissione della Camera (che ha espresso una
risoluzione importante riguardante questo argomento).
Oggi l'argomento è approdato anche in Consiglio regionale ed è
stato trattato dall'Assessore al turismo e commercio, che ha
affrontato la questione guardandola dal punto di vista del suo
Assessorato, quindi da un punto di vista commerciale e anche con
uno spaccato per la parte fiscale, definendola non secondaria. In
maniera molto sommessa e con molta umiltà, mi permetto di
sottolineare in modo propositivo che c'è anche una parte
dell'argomento che riguarda la salubrità degli alimenti e un
aspetto che riguarda la lealtà commerciale. Solo per rendere l'idea
di questo fenomeno, nel 2014 sono stati censiti circa 7 mila cuochi
social
, un volume di affari di 7,2 milioni di euro che ha
interessato più di 300 mila persone per un importo di 194 euro a
cena (generalmente si parla di cene). Questo a fronte di un
impianto normativo che è datato - lo ha detto anche oggi
l'Assessore nel suo intervento - non esistono riferimenti normativi
dal punto di vista commerciale. In effetti la normativa risale agli
anni Novanta ed è stata rivista nel 2010. In Valle d'Aosta la legge
regionale di recepimento della normativa n. 287 è del 2006, il
regolamento di applicazione n. 2 è datato 2007.
A livello europeo, dal punto di vista sanitario il regolamento
CE n. 852/2004 aveva già trattato l'argomento al capitolo terzo. Il
regolamento n. 852 è quello che riguarda la produzione degli
alimenti - per i colleghi che non sono del settore - e il capitolo
terzo parla di locali utilizzati principalmente come abitazione
privata, ma dove gli alimenti sono regolarmente preparati per
essere commercializzati, e detta una serie di specifiche alle quali
ci si deve attenere. È vero che vi è un vuoto normativo: il nostro
regolamento di recepimento del regolamento CE n. 2 che ho citato
prima non recepisce questo tipo di attività.
Ora, la Valle d'Aosta è nota per essere all'avanguardia su tanti
generi di attività, ed è chiaro che questo nuovo tipo di fare
ristorazione ci mette un pochino in difficoltà, come mette in
difficoltà tutto il Paese, perché se da un lato vi sono delle
imprese, dei lavoratori soggetti a norme e a prescrizioni rigorose
come quella italiana a tutela della qualità del servizio e degli
alimenti prodotti, ma anche della salute della popolazione e della
sicurezza dei lavoratori, dall'altra parte potenzialmente vi sono
delle imprese scevre da vincoli e controlli. Questo può generare
per esempio la mancata conoscenza sulla formazione degli addetti
alla preparazione degli alimenti, se sono rispettate le modalità di
conservazione degli alimenti, se vengono rispettate le modalità di
controllo della filiera commerciale, quindi del trasporto. Non
sappiamo quale sia quindi la tracciabilità e se viene applicato il
regolamento di autocontrollo. Il vuoto normativo non vuol dire
principalmente un divieto: è un vuoto normativo. La Valle d'Aosta -
ho detto prima che generalmente è all'avanguardia nell'affrontare
questi temi - dovrebbe fare una riflessione in merito.
Questa risoluzione - e ringrazio i colleghi e tutti i Capigruppo
per averla firmata, nonché la Giunta per la sensibilità dimostrata
in merito - va in tale senso: nel senso positivo e propositivo. Si
invita pertanto l'Assessore a venire in commissione per una
riflessione in merito, anche insieme ai dirigenti del settore,
affinché si vada a tutela delle attività già in essere che lavorano
rispettando le norme, e si voglia anche affrontare il tema
all'ordine del giorno, valutando i pro e i contro, magari rivedendo
il regolamento n. 2 che, essendo datato, ha anche necessità di
essere rivisto per tutte le attività di ristorazione oggi in essere
e, se necessario, rivedendo anche la legge regionale n. 1. Questo è
quanto ho già detto prima: tutela della sanità pubblica e anche
degli operatori del settore del commercio e di somministrazione,
per garantire delle leali forme di commercio e di somministrazione
alimenti.
Presidente -
Ha chiesto la parola la collega Morelli; ne
ha facoltà.
Morelli (ALPE) -
Per esprimere il sostegno del nostro
gruppo, che peraltro ha firmato questa risoluzione, sostegno che mi
pare scontato, dal momento che la questione è stata sollevata da
una nostra interrogazione di stamattina. Ho apprezzato la
discrezione e il pudore del collega Restano nell'omettere il nome
di chi ha sollevato il problema...ci sta, ma io invece riconosco al
collega Restano il merito di essere passato immediatamente ai fatti
proponendo una risoluzione che naturalmente ci vede favorevoli,
perché riprende concetti che nella nostra interrogazione avevamo
ugualmente espresso.
Ci si limita in questo caso al fenomeno dell'
home
restaurant
, ma esiste anche il fenomeno della ricettività nelle
case private, su cui, d'accordo con i rappresentanti di categoria,
bisognerà fare un ragionamento analogo. Nella nostra premessa noi
abbiamo detto a chiare lettere che consideriamo positivamente lo
sviluppo di attività di ricezione e di ristorazione alternative e
innovative, a patto che siano però svolte secondo le regole, e
quindi ben venga questo impegno nei confronti dell'Assessore a
presentare in V Commissione eventuali modifiche alla legislazione
regionale vigente e ad aprire successivamente un ragionamento su
tutto quanto concerne queste nuove pratiche in ambito turistico. Il
nostro appezzamento sicuramente c'è nei confronti di questa
risoluzione, così come il nostro voto positivo.
Presidente -
Ha chiesto la parola il Vicepresidente
Cognetta; ne ha facoltà.
Cognetta (M5S) -
Anch'io per associarmi alla risoluzione,
quindi per dichiarare il mio voto favorevole.
La
social economy
che è esplosa in questi ultimi anni ha
toccato tanti settori: quello dei trasporti, quello della
ristorazione come quello della finanza; in alcuni settori c'è già
stata una regolamentazione, in altri non c'è. Io credo che delle
regole vadano messe e devono essere giuste, corrette, perché non è
corretto secondo me dare dei vantaggi all'uno a scapito di altri.
Cercheremo di farlo in commissione, quindi questa è una cosa che
apprezzo moltissimo, perché dovrebbero essere fatte delle regole
corrette, non - magari come avvenuto in altri momenti - a danno di
qualcuno e a vantaggio di qualcun altro, sempre nell'ambito dello
stesso settore.
Esprimo già un mio contributo per questa cosa, per quanto mi
sarà possibile, perché ritengo che se noi come Valle d'Aosta
riusciamo a fare una cosa del genere sarebbe un'altra medaglia da
apporre sul petto della nostra Regione, che si porrebbe sicuramente
all'avanguardia rispetto al panorama nazionale riguardo all'
home
restaurant
. Anche quello che diceva la collega Morelli è
importante, perché ci sono altri settori che secondo me andrebbero
normati.
Un plauso per l'iniziativa, iniziativa che credo andrebbe
ripetuta anche in altri momenti... si vede che con 28 forse le cose
possono cambiare.
Presidente -
Ha chiesto la parola il collega Guichardaz;
ne ha facoltà.
Guichardaz (PD-SIN.VDA) -
Anch'io accolgo con piacere
questa risoluzione. Ringrazio il collega Restano, ma anche i
colleghi di ALPE che hanno evidenziato questa problematica questa
mattina.
Io ho qualche dubbio legato alla non conoscenza specifica di
questa materia, materia complessa di cui mi ero interessato in
maniera non tanto approfondita qualche tempo fa, più per interesse
personale e per curiosità, materia proprio legata a queste forme di
economia condivisa che richiamava il collega Cognetta, credo si
chiami
sharing economy
o una formula di questo genere. È una
materia che ha delle complessità che sicuramente vanno al di là
degli aspetti di cui il Consiglio regionale o le commissioni
deputate possono comunque approfondire al di là di questi aspetti.
Però penso che ci sia una positività nell'approfondire un tema come
questo, tema che oggi a livello nazionale innesca dei dibattiti,
perché queste nuove forme di economia condivisa, che non sono forme
di economia in competizione rispetto alle tradizionali attività di
ristorazione o alle altre tradizionali attività per esempio
ricettive, sono comunque attività che in qualche modo possono
integrare per esempio dei piccoli redditi, possono aiutare contesti
familiari e piccoli contesti economici, quindi io credo che sia
utile quanto meno approfondire.
Il collega Restano ha richiamato un parere negativo del
Ministero dello sviluppo economico. Oggi come oggi, da quello che
mi risulta, a parte quattro o cinque proposte di legge che sono
state presentate dal Movimento Cinque Stelle, dal PD, dal PdL -
quindi è molto trasversale l'argomento in Parlamento - questa
rimane l'unica indicazione ed è un'indicazione molto rigida
relativa al fatto che questo tipo di attività richiedono comunque
un
iter
autorizzativo, una formazione, una comunicazione
preventiva e via dicendo. Richiamando questo, lo stesso Ministero
dice che, al di là degli aspetti puramente legati alla salute
pubblica, all'autorizzazione, ci sono poi questioni legate tanto
alla fiscalità quanto al problema della tracciabilità digitale,
perché il sistema di prenotazione avviene tramite email, tramite
social
: è una questione abbastanza grande.
Personalmente parteciperò ai lavori perché ho un interesse molto
personale, sperando di poter dare un contributo e sperando davvero
che la Regione riesca comunque a dare il proprio contributo per
risolvere un problema che oramai sta assumendo anche una dimensione
piuttosto consistente. Noi voteremo quindi a favore di questa
risoluzione.
Presidente -
Non ci sono altri interventi, chiudo la
discussione generale. Ha chiesto la parola l'Assessore
Marguerettaz; ne ha facoltà.
Marguerettaz (UV) -
Come ho avuto modo di dire questa
mattina, questa iniziativa non è coerente con nessuna norma
approvata oggi in vigore, quindi vuol dire che queste attività si
pongono al di fuori di ogni attività lecita. Questo è quello che mi
dicono gli uffici, quindi effettivamente manca una norma specifica,
ma non è che non ci sono delle norme: oggi, paradossalmente - come
ha correttamente citato la collega Morelli - le norme
sostanzialmente sono identiche a quelle dei ristoranti, quindi
bisognerebbe aprire una SCIA, bisognerebbe fare tutta una serie di
attività.
Io invito alla massima cautela, perché non c'è nessuna
copertura, nessuna garanzia - così come ha avuto modo di esprimere
la collega Morelli - per coloro che fanno un'attività alberghiera
impropria. Noi abbiamo avuto questo caso eclatante a Saint-Vincent
in cui degli alloggi erano utilizzati per un'attività di ospitalità
pseudo-alberghiera e quindi c'è stata una sanzione della Guardia di
finanza. Per cui, qualora vi sia un'evidenza di queste attività,
oggi in teoria tutti gli organi di controllo hanno la possibilità
d'intervenire, perché c'è il pagamento di un corrispettivo, c'è
un'attività che rischierebbe di essere di ristorazione abusiva.
Rispetto a questo il lavoro che possiamo fare è sicuramente
interessante, andremo a prendere tutte le esperienze che ci sono in
modo tale da creare dei riferimenti. Sono però prioritari alcuni
principi fondamentali e questa attività deve essere assolutamente
regolamentata.
Presidente -
Non ci sono richieste per dichiarazione di
voto, possiamo passare alla votazione.
Dichiaro aperta la votazione.
Presenti: 32
Votanti: 32
Favorevoli: 32
Il Consiglio approva all'unanimità.
Con questo riscontro possiamo chiudere i lavori di questa
giornata e del Consiglio regionale.
L'adunanza termina alle ore 18:36.
