Classificazione
ISTRUZIONE PUBBLICA
Istituzioni scolastiche



Oggetto del Consiglio n. 2483 del 22 novembre 2016 - Resoconto
OGGETTO N. 2483/XIV - Interpellanza: "Presentazione di un
emendamento al disegno di legge in discussione al Senato in materia
di Istituti musicali pareggiati".
Farcoz (Président) -
Point n° 19 de l'ordre du jour. La
parole à la collègue Certan pour l'illustration.
Certan (ALPE) -
Oggi ritorniamo sul tema dell'Istituto
musicale e chiediamo dettagli riguardo ad una nuova
problematica.
In fase di presentazione di questa iniziativa, Assessore,
l'ennesima sul nostro istituto pareggiato, vorrei ribadire che come
gruppo ALPE continuiamo a non condividere il modo con cui è stato
gestito in quest'ultimo anno, da lei
in primis,
ma anche dal
Presidente Rollandin e dalla Giunta, questo
dossier
dell'Istituto musicale e dell'educazione musicale in generale. Noi
riteniamo che i nostri dubbi, soprattutto sull'abuso di potere o
sulla nomina d'imperio che a nostro avviso lei ha fatto con il
decreto di nomina del direttore, annullando senza motivazione
elezioni previste per Statuto, elezioni autonome, libere e
soprattutto democratiche, non abbiano sicuramente agevolato la
serenità o il clima sereno che lei voleva riportare in
istituto.
Noi siamo felici. Venerdì scorso, in Commissione, lei ci ha
annunciato tutto il contrario di quello che avete detto per un
anno: che bisognava razionalizzare, che mancavano i fondi, che
bisognava ridurre e soprattutto non sprecare facendo corsi che a
vostro avviso si sovrapponevano. Bene, tutto questo è stato
smentito, poiché nel prossimo bilancio ci saranno 2,6 milioni di
euro, a differenza di quelli dello scorso anno, che nel bilancio
preventivo erano di 1,9 milioni di euro, e siamo felici di questa
notizia. Questa grande gioia lei l'ha annunciata pure ieri,
autoinvitandosi all'assemblea sindacale degli insegnanti
dell'istituto, e siamo felicissimi anche di questo lieto annuncio.
Rimangono però i problemi creati da questa nomina: sappiamo che
ieri pomeriggio è saltato un Cda e questa nomina probabilmente non
la riteniamo illegittima solo noi. Lei conosce i motivi per i quali
ieri il Cda non si è potuto svolgere correttamente. A questo punto
credo sia chiaro che non bastino i soldi per coprire gli errori
precedenti o per tappare i buchi fatti, e adesso probabilmente le
cose stanno venendo a galla. A tutta questa situazione che a nostro
avviso è stata creata e ha dei responsabili soprattutto politici,
adesso si aggiunge la discussione a livello di Senato, a livello
nazionale, del ddl n. 322 (Disposizioni in materia di statizzazione
degli Istituti musicali pareggiati e delle Accademie di belle arti
legalmente riconosciute [...]), composto da quattro articoli dei
quali in Valle d'Aosta non abbiamo mai sentito parlare, se non
pochissimo; è un ddl approvato in Senato e che probabilmente sarà
nel testo della prossima legge di stabilità.
Con la nostra interpellanza chiediamo al Governo regionale di
fare chiarezza sul ddl, ma anche sull'emendamento che il nostro
Senatore Lanièce ha presentato. In effetti è stato presentato un
emendamento (Clausola di salvaguardia) che cita: "Le disposizioni
della presente legge sono applicabili nelle Regioni a Statuto
speciale e nelle Province autonome di Trento e di Bolzano,
compatibilmente con le norme dei rispettivi Statuti, norme di
attuazione [...]". Di fatto è un emendamento che non aggiunge
grandi cose a quanto già previsto dalla norma di attuazione e da
tutte le leggi che normano l'istituto pareggiato.
Vorremmo capire a livello regionale con chi è stato concordato
questo emendamento, visto che non ne abbiamo mai sentito parlare e
mai è stato discusso in Commissione, anche per una serie di
motivazioni. L'emendamento Lanièce pone le esigenze della Valle
d'Aosta sullo stesso piano di quelle della Provincia autonoma di
Bolzano, ma nel Conservatorio statale di Bolzano gli stipendi sono
pagati dallo Stato e la Provincia integra in base ai progetti
integrativi che i docenti presentano oltre il monte ore annuale
previsto per contratto, che mi pare siano circa 350. C'è molta
diversità da quello della Valle d'Aosta, che è un Istituto musicale
pareggiato, poiché gli stipendi, che mi pare siano di 2,2 milioni
circa, sono a carico della Regione. Non è quindi possibile fare un
paragone con queste due realtà, perché sono realtà diverse. Ci
chiediamo quali conseguenze avrà sul personale docente, in
particolare sulle eventuali aspettative di trasferimento previsto
dal contratto nazionale AFAM, perché - come lei sa - in questo
momento i docenti dell'Istituto musicale - questa è probabilmente
una novità che non conoscevate prima - non possono chiedere il
trasferimento negli istituti pareggiati o Conservatori nazionali,
perché il nostro è istituto con uno Statuto diverso. Lei questo lo
conosce bene, tant'è che sa che da settembre, a seguito delle
ingerenze subite quest'anno da parte del Governo regionale, molti
insegnanti hanno chiesto il trasferimento e che queste richieste
non sono state accolte dal Miur. Il ddl, e in particolare
l'articolo 4, garantisce una copertura finanziaria di 31 milioni
per il 2017 e di 39 milioni di euro a decorrere dal 2018. Sappiamo
che avete scritto almeno tre lettere, a firma sua e del Presidente
Rollandin, in cui veniva richiesta una razionalizzazione, quindi ci
chiediamo come faccia il Senatore Lanièce a desumere che verrà
garantito lo
status quo
del personale in organico.
La nostra domanda è se la Valle d'Aosta sarà in grado di
provvedere da sola facendo a meno del contributo annuo statale, che
sappiamo esserci, perché c'è un contributo statale di 400/500 mila
euro all'anno, e se farà parte del circuito dei Conservatori.
Immagino sia possibile fare una convenzione con altri Conservatori,
però ci chiediamo se queste ipotesi siano già state prese in
considerazione. Inoltre ci chiediamo quale sarà esattamente il
ruolo del
Conservatoire de la Vallée d'Aoste
, a seguito di
questo emendamento, all'interno del nuovo sistema nazionale che si
verrà a creare con la rete dei Politecnici delle arti prevista dal
ddl n. 322, e che rapporto vi sarà ad esempio con le altre
istituzioni AFAM del territorio nazionale raggruppate nei
Politecnici di nuova istituzione, o che comunque verranno istituiti
con la prossima legge di stabilità. Ci chiediamo infine se gli
studenti della Valle d'Aosta potranno usufruire degli stessi
diritti degli altri studenti italiani in materia di offerta
formativa professionalizzante, perché è naturale che se c'è un
percorso diverso là dovrà esserci anche un adeguamento dei titoli
di studio; sappiamo che per la Valle d'Aosta questo è da sempre un
problema invece di un
atout
. Assessore, le chiediamo
pertanto di darci dei dettagli in più riguardo a questo.
Dalle ore 12:06 riassume la presidenza il Presidente
Rosset.
Rosset (Presidente) -
Ha chiesto la parola l'Assessore
Rini; ne ha facoltà.
Rini (UV) -
Collega, ancora una volta, parlando di
Istituto musicale, invece che concentrarsi sull'oggetto puntuale
della sua richiesta come cercherò di fare io, lei ha fatto
nuovamente tutta la ricostruzione: siamo partiti di nuovo dalla
genesi che nulla ha a che vedere con l'oggetto che stiamo
trattando. Così come - giusto per un'informazione corretta, visto
che lei lo ha ricordato - non è mia abitudine autoinvitarmi, glielo
garantisco, tantomeno a riunioni così delicate: mi è pervenuto un
invito, e io ho creduto di fare cosa corretta onorarlo; peraltro
credo sia stato un incontro particolarmente positivo e
costruttivo.
Detto questo, lei chiede con chi ha concordato l'emendamento il
Senatore Lanièce; io credo che il Senatore abbia semplicemente
attuato una delle prerogative attribuite ai Parlamentari valdostani
in presenza di bozze di norme legislative, le quali teoricamente
possono incidere su competenze valdostane. Si ritiene pertanto che
lo stesso abbia giustamente agito nella sua piena autonomia
decisionale, e ciò le sarà anche più chiaro dopo che avrò risposto
al suo secondo quesito.
In realtà è necessaria una breve premessa. Il decreto
legislativo n. 136/2007, contenente la norma di attuazione dello
Statuto speciale della Valle d'Aosta in materia di conferimento di
funzioni concernenti l'istituzione di alta formazione artistica e
musicale, ha disposto che le funzioni amministrative statali
relative alle stesse istituzioni di alta formazione artistica,
musicale o coreutica operanti nell'ambito del territorio valdostano
sono delegate alla Regione Valle d'Aosta. Successivamente, infatti,
con una delibera di Giunta regionale (n. 854/2008) in applicazione
dello stesso decreto legislativo del 2007, è stato approvato lo
Statuto proposto all'istituto pareggiato, il cui ente gestore
(ossia la Fondazione istituto musicale) allora era ancora ente di
diritto privato. Peraltro l'istituto pareggiato già dal 2008 era di
fatto analogo, per quanto concerne il funzionamento e il rilascio
di titoli, agli altri corrispondenti istituti pareggiati nazionali.
Con la legge regionale n. 22/2012, si è provveduto a completare
l'adeguamento dell'Istituto musicale pareggiato all'ordinamento
delle istituzioni di alta formazione artistica e musicale italiani,
attribuendo di fatto all'istituto la natura di ente di diritto
pubblico e non più di diritto privato.
Fatta questa premessa, la finalità dell'emendamento in questione
presentato dal Senatore Lanièce è da rinvenirsi semplicemente nella
volontà di "ribadire" la specialità delle norme delle Regioni a
Statuto speciale, e quindi delle successive conseguenti norme di
attuazione. In definitiva si intende riaffermare la validità della
norma di attuazione in materia di istituzioni di alta formazione
artistica e musicale ottenuta con l'emanazione del decreto
legislativo n. 136/2007, e soprattutto riaffermare - credo che il
dibattito sia più che mai attuale in questi giorni, se ne parla
tanto - le funzioni e le prerogative attribuite alla Regione Valle
d'Aosta. Il Senatore Lanièce ha fatto soltanto semplicemente un
esercizio delle prerogative che lo Statuto ci attribuisce. Non si
vuole certo rinunciare a competenze previste da norme statutarie,
ciò che avverrebbe per la prima volta: facessimo quello che lei ci
suggerisce, per la prima volta rinunceremmo a portare avanti una
prerogativa che lo Statuto ci determina, e questa la vedo come una
cosa grave. Non credo - e spero di avere capito male - che una
forza politica, sia essa di maggioranza o di opposizione, voglia
nazionalizzare l'educazione musicale in Valle d'Aosta rinunciando
così ad una prerogativa garantita dallo Statuto della Regione
autonoma Valle d'Aosta. Voglio sperare che non sia così, penso che
su questo andiamo tutti nella stessa direzione, tanto più in un
momento storico come questo.
Per quanto riguarda la sua seconda domanda e per quanto detto in
risposta alla precedente, la considerazione politica - credo di
averla appena fatta - del Governo regionale è positiva, in quanto
l'emendamento in questione mira a rafforzare la salvaguardia delle
prerogative statutarie concretizzatasi proprio con l'emanazione
della norma di attuazione di cui sopra.
Per quanto riguarda invece l'intero disegno di legge
soprarichiamato, rischia di diventare un cosiddetto "esercizio di
stile" fare ora delle considerazioni puntuali su di esso. Voglio
cogliere però l'occasione per riportare, in base ai verbali e alla
varia documentazione istruttoria, alcune perplessità avanzate anche
dalle altre Regioni sul processo di statizzazione degli Istituti
musicali pareggiati, perplessità rappresentate principalmente dal
mantenimento di oneri finanziari a carico degli Enti locali. Se lei
ha letto con attenzione questi verbali - come sicuramente ha fatto
- avrà visto come tutte le Regioni sono preoccupate, perché da una
parte si statizza ma dall'altra l'onere finanziario rimane a carico
degli Enti locali, quindi oltre al danno c'è la beffa dello scarso
o nullo coinvolgimento delle Regioni e degli altri stessi Enti
locali (enti finanziatori), nonché del mancato riferimento al
sistema delle relazioni tra Stato, Regioni ed Enti locali. A
maggior ragione con queste preoccupazioni, che peraltro nutrono
anche le altre Regioni a Statuto ordinario, ci sembra più che mai
necessario riaffermare ancora una volta la nostra specificità e
garantire l'autonomia a questo ente sul nostro territorio.
Presidente -
Ha chiesto la parola la Consigliera Certan;
ne ha facoltà.
Certan (ALPE) -
Assessore, a volte si possono davvero
guardare gli argomenti e gli aspetti da diverse angolazioni.
Faccio due o tre precisazioni. Non è sicuramente nostro
interesse sapere perché e da chi lei abbia ricevuto l'invito ieri
all'assemblea, ma era solo per dire che in certi momenti si
partecipa alle assemblee sindacali per annunciare i 2,6 milioni di
euro, mentre in altri momenti non si convoca nessuno quando si
fanno i decreti di nomina del direttore d'imperio. Vede, Assessore,
ci sono momenti in cui si può andare all'Istituto musicale e
momenti in cui invece si appioppano decreti forse neanche troppo
legittimi. È un suo modo di operare che non condividiamo, ma rimane
il suo modo di operare, e quindi noi non entriamo nel merito.
Arrivo velocemente al ddl n. 322. Credo che lei non abbia
ascoltato bene quello che ho detto, o comunque non l'abbia capito,
perché non è certo ALPE che andrà a chiedere la statizzazione
dell'Istituto musicale. ALPE chiede innanzitutto che all'Istituto
musicale valdostano sia riconosciuta la sua dignità, che sia
autonomo, che non abbia ingerenze politiche del Governo regionale o
dei Consiglieri della maggioranza e che quindi sia lasciato libero
così come previsto dalla Costituzione, da tutti i decreti e le
leggi nazionali e regionali: noi chiediamo questo, Assessore.
Siccome il decreto è in esame al Senato, non se ne è mai parlato e
lei definisce un "esercizio di stile" il fatto di parlarne o di
chiedere adesso in modo approfondito, di intervenire sugli
articoli, mi chiedo: se non ora, quando, Assessore? La legge di
stabilità sarà approvata a fine mese, e a lei risulta che tutti gli
oneri siano a carico degli Enti locali. Leggeremo e poi vedremo,
perché a nostro avviso non è scritto come lei lo interpreta, e
comunque non toglie assolutamente nessuna validità ai punti che le
ho chiesto.
Io le ho chiesto se i docenti della Valle d'Aosta potranno
chiedere il trasferimento, perché adesso lei sa che questo problema
non è stato risolto. Nel 2008 e nel 2012, quando è stata fatta la
divisione dei vari enti ed è stato istituito l'AFAM, non è stato
previsto, e ora i docenti non possono chiedere il trasferimento
negli altri istituti pareggiati. La situazione è molto diversa ad
esempio a Bolzano e a Trento, lì non è così, quindi noi non siamo
sullo stesso livello di Bolzano e Trento. Noi non chiediamo la
"statizzazione" - questa parola che fa tanta paura in Valle d'Aosta
- non ci interessa: noi vogliamo sapere di preciso cosa vuol dire
aderire o meno a questa statizzazione.
Giungo infine alla sua valutazione politica sull'emendamento. Mi
auguro che il Senatore Lanièce intervenga e chiarisca
personalmente, perché se la sua finalità e la sua volontà è quella
di riaffermare la validità delle prerogative dello Statuto
valdostano mi sembra un po' debole! Certo che siamo d'accordo, ma
mi sembra acqua calda. Noi con questo emendamento abbiamo scritto
che la Valle d'Aosta, tenuto conto delle norme di attuazione e di
tutto il suo Statuto, tiene conto di quello, ma chi è contrario?
Noi non siamo contrari a questo, ma ci chiediamo piuttosto quali
sono le ricadute che potrà avere l'essere o meno dentro, o il
partecipare o non partecipare a questo tipo di statizzazione. Non
vogliamo che il nostro Conservatorio vada in questo calderone, ma
ci chiediamo se il finanziamento di 500 mila euro in più ci sarà;
se gli insegnanti potranno avere i trasferimenti; se i titoli di
studio per chi studia qui avranno la stessa validità: questo le
abbiamo chiesto, e lei non ha risposto!
