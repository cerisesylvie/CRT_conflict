Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2280 del 22 ottobre 1986 - Resoconto
OGGETTO N. 2280/VIII - RITARDI NELL'INIZIO DEI LAVORI DI
COSTRUZIONE DELLA SCUOLA MEDIA CONSORZIALE DI PONT-SUAZ. -
(Interrogazione).
PRESIDENTE
: Do lettura dell'interrogazione presentata dal
Consigliere Baldassarre:
INTERROGAZIONE
Nella riunione del Consiglio regionale del 6 NOVEMBRE 1985 fu
ratificata la deliberazione di Giunta n. 6504 del 4 ottobre 1985
concernente i lavori di costruzione della Scuola Media consorziale
di Pont-Suaz per un importo a base d'asta di £. 4.915.000.000,
sostenendo nella stessa deliberazione la necessità di anticipare al
massimo la data di inizio e di consegna dei lavori.
Siccome è trascorso ormai quasi un anno dall'approvazione dei
lavori di cui sopra e gli stessi non risultano ancora iniziati ma
pare siano state fatte due consegne in data differente che
provocherebbero un'ulteriore spesa a carico dell'Amministrazione
regionale;
il sottoscritto Consigliere regionale
INTERROGA
l'Assessore ai Lavori Pubblici per conoscere:
1)
la causa del ritardo dell'inizio dei
lavori;
2)
se vi sono riserve da parte dell'imprese
aggiudicatrice del lavoro;
3)
quali ulteriori spese si prevedono per
l'Amministrazione regionale.
PRESIDENTE
: Ha chiesto di parlare l'Assessore ai Lavori
Pubblici Fosson, ne ha facoltà.
FOSSON (D.C.)
- Le premesse dell'interrogazione
corrispondono a dati di fatto e non starò a riprenderle. Rispondo
ai tre punti posti nell'interrogazione.
Il primo chiede la causa del ritardo dell'inizio lavori. Le
cause sono due: l'una riguarda la necessità di spostare i sostegni
della linea elettrica che percorrono il terreno interessato dalla
costruzione della nuova scuola media. E per l'esattezza il
Consorzio dei Comuni, promotore dell'iniziativa per la costruzione
della scuola media, aveva condotto a suo tempo una lunga trattativa
con la Deltasider, proprietaria della linea elettrica, per lo
spostamento dei sostegni che interessavano la costruzione del
fabbricato. Non è stato raggiunto un accordo e la trattativa si è
interrotta.
Nel frattempo la Deltasider, proprietaria della linea, ha
trasferito all'ENEL la proprietà della linea stessa, quindi nel
febbraio 1986 da parte dell'Assessorato regionale ai Lavori
Pubblici, sono stati stabiliti dei contatti con l'ENEL che hanno
portato alla scrittura di una nota dell'11 marzo 1986 da parte
dell'Assessorato ai Lavori Pubblici, con la quale si chiedeva
ufficialmente lo spostamento dei sostegni.
L'ENEL ha risposto in data 4 luglio ed ha sottoposto un progetto
preventivo all'Amministrazione regionale che lo ha approvato con
deliberazione di Giunta del 25.7.1986.
L'ENEL, con nota del 9 ottobre, ha comunicato l'impegno ad
adoprarsi a reperire nel più breve tempo possibile i materiali
necessari per lo spostamento, adombrando tuttavia tempi piuttosto
lunghi.
Successivi contatti telefonici intercorsi con i tecnici
dell'ENEL hanno permesso di verificare come i materiali occorrenti
siano in corso di produzione. Per la verità, questo tipo di
impedimento non ostacola necessariamente l'inizio dei lavori,
mentre invece il secondo impedimento (quello di cui parlo) ha
effettivamente bloccato l'inizio dei lavori, e si tratta di
questo.
Deve essere demolito un fabbricato rurale nel quale c'è ancora
l'inquilino. I proprietari del vecchio fabbricato rurale che è
stato ceduto, hanno già provveduto da tempo a costruire un nuovo
fabbricato rurale nel quale l'inquilino deve trasferirsi. Le
trattative fra i proprietari e l'inquilino si sono arenate. Ora, si
poteva scegliere la strada delle vie legali per estromettere
l'agricoltore, il contadino, ma questo avrebbe comportato tempi
lunghissimi. Siamo riusciti ad arrivare ad una definizione totale
dell'accordo e penso che questa settimana o la prossima l'inquilino
si trasferirà nel nuovo fabbricato rurale, lasciando finalmente
libero il vecchio fabbricato rurale da demolire.
Al secondo punto si chiede se vi sono riserve da parte
dell'impresa. Non vi sono riserve.
Si chiede infine quali ulteriori spese si prevedono per
l'Amministrazione regionale. A questo riguardo posso dare un dato
al Consigliere Baldassarre che è il seguente: nel giro di un anno,
l'anno che scade in questo ottobre, si è visto un aumento medio dei
costi dell'edilizia del 3%, che quindi è al di sotto del 5%
dell'alea contrattuale, che è quella che fa scattare la revisione
dei prezzi del 3% inferiore al 5%, la revisione prezzi per questo
anno è zero.
PRESIDENTE:
Ha chiesto di parlare il Consigliere
Baldassarre, ne ha facoltà.
BALDASSARRE (P.S.D.I.)-
Ringrazio
veramente
l'Assessore Fosson perchè non mi ha accusato di fare dello 'show'
per apparire sui giornali, e dimostra di essere più serio del
Presidente della Giunta, per il quale, quando si tratta di cose che
non gli piacciono, si fanno intervenire solo per mettersi in mostra
o per apparire sui giornali.
Questo modo di comportarmi non rientra fra le mie abitudini, ho
fatto delle denunce pubbliche e continuerò a farle. I giornali e le
televisioni sono sempre a disposizione del potere.
Veniamo alla risposta dell'Assessore dei lavori pubblici. Mi
dichiaro parzialmente soddisfatto della risposta, e pur
riconoscendo la sua onestà nel dire i motivi del ritardo
dell'inizio dei lavori, bisogna anche ammettere che l'Assessore
Fosson in Giunta nella parte deliberativa della delibera n. 301
sosteneva, testualmente,
"la necessità di anticipare al massimo
la data di inizio di consegna dei lavori".
Questo lo diceva
nell'ottobre 1985.
Voglio fare una considerazione, e la faccio ad alta voce,
Assessore Fosson: "se fossi un impresario e riuscissi a sapere (fra
virgolette) che l'area non è disponibile, per cui si prevede un
allontanamento dell'inizio dei lavori, come poi è capitato, facendo
i miei interessi non farei il 38% di ribasso d'asta. Con questo 38%
l'impresa non potrebbe rientrare nei costi del capitolato per
costruire questa struttura; e lo deduciamo dal fatto che le altre
imprese hanno fatto ribassi del 7-10-12%. Che l'impresa fosse a
conoscenza del fatto che questi terreni non erano disponibili (e
allora il ribasso del 38% è giustificabile?) Ma perchè
giustificabile? È vero che forse non scatterà la revisione dei
prezzi, però l'Assessore Fosson ha dimenticato qualcosa. Saprà bene
che questo progetto è superato; sono voci di corridoio ma si dice
che si dovrà fare una modifica al progetto".
Questa operazione lascia molte perplessità e non è molto
distante dalle perizie suppletive e lo vedremo in seguito, perchè
questa è una vicenda che seguiremo, per la cronaca, per vedere dove
ci porterà questo ritardo. Senz'altro ci saranno degli aggravi nei
confronti dell'Amministrazione regionale, non ci sono riserve,
l'Assessore lo sa benissimo; le riserve si fanno alla fine dei
lavori. Vedremo alla fine dei lavori le riserve che farà l'impresa
su questo ritardo, perchè se è una impresa seria (e sono convinto
che sia una impresa serissima) non può farne a meno in quanto ha
avuto degli svantaggi enormi. Si parlerà di revisione prezzi, di
perizie suppletive, e se risponde a verità il cambio di
progettazione, ci saranno da concordare nuovi prezzi.
Ripeto che sono parzialmente soddisfatto per il modo con cui,
con onestà l'Assessore ha indicato le cause di questo ritardo dei
lavori.
