Classificazione
TRASPORTI E VIABILITÀ
Aeroporti
TURISMO E INDUSTRIA ALBERGHIERA



Oggetto del Consiglio n. 1004 del 4 novembre 2021 - Resoconto
OGGETTO N. 1004/XVI - Interpellanza: "Sviluppo di ulteriori
tratte aeree per un rilancio del turismo invernale ed estivo in
Valle d'Aosta".
Bertin (Presidente) -
Punto n. 54. Per l'illustrazione
consigliere Ganis.
Ganis (LEGA VDA) -
L'aeroporto Corrado Gex, a differenza
della maggior parte degli aeroporti italiani, è un aeroporto
privato. La Regione ne è proprietaria, finanziatrice e oggi la
società che lo gestisce è la AVDA.
In questi ultimi anni sono stati eseguiti importanti interventi
mirati a riqualificarlo: nel 2005 sono stati finanziati i lavori di
allungamento della pista e l'installazione di apparati di
radioassistenza; nel 2007 sono stati finanziati i lavori del nuovo
terminal - ahimè mai concluso - e successivamente sono stati svolti
interventi aeroportuali come il riordino della viabilità interna e,
per quanto riguarda la parte commerciale, fu approvato nel lontano
2004 un masterplan, rivisto successivamente nel 2015 grazie a una
risoluzione presentata in Consiglio regionale, infatti, vista la
difficile situazione socio-economica, la società si era impegnata a
riaggiornarlo rivedendo gli obiettivi strategici al fine di
valorizzarlo in contesto turistico.
Dopo questo breve excursus, vorrei arrivare ai giorni nostri, in
cui si apprende che finalmente, durante la stagione estiva 2021,
l'aeroporto Corrado Gex ha ripreso la sua attività con un volo
sperimentale Aosta-Olbia. Un piccolo segno di ripartenza, ma
basterà?
Detto questo, in una nota riportata dell'Ansa, la volontà del
CdA di AVDA è quella di collaborare con il network Skialp, al fine
d'implementarne altre tratte.
In base a questa considerazione, vista l'importanza strategica
che l'aeroporto Corrado Gex potrebbe ricoprire, al fine di
rilanciare il turismo invernale oramai alle porte, s'interpella
l'Assessore competente per conoscere quale sia lo stato di
completamento della stazione e se, ai fini di rilanciare il turismo
in Valle d'Aosta, l'AVDA abbia programmato, in vista della stagione
invernale ormai alle porte, lo sviluppo di ulteriori tratte aeree e
intenda procedere in tal senso Quantomeno per la prossima stagione
estiva.
Presidente -
Consigliere Perron, per i minuti
restanti.
Perron (LEGA VDA) -
Credo che il tema dell'aeroporto
possa rivestire anche un'importanza più generica, anche in vista
del futuro piano regionale dei trasporti.
In particolare negli ultimi 15-20 anni la questione
dell'aeroporto è stata complessa e ha avuto dei risvolti
particolari: dal masterplan che ha citato il mio collega del 2004,
che è poi quello che aveva previsto fino a 24 mila passeggeri
l'anno e che definiva, tra l'altro, l'evoluzione dello scalo come
"un importante motore per lo sviluppo socio-economico dell'area e
per la vocazione turistica della valle", previsioni che poi
purtroppo, come sappiamo, si sono rivelate disattese, anche per
motivazioni però decisamente esogene, cioè c'è stata la crisi del
2008, questo ha inficiato tantissimo sui vari scenari di
previsione: c'è stato un cambiamento di normativa, c'è stato lo
sviluppo delle Low Cost e c'è stato lo sviluppo di scali analoghi
su altre zone d'Italia che probabilmente hanno drenato potenzialità
che il nostro autoporto aveva.
Arriviamo quindi ai tempi più vicini a noi, quest'anno c'è stata
una riattuazione, un riaggiornamento del piano a febbraio 2020 che
testimonia un nuovo interesse per l'Autoporto e quindi per nuove
strategie. In particolare, su questo ultimo studio si vede che si
parla di traffico commerciale, di potenzialità di 3.500 presenze
nel 2020 e poi ad aumentare nei prossimi anni: 8.000 nel 2025, fino
a 28.000 nel 2035, che sarebbero numeri importanti e che
probabilmente potrebbero sì realizzare anche la questione dello
sviluppo, non solo dell'autoporto, ma anche della nostra regione e
della sua vocazione turistica.
Detto questo, mi unisco all'iniziativa del collega Ganis, volevo
chiedere anche io qualche notizia in merito proprio sulla visione
strategica futura, come dicevo prima, anche in visione del piano
regionale dei trasporti, sebbene qua inerisca un po' di più forse
al settore turistico di sviluppo, ma comunque questo è il tema.
Faccio poi qualche domanda un po' più puntuale, non l'abbiamo
messa nell'iniziativa, comunque quando abbiamo sentito in
Commissione l'ingegner Ciurnelli mi ricordo che ci aveva parlato
anche della possibilità della valutazione di voli di linea che
temporaneamente in questi anni sono stati non visti; era un'idea, è
nei verbali della Commissione.
I voli di linea in particolare potrebbero funzionare con
l'aeroporto Marconi di Bologna - questo è sul verbale della
Commissione, era un'idea - e poi altre possibili destinazioni -
questi sono studi più vecchi, del 2006 - ad esempio si erano
valutate tredici diverse tratte legate a partner turistici di
lavoro come Heraklion e Salonicco in Grecia e tratte legate al
passaggio negli hub di Parigi e Londra.
Questo chiediamo.
Presidente -
Risponde il Presidente della Regione, ne ha
facoltà.
Lavevaz (UV) -
Ringrazio per l'iniziativa, che permette
di fare un po' di luce su questo tema di cui abbiamo già parlato in
diverse occasioni, anche in questa legislatura.
Relativamente allo stato di completamento dell'aerostazione,
effettivamente dei passi importanti sono stati fatti; nello
specifico, a fine agosto, precisamente il 27 agosto, la Giunta
regionale, con la delibera 1056, ha approvato la progettazione
esecutiva dell'intervento di completamento dell'aerostazione,
quindi con una revisione rispetto a quanto era il progetto iniziale
di diversi anni fa, contestualizzandolo rispetto alla destinazione
rivista dell'aeroporto con un importo lordo di lavori, di forniture
di arredi pari a circa 10 milioni di euro.
La struttura regionale competente ha avviato la concertazione
pre-gara con la stazione unica appaltante, finalizzata
sostanzialmente ad avviare la procedura - e quindi alla determina a
contrarre - e gli atti da allegare al bando di gara sono stati
approvati in via definitiva il 13 ottobre 2021, quindi qualche
settimana fa.
Prima della fine del 2021, si procederà alla pubblicazione del
bando di gara che prevederà una procedura di affidamento con il
criterio dello OEV - cioè dell'offerta economicamente più
vantaggiosa - e l'aggiudicazione dei lavori è prevista entro il
mese di maggio del 2022, quindi con un possibile avvio dei lavori
nella seconda metà del 2022.
Il termine contrattuale previsto - fatti salvi eventuali intoppi
che speriamo non ci siano, che nell'iter dei lavori pubblici
fisiologicamente ci sono - dovrebbe consentire di terminare i
lavori di completamento dell'aerostazione per la fine del 2023.
Finalmente abbiamo dei punti fermi.
Per quanto riguarda invece la seconda domanda, diciamo più di
prospettiva, anche legata alla promozione turistica della nostra
regione, effettivamente durante l'estate scorsa abbiamo avuto
questi voli sperimentali, questi voli charter, che sono sicuramente
interessanti, anche perché hanno avuto una risposta abbastanza
importante a livello di utenti, di utilizzatori anche se, a dire il
vero, non possiamo dire che questi voli charter abbiano uno scopo
turistico a favore della Valle d'Aosta, perché sono stati voli a
favore dei Valdostani, quindi va bene però non è quello forse
l'unico scopo al quale sicuramente tendiamo, nel senso che questi
voli verso Olbia si sono riempiti di Valdostani che sono andati
verso Olbia e quello che probabilmente vorremmo, soprattutto per
l'inverno, anzi, sicuramente per l'inverno, non è che la gente vada
via, ma che la gente venga, quindi AVDA ha da diverso tempo dei
rapporti con le diverse società per ipotizzare voli di questo tipo
per il periodo invernale, quindi dei piccoli voli charter. So che
ci sono degli scambi con la Scandinavia eccetera, però, al momento,
l'attivazione di questi nuovi voli - che ovviamente non compete né
alla Regione e non compete neanche ad AVDA -compete ai singoli
operatori economici che devono vedere il business e quindi avviare
i rapporti "per"; AVDA fa da facilitatore, da intrattenitore di
contatti e quindi incentiva questo tipo di rapporti, ma non è ADVA
direttamente a gestirli.
Sul punto specifico, sulla base di un confronto che abbiamo
avuto per le vie brevi, AVDA evidenzia che per questa stagione
invernale non ci saranno voli di questo tipo per due questioni
fondamentali.
La prima è che gli operatori economici hanno ancora un'alea
d'incertezza, legata comunque alla situazione pandemica e quindi
una situazione di mercato ancora un poco incerta, che non permette
sostanzialmente di fare un'iniziativa di questo tipo, che comunque
rimane sperimentale.
Poi l'altra questione: comunque l'aerostazione ancora non c'è e
un conto è arrivare o partire con cinquanta persone d'estate e un
conto è di inverno, quindi il fatto di non avere ancora
l'aerostazione per il periodo invernale è sicuramente un aspetto
comunque molto limitante in questo senso.
Rispetto invece all'estate 2022 i rapporti con le società ci
sono, parrebbe che ci sia la volontà comunque di perseguire questo
tipo di voli e quindi - al di là degli interventi che l'aeroporto
ancora richiede, parlo ad esempio dell'implementazione delle
procedure di avvicinamento satellitare e, come dicevo prima, del
completamento della nuova aerostazione - diventa difficile senza
questi aspetti ipotizzare questo tipo di approccio.
In linea generale, venendo alla richiesta del collega Perron, le
prospettive riguardo l'aeroporto sono state delineate in maniera
molto chiara già nel primo DEFR di questa legislatura, dove il
nostro aeroporto è stato classificato come un aeroporto con la
destinazione non certo per voli di linea, quindi un conto sono dei
voli charter che hanno un carattere puntuale, sui voli di linea
ovviamente il nostro rapporto non ha quella struttura e non avrà
quella strutturazione.
L'abbiamo definito come un centro legato all'attività di
Protezione Civile, all'aviazione generale, ai voli
executive
, che sono appunto questo tipo di voli, però oltre
ai voli charter non si andrà.
Presidente -
Per la replica, consigliere Ganis.
Ganis (LEGA VDA) -
Partiamo da un punto fermo: il 2023
sarà l'anno in cui finalmente l'aerostazione sarà terminata. A
questo punto ci auspichiamo che l'aeroporto Corrado Gex possa
diventare in un futuro non troppo lontano una piccola eccellenza e
un punto di forza per il rilancio del turismo valdostano.
Speriamo.
Presidente -
Perron per i minuti restanti.
Perron (LEGA VDA) -
Il riferimento che le do su quello
degli aerei di linea era appunto un'ipotesi, le do il riferimento
perché io sono notoriamente preciso su questo: era l'audizione che
abbiamo avuto il 23 aprile in IV Commissione, si era parlato di un
potenziale valutabile di questo tipo, riguardo a una modalità
d'interscambio di trasporti valutato a livello europeo -
intermodale si chiamava - quindi ricollegare anche i posti distanti
però con modalità differenti, e l'aeroporto di Bologna poteva
essere una prospettiva.
In generale, e chiudo, il fatto che l'aeroporto negli anni
scorsi, nel ventennio precedente, non sia riuscito a svilupparsi
come poteva essere previsto, non implica per forza che la cosa non
possa mai essere realizzata, quindi io credo che anche questo
potremmo valutarlo e per chi potesse avere magari delle remore
sulla questione "inquinamento", cioè chi dice che gli aeroporti
inquinano, emettono CO2: è certamente vero, però ricordo, ancora
una volta, che il settore dei trasporti in Valle d'Aosta influisce
per il 31% delle emissioni CO2, il 98% di queste sono quelle emesse
dalla strada.
Quindi quando parliamo di aeroporti, quando parliamo di
ferrovie, quando parliamo d'impianti a fune e mettiamoci dentro
pure i mezzi del settore agricolo, stiamo parlando di percentuale
di CO2 che riguarda lo 0,6-0,7.
Quindi anche in questo campo uno sviluppo ulteriore del nostro
aeroporto da valutare e da verificare non inciderebbe certamente
sull'inquinamento globale che la Valle d'Aosta fa.
