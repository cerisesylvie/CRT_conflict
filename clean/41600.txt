Classificazione
PROTEZIONE CIVILE, VIGILI DEL FUOCO E INTERVENTI PER CALAMITÀ NATURALI
Vigili del fuoco - Difesa antincendi



Oggetto del Consiglio n. 703 del 23 maggio 2019 - Resoconto
OGGETTO N. 703/XV - Interpellanza: "Chiamata in servizio
temporaneo di personale volontario del Corpo valdostano dei vigili
del fuoco".
Rini (Presidente) -
Punto n. 49 all'ordine del giorno.
Per l'illustrazione, la parola al collega Gerandin.
Gerandin (MOUV') -
È la terza volta che vengo su questo
argomento, per cui indubbiamente io spero che sia anche l'ultima
volta, perché io vorrei davvero trovare una sintesi con lei,
Presidente e provare a capirci su alcuni passaggi che, torno a
dire, per la terza volta le pongo, anche perché poi, tra l'altro,
ci sono... Ogni volta c'è qualche novità in più da aggiungere, per
un semplice motivo: per il motivo che... è la premessa. Dobbiamo
capire se quando, contestualmente con l'approvazione della legge
finanziaria, abbiamo approvato - c'era già nella bozza che avevamo
predisposto noi, ma a maggior ragione è stata approvata anche
dall'attuale Governo, dall'attuale maggioranza - la proroga della
graduatoria per il concorso dei vigili del fuoco. Io volevo solo
capire se all'epoca l'idea era per tutti uguale, Presidente. Se è
per tutti uguale, troveremo una sintesi e non ho alcun problema in
merito.
Faccio un breve riepilogo. La prima volta che le chiesi il 23 di
gennaio 2019, lei mi rispose che erano stati avviati a un percorso
formativo sette vigili e un collaboratore tecnico, un corso di
formazione che dura molti mesi, questo lo sappiamo, correttamente.
Mi rispose anche che alla data del 23 gennaio erano vacanti nove
posti di caposquadra, tre di capireparto, due posti di
collaboratore tecnico antincendio e che nel 2019 era prevista la
quiescenza di un caposquadra e quattro capireparto e un
collaboratore tecnico antincendio. All'epoca non si era ancora
deciso nulla perché eravate in fase di approvazione della
microstruttura e presumibilmente per fine febbraio avreste dovuto
decidere in merito. La seconda volta che le posi il quesito...
all'epoca le posi tre, quattro, cinque domande. Stavolta le ho
sintetizzate in due proprio perché vorrei trovare una sintesi
definitiva. Era la seduta consiliare del 4 aprile 2019 e in
quell'occasione lei mi rispose che nella variazione di bilancio non
sono individuate specificamente le risorse necessarie alla totale
copertura della valutazione organica del Corpo dei vigili del
fuoco.
Per quanto riguarda la chiamata in servizio temporaneo, la
graduatoria degli idonei relativi a vigili volontari è gestita
direttamente dal Comando del Corpo. Ora, io dicevo: l'ho
sintetizzate in due domande proprio per trovare una sintesi e sono
convinto che dovremo trovarla. Le domande sono esattamente queste:
la data entro cui saranno banditi i concorsi per capi reparto e
capi squadra e se vorrà tenere presente il discorso per i vigili
idonei in graduatoria chiamati in servizio temporaneo, perché
questo? Per il semplice motivo che voi, in data 21 dicembre 2018,
con delibera di Giunta regionale, avete avviato un'indagine
conoscitiva per la disponibilità in merito alla chiamata in
servizio temporaneo di personale volontario del Corpo dei vigili
del fuoco. È una prassi che si usa negli anni, perché io comunque
non sono assolutamente contrario al fatto che ci sia il supporto,
lo utilizzavamo anche quando eravamo in servizio. Il fatto di poter
concedere al personale le ferie è comunque molto importante, però
deve essere un supporto, non può essere la sostituzione del
personale. Cito anche la delibera del 5 maggio 2019, la 445, con
cui avete dato parere positivo all'eventuale trasferimento di tre
vigili del fuoco dal Corpo valdostano al Corpo nazionale. Torno a
dire che io non voglio mettere in discussione questo, è una scelta
legittima dei vigili, per cui non voglio neanche entrare nel
merito.
Abbiamo fatto una scelta, avete fatto bene a dirgli di sì, però
questo peggiora ulteriormente la situazione legata al personale dei
vigili del fuoco. Qua non stiamo parlando di incrementare il
personale, qua non stiamo neanche più sostituendo il personale che
va in quiescenza o che richiede legittimamente - lo ripeto per
l'ultima volta - l'eventuale transito sotto il Corpo nazionale. Tra
l'altro, se vogliamo aggiungere, purtroppo il 2019 è stato anche un
anno molto tragico per quello che riguarda i vigili del fuoco,
abbiamo avuto anche eventi tragici legati... come?
(interruzione di un Consigliere, fuori microfono)
... nel 2019 ho detto. Abbiamo avuto purtroppo eventi tragici
che hanno ulteriormente peggiorato questo tipo di situazione. Tra
l'altro, poi nel frattempo è stata approvata con un provvedimento
dirigenziale, il n. 1256, l'11 marzo 2019 la graduatoria della
chiamata in servizio temporaneo. Probabilmente la pazienza è finita
un po' per tutti, nel senso che, com'è stato annunciato anche da
organi di stampa, i candidati risultati idonei all'ultimo concorso
per la copertura dei posti dei vigili del fuoco hanno inviato una
lettera in cui chiedono giustamente di essere tutelati. Su questo
citano alcuni passaggi, li leggo, dove dicono che l'utilizzo
sistematico della chiamata in servizio temporaneo per particolare
necessità di personale volontario del Corpo valdostano dei vigili
del fuoco è uno strumento utilizzato, non già come la
ratio
della norma vorrebbe, al fine di far fronte a contingenti occasioni
di emergenza e di protezione civile o in caso di contingenti e
particolari necessità del Corpo vigili del fuoco. Quello che le
dicevo prima, no? Quando venivano chiamati per la sostituzione per
un breve tasso di tempo per il periodo delle ferie. Dice anche che
da troppo tempo lo strumento della chiamata di cui all'articolo 87
della legge regionale si è trasformato in un meccanismo volto a
risolvere contingenti situazioni di criticità in una modalità utile
al fine di procrastinare
sine die
l'assunzione a tempo
indeterminato del personale, sopperendo così in maniera anomala
alla grave carenza di organico che - torno a dire in questo momento
e sono sicuro di non sbagliarmi - è oltre le 20 unità. Dice anche
che il piano di programmazione di base triennale per l'assunzione a
tempo determinato di personale volontario del corpo... che, per una
consuetudine non condivisibile alla luce dei principi che
dovrebbero sorreggere l'agire della pubblica amministrazione, andrà
a ricoprire lo stesso ruolo nel quale c'è questa graduatoria di
vincitori, diciamo di idonei, seppure non vincitori. Davvero penso
che sia il momento di decidere, di dare una soluzione definitiva,
quell'allegato... all'articolo 6 della legge regionale n. 12 del
2018 si dice che, al fine di prevedere le assunzioni a tempo
indeterminato, l'Amministrazione regionale attinge in via
prioritaria "
mediante scorrimento delle graduatorie vigenti,
alla data del 31 dicembre 2018, la cui efficacia è all'uopo
prorogata al 31 dicembre 2019
".
Io non voglio farla più lunga, se non altro... anche perché poi,
tra l'altro, questi articoli finiscono dicendo che potrebbe
addirittura prospettarsi una causa legale o quant'altro. Evitiamo,
mettiamo in campo il buon senso. Torno a dire: vengano banditi
immediatamente i corsi da caposquadra e caporeparto che possano di
conseguenza, a scorrimento, liberare posti da vigili. Banditeli,
anche perché sono dei concorsi che comunque non sono brevi e che
comunque tutti quelli che saranno idonei vincitori dovranno ancora
fare un ulteriore corso. Siamo pertanto di fronte a un fatto che
chi comunque sarà idoneo in graduatoria per caposquadra o
caporeparto dovrà comunque fare un percorso formativo aggiuntivo,
per cui non li abbiamo immediatamente in disponibilità. La seconda
volta lei mi rispose anche che stavate parlando per l'incontro
tecnico con il Sottosegretario Candiani. Io voglio sfatare ogni
dubbio, è tutta un'altra storia, lasciamo perdere questa parte,
troviamo una sintesi. Io davvero vorrei che lei, quando mi
risponde, mi dicesse: "bene, mettiamo in campo questi due concorsi
in modo che tranquillizziamo i vigili, gli aspiranti vigili e
coloro che sono comunque idonei in graduatoria".
Dalle ore 23:27 assume la presidenza il Vicepresidente
Farcoz
.
Farcoz (Président) -
La parole au Président Fosson.
Fosson (GM) -
Si capisce che questo problema le sta molto
a cuore, ma sta a cuore a tutti. Non ho sicuramente alcun dubbio
che ci sia la possibilità di intenderci, però lei si deve rendere
conto che io sto facendo veramente il possibile, tutto il
possibile. Il grave problema dei vigili del fuoco che abbiamo
ereditato lo stiamo affrontando con la massima serietà e con
l'attenzione anche e soprattutto all'importanza che questo Corpo ha
per la Valle d'Aosta.
Faccio una premessa anch'io, lei lo diceva nelle sue
conclusioni: ciò che conta e su cui noi lavoriamo è la legge
vigente, non c'entra assolutamente nulla la trattativa in corso con
lo Stato. Noi dobbiamo lavorare sulla norma che abbiamo facendo
tutto il possibile. Certo, non possiamo ereditare e sopperire a
tutto quello che non è fatto in passato. Lei l'altra volta
onestamente mi diceva che questi concorsi non erano stati banditi
nel 2018 per una carenza di fondi e questo è possibile, perché è
una cosa che ci portiamo dietro anche noi. Comunque spero di darle
delle buone notizie, di intenderci dicendo che la legge di
stabilità per il 2019, la legge regionale n. 12 del 2018 ha
definito le disposizioni in materia di assunzioni per il corrente
anno prevedendo che l'Amministrazione regionale è autorizzata a
effettuare assunzioni a tempo indeterminato nel limite della spesa
corrispondente alle unità di personale, anche di qualifica
dirigenziale, cessate dal servizio nel 2018 e non sostituite e di
quelle che cesseranno nel 2019. La legge n. 12 del 2018 ha anche
stabilito la consistenza degli organici, compresa quella della
componente professionista del Corpo dei vigili del fuoco, quindi ha
previsto la consistenza dell'organico e di sopperire a queste
carenze che lei riferiva. I competenti uffici dell'Amministrazione
regionale... lei sa che, quando cambia un'amministrazione, cambiano
i responsabili di diversi uffici e, in particolare l'Ufficio
personale, ha subito una profonda revisione, sta lavorando e sta
affrontando in modo molto valido tutte le difficoltà che sono
emerse, soprattutto dei pensionamenti importanti che ci saranno.
Dicevo, i competenti uffici stanno provvedendo alla definizione dei
piani di fabbisogno del personale complessivi dell'amministrazione,
che prenderanno in considerazione le cessazioni del servizio del
2018 e le cessazioni che avverranno nel 2019 sia in applicazione
della "Fornero" che di "quota 100". Questi piani di fabbisogno
saranno definiti a breve, nei limiti dei vincoli finanziari
determinati dalle previsioni di bilancio, che è quello che finora
ci ha condizionato. Si procederà alla copertura delle esigenze ed
alla programmazione delle eventuali procedure concorsuali e
selettive necessarie. Si prevede - per dare delle date, perché
l'altra volta non l'avevo e questa volta le ho - di completare
questo percorso entro questi giorni di maggio al fine di procedere
e bandire a breve i concorsi, compatibilmente, appunto, con le
priorità. Le assicuro che questa è una priorità per noi.
Per quanto riguarda la domanda: "
se si vorranno tenere
presenti i vigili del fuoco idonei in graduatoria nella chiamata in
servizio temporaneo
", le devo dire che la premessa che ha fatto
ha colpito anche me, perché si parla di organico. C'è stato poi il
trasferimento di tre vigili in altre regioni, però, mi permetta,
con il parere favorevole del Comandante, che ha espresso parere
favorevole al loro trasferimento. Relativamente a questa domanda,
la seconda, la chiamata in servizio temporaneo di personale
volontario in caso di particolari necessità è prevista
dall'articolo 87 dalla legge regionale n. 37 del 2009 e presuppone
ovviamente che gli interessati siano innanzitutto dei vigili del
fuoco volontari, che però non vanno a soddisfare chiaramente delle
carenze ma solo, come ho detto, in modo temporaneo. Oltre a questo
requisito primario, la Giunta regionale, con deliberazione del 21
dicembre 2018, ha approvato la revisione dei criteri e dei
requisiti per la chiamata in servizio temporaneo. Il Comandante del
Corpo regionale dei vigili del fuoco, con proprio provvedimento n.
1256 dell'11 marzo 2019, ha pertanto approvato, sulla base dei
criteri e requisiti di cui alla citata deliberazione n. 1667 del
2018, le graduatorie triennali per la chiamata in servizio
temporaneo presso la Scuola regionale antincendi, presso l'Ufficio
volontari per l'attività di soccorso tecnico urgente nei quali
figurano due degli idonei nella graduatoria in scadenza al 31
dicembre 2019. Le assicuro quindi tutta un'attenzione, una priorità
a bandire questi concorsi e a risolvere, compatibilmente con le
possibilità finanziarie che abbiamo, le carenze degli organici in
servizio al Corpo dei vigili del fuoco.
Président -
La parole au collègue Gerandin pour la
réplique.
Gerandin (MOUV') -
Forse cominciamo a capirci, nel senso
che...
(interruzione del Presidente della Regione, fuori
microfono)
... no, ma, guardi, le dico in tutta sincerità... partiamo dal
fatto che lei ha detto che lei ha detto: "sono stupito dal fatto
che abbiano detto di sì al trasferimento di tre vigili fuori
Valle". È stato detto di sì perché c'è una graduatoria dei vigili
su cui si può pescare.
Detto questo, penso che sia legittima la scelta fatta da
qualcuno, perché probabilmente è stato anche un discorso legato
all'altra vicenda che non voglio neanche sfiorare adesso, sennò
aprirei chissà che tipo di confronto.
Lei ha detto: "decideremo entro maggio". Mi auguro davvero che,
entro maggio, prendiate una decisione e vengano banditi questi
concorsi, se il problema...
(interruzione dell'Assessore Chatrian, fuori
microfono)
... qual è il problema?
(nuova interruzione dell'Assessore Chatrian, fuori
microfono)
... li potete bandire... guardi, le spiego molto... Assessore
Chatrian, forse le spiego la differenza di quando noi non li
potevamo bandire perché non c'erano risorse finanziarie. Stavolta
c'è una legge che lo permette, ti dice che tu puoi sostituire tutti
quelli che vanno quiescenza nel 2018 e andranno nel 2019...
(interruzione di alcuni Consiglieri, fuori microfono)
Presidente -
Colleghi, lasciate terminare il collega
Gerandin, prego collega.
Gerandin (MOUV') -
... no, esattamente
"
compatibilmente con le risorse finanziarie
" significa,
almeno a casa mia, normalmente che il personale che va in... per
ovvi motivi chi è trasferito penso che l'abbiate conteggiato nei
costi del personale, chi purtroppo è mancato a causa di incidenti
penso che l'abbiate conteggiato nel conteggio del personale, per
cui non ci sono più scuse per non bandire questi concorsi! Magari
poi non potrete bandire per dieci posti, non è così importante,
banditelo per uno, ma ci sarà una graduatoria dove poter attingere.
Questo vi sto provando a spiegare, che è la grossa differenza che
probabilmente non è chiara a qualcuno che in questo momento è
seduto sui banchi di Giunta.
Detto questo, non voglio andare oltre, mi interessa solo che
vengano banditi questi concorsi, perché non avete più alibi, non
c'è più alibi!
