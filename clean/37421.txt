Classificazione
INDUSTRIA



Oggetto del Consiglio n. 1202 del 6 maggio 2015 - Resoconto
OGGETTO N. 1202/XIV - Interpellanza: "Valutazioni del
progetto imprenditoriale presentato dalla società Valle d'Aosta
Technology per lo sviluppo dell'area ex Tecdis".
Presidente
- Per l'illustrazione del punto, la parola al
Consigliere Cognetta.
Cognetta (M5S)
- Grazie Vicepresidente.
Con questa interpellanza prendiamo spunto da quanto è accaduto
in quest'ultimo anno rispetto allo stabilimento ex Tecdis e
vorremmo un attimino fare un po' di chiarezza rispetto a ciò che
sta accadendo. Lo scorso anno, come sapete, c'è stato un furto in
quell'area e se n'è parlato anche in Consiglio. L'anno scorso ci
fu, e precisamente a gennaio, un'interpellanza presentata dal
collega Gerandin che, appunto, faceva riferimento anche a ciò che
era accaduto. Valutando con un "116" ciò che è il contratto fatto
tra VdA Structure e VdA Technology, a un certo punto, e
precisamente al punto O, tra le varie cose che devono essere fatte
da VdA Technology c'è anche questo: deve essere consegnata la
documentazione necessaria alla valutazione del progetto
imprenditoriale entro il 31 marzo di quest'anno. Io credo che VdA
Technology lo abbia fatto, di conseguenza sono qui per conoscere
qual è questo piano tecnologico e, soprattutto, com'è finita la
storia del furto, se sono ripristinati gli impianti oppure no, qual
è stato il costo, perché c'era stato un costo presunto, sempre a
fronte dell'interpellanza fatta, che era di 15 mila euro di rame e
circa 45 mila euro di cavi per un totale di circa 60 mila euro (era
una risposta che aveva dato lei, Assessore Marquis), e quindi
adesso vorrei capire meglio qual è la situazione. Grazie.
Presidente
- La parola all'Assessore Marquis.
Marquis (SA)
- Grazie Presidente. Grazie collega per aver
sottoposto all'attenzione del Consiglio questo argomento, che credo
meriti di fare il punto della situazione.
Come ho già avuto modo di sottolineare in altre circostanze
all'aula, si tratta di una proposta di insediamento che è stata
avanzata dalla società VdA Technology finalizzata alla creazione di
un polo regionale per l'innovazione nell'area ex Tecdis del comune
di Châtillon. Questa operazione è ardita, direi coraggiosa, tenuto
conto delle difficoltà sia del contesto territoriale che delle
difficoltà del contesto economico, e non solo locale, ma anche
nazionale e europeo. È un'iniziativa per la quale i proponenti
hanno profuso e stanno profondendo delle energie per ricercare dei
soggetti imprenditoriali interessati a occupare una parte dello
stabile che deve essere riqualificato; dei soggetti che siano
interessati all'utilizzo di camere bianche, all'utilizzo di servizi
di innovazione avanzata e a dei servizi a corollario che vengono
proposti di finanza per l'innovazione a favore
dell'internazionalizzazione e allo sviluppo di sinergie tra
startup
e imprese che già operano nel mercato. Questo direi
che è un obiettivo importante, un obiettivo che rientra tra quelli
definiti dalla RIS3 che è stata di recente realizzazione e
acquisizione anche da parte del Consiglio regionale che deve
contribuire a dare innovazione e apertura al sistema
economico-produttivo valdostano. Questa premessa è giusto per
ricordare quali sono le basi e le difficoltà che risalgono alla
base di quest'iniziativa e per definire il contesto in cui si
inserisce.
La procedura di insediamento in questione, com'è stato già
ricordato, è stata articolata in due fasi; una prima fase prevede
una concessione di comodato che va a terminare entro il 30 giugno
prossimo venturo entro la quale la società proponente VdA
Technology deve individuare delle ditte che devono anche
manifestare il potenziale interesse all'insediamento nello stabile
oggetto di riqualificazione. D'altronde questa clausola è stata
espressa dalla Finanziaria regionale della quale ci si avvale per
fare le valutazioni necessarie all'autorizzazione di questo
insediamento e prevede che sia possibile esprimersi definitivamente
solo al momento in cui vi è la disponibilità di un fattore di
occupazione delle camere bianche pari all'80 percento della
metratura disponibile (80 percento perché si ritiene che sia la
superficie necessaria per il raggiungimento dell'equilibrio
finanziario dell'iniziativa). Come dicevo, questa prima fase
terminerà il 30 giugno 2015 e nei contenuti delle delibere della
Giunta regionale che ha autorizzato l'iniziativa era anche previsto
che entro il 31 del mese di marzo fosse consegnata a Finaosta la
documentazione necessaria per iniziare a fare la valutazione
definitiva riguardo all'insediamento. Al 31 di marzo non è stata
ancora presentata la documentazione necessaria per le difficoltà a
concludere sostanzialmente l'operazione da parte della società
proponente. C'è da dire che questo termine non è perentorio, ma era
necessario per evitare una fase di vuoto tra il momento in cui
viene concluso il comodato del 30 di giugno e il momento che
inizierebbe il contratto di locazione definitivo con decorrenza dal
giorno successivo, quindi è stato chiesto questo periodo da parte
di Finaosta per effettuare le valutazioni opportune. Credo quindi
che la difficoltà da parte della società proponente a raggiungere
l'80 percento sia testimoniata dalla difficoltà ad aver ottemperato
al rispetto di questa scadenza. Quindi noi auspichiamo che nel più
breve tempo possibile possa pervenire agli uffici competenti la
documentazione necessaria per il completamento dell'iter, perché
riteniamo che l'iniziativa sia di estremo interesse per la Valle
d'Aosta e per dare un contributo allo sviluppo del nostro tessuto
economico-produttivo, soprattutto del comparto industriale.
Quanto alla seconda domanda:
"se intende ripristinare gli
impianti, se sì a quale costo e chi pagherà per il danno
subito"
, occorre evidenziare che gli impianti che sono stati
oggetto del furto erano impianti realizzati nella fine degli anni
'80, alimentavano in parte i macchinari utilizzati per la
produzione dei
display
a cristalli liquidi in bianco e nero
non più presenti all'interno del fabbricato e, in parte, gli
impianti a servizio delle camere bianche. Com'è stato prima citato
dal collega, è stata verificata da parte della società VdA
Structure la consistenza del materiale che è stato sottratto.
Quanto alla valutazione di come e se intervenire nel ripristino,
questa occorre demandarla alla conclusione della procedura, perché,
trattandosi di impianti obsoleti, bisogna valutare se vi è la
necessità di intervenire nella mera sostituzione di quanto è stato
sottratto o se questi interventi vengono assorbiti dal piano di
revamping
e di ristrutturazione impiantistica che si
rivelerà necessario per riqualificare l'intera struttura.
Grazie.
Presidente
- Per la replica, la parola al Consigliere
Cognetta.
Cognetta (M5S)
- Grazie Assessore.
Ho notato che rispetto alle domande da me presentate ho ottenuto
due risposte. Rispetto alla prima, il progetto imprenditoriale non
è stato presentato...complice la crisi, complici i problemi che
sappiamo e che ci sono in tutto il mondo, e quindi, in sostanza, il
30 di giugno, che invece è la data ultima di scadenza del contratto
fatto con VdA Technology, probabilmente non avremo nulla, perché se
già oggi non abbiamo nulla (e siamo ormai ai primi di maggio) direi
che, per quanto gli sforzi siano stati enormi da parte degli uffici
della VdA Technology e così via, il risultato è che non abbiamo
fatto nulla! Era d'altronde un'operazione coraggiosa, lei dice
così. Io ho dei dubbi perché, da quanto si è sviluppata la
discussione a suo tempo rispetto allo sforzo con VdA Technology,
c'erano parecchi dubbi sollevati dall'opposizione rispetto a questa
società e, in effetti, i dubbi si stanno palesando, e
quindi...vabbè, non ci sarà nulla o comunque noi speriamo che ci
sia qualcosa, ma a oggi siamo certi che non c'è nulla.
Per quanto riguarda gli impianti, invece, e quindi per ciò che è
accaduto rispetto al furto, siamo tranquilli che fossero macchinari
e situazioni obsolete; però, solo per il furto del rame, si sono
portati via 60 mila euro, e quindi chissà quanta altra roba
obsoleta che vale un sacco di soldi viene messa lì a fare niente, a
prendere polvere! E se poi magari decideremo di ripristinare o di
non ripristinare probabilmente butteremo in discarica, perché
chiaramente a noi non interessa il fatto di recuperare quello che
c'è, mentre ai ladri si vede che le cose interessano e quindi noi
non ripristiniamo nulla! Ho anche capito che l'assicurazione non
paga e che non sapremo come sistemare, quando sistemare, e
soprattutto con che soldi sistemare...vabbè, le buone notizie sono
finite! Grazie.
Presidente
- Punto 22 all'ordine del giorno.
