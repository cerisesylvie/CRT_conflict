Classificazione
ASSISTENZA SANITARIA E OSPEDALIERA
Servizio di emergenza sanitaria (118)



Oggetto del Consiglio n. 397 del 25 febbraio 2009 - Resoconto
OGGETTO N. 397/XIII - Interpellanza: "Individuazione di un
nuovo responsabile del servizio 118".
Interpellanza
Preso atto che, dopo il recente pensionamento del dott. Carlo
Vettorato, non è ancora stato individuato il nuovo responsabile
medico del servizio 118, importante presidio sanitario della nostra
regione con oltre 4 mila interventi l'anno;
Evidenziata la polemica emersa sulla stampa locale tra medici
liberi professionisti impegnati in tale servizio a 60 euro l'ora e
medici convenzionati a 27 euro l'ora, nonché le valutazioni
contrastanti sulla qualità della formazione degli operatori
sanitari;
Ritenuto indispensabile mantenere alta la qualità di un
presidio che interviene nello strategico settore dell'emergenza
sanitaria ed evitare le sterili polemiche che possono disorientare
l'opinione pubblica;
la sottoscritta Consigliera regionale
Interpella
la Giunta regionale per conoscere se intenda:
1) sollecitare l'Azienda sanitaria USL della Valle d'Aosta
perché nel più breve tempo possibile sia individuato il nuovo
responsabile medico del servizio 118 al fine di assicurare una
guida sicura a questo importante servizio;
2) individuare dei parametri organizzativi di riferimento per
l'USL della Valle d'Aosta, perché siano evitate differenze di
trattamento del personale medico addetto agli stessi
servizi;
3) valutare, in collaborazione con l'USL, la coerenza tra le
dichiarazioni rilasciate ai giornali da dipendenti sanitari di tale
azienda e la necessaria tutela della gerarchia che in primo luogo
dovrebbe essere messa a conoscenza dei problemi esistenti.
F.to: Fontana Carmela
Président
- La parole à la Conseillère Fontana
Carmela.
Fontana (PD)
- Grazie, Presidente. Il dr. Carlo
Vettorato, medico rianimatore dell'Ospedale regionale di Aosta, per
anni è stato l'efficace responsabile del "118" e ha fatto di questa
struttura un punto di eccellenza del servizio sanitario regionale.
In particolare è opportuno segnalare la grande integrazione fra i
servizi del "118" e il territorio attraverso un efficiente sistema
di gestione delle chiamate centralizzato e una serie di presidi
territoriali che integrano dipendenti regionali e gli
indispensabili volontari del soccorso presenti in molti distretti.
Da qualche mese il dr. Vettorato è andato in pensione e il suo
posto non è stato ancora messo a concorso, né è stato individuato
un responsabile che ne assicuri il coordinamento del servizio.
Questa situazione ha aperto un notevole disagio e rischia di
indebolire un servizio che fino adesso ha mostrato un ottimo
livello qualitativo. Siamo ulteriormente preoccupati perché a
questa mancata nomina si sono associate pesanti polemiche sulla
stampa locale fra medici ospedalieri e medici del "118", che fa
riferimento all'area territoriale dell'USL. A parte il fatto che i
medici ospedalieri con responsabilità di dirigenti di secondo
livello dovrebbero evidenziare le loro perplessità a livello
gerarchico interno, rimane comunque il fatto che queste polemiche
non giovano al buon funzionamento della struttura e ad un clima
sereno e collaborativo che ne è l'indispensabile premessa.
Riteniamo perciò importante conoscere le intenzioni
dell'Amministrazione regionale su questo punto e in particolare
richiamiamo l'attenzione sulle differenze di trattamento fra
personale medico addetto e medici ospedalieri, cui viene
riconosciuta un'attività libero-professionale e più del doppio
della tariffa di prestazioni dei medici dipendenti. Non vorremmo
che tali differenze fossero alla base di queste polemiche e quindi
riteniamo importante che tali differenze siano evitate e si arrivi
ad un'organizzazione del servizio che possa prescindere
dall'attività libero-professionale che suscita così tante
perplessità. Speriamo che anche voi intendiate garantire un
servizio del "118" efficiente ed efficace, a partire dalla nomina
di un responsabile medico, libero dalle pressioni dei primari
ospedalieri e interamente dedicato a svolgere quel ruolo
fondamentale che gli compete all'interno dell'area territoriale
dell'USL Valle d'Aosta.
Président
- La parole à l'Assesseur à la santé, au
bien-être et aux politiques sociales, Lanièce Albert.
Lanièce A.
- Grazie, Presidente. È la seconda volta che
in quest'aula parliamo di un servizio importante come l'emergenza
territoriale del "118" e sicuramente merita un'attenzione
particolare, e personalmente sto mettendo un'attenzione particolare
nel seguire questo settore. Per la precisione si deve dire che il
dr. Vettorato è dal 1° giugno 2006 che non ha più niente a che fare
con il "118", perché allora era stato distaccato alla protezione
civile, quindi sono tre anni che il servizio del "118" è gestito in
modo differente. In particolare la responsabilità dell'emergenza
del "118" è stata affidata al Dipartimento di emergenza che sarebbe
il DEA, ossia il Pronto soccorso, e, per quanto riguarda
l'elisoccorso e la gestione delle sedi più distaccate, è gestito
dalla struttura complessa di rianimazione. In questi tre anni,
abbiamo potuto avere degli elementi importanti per valutare la
futura organizzazione dell'emergenza sul nostro territorio e alcune
considerazioni importanti sono: la bassa massa critica legata alla
scarsità della popolazione, la configurazione geografica che rende
molto difficile per un medico che si occupi esclusivamente di
emergenza territoriale, mantenere la capacità e la conoscenza
adeguate al ruolo.
È opportuno segnalare che - e questo è un dato di fatto - in un
bacino con una scarsa popolazione come la nostra, solo all'interno
della struttura ospedaliera vi è la possibilità di lavorare in
équipe
, di osservare e di operare un numero congruo di
pazienti, ossia un medico che vuole mantenere una capacità tecnica
adeguata ad intubare, a fare tutte quelle pratiche che sono
necessarie per gestire in modo efficace l'emergenza, se rimane
tutto l'anno sul territorio, probabilmente farà un'intubazione di
un paziente, mentre se lavora all'interno della struttura
ospedaliera, queste operazione vengono svolte più spesso, quindi
c'è la possibilità di mantenere dal punto di vista tecnico
un'adeguata preparazione. Soltanto la rotazione del personale
sanitario fra territorio e ospedale quindi è in grado di creare e
mantenere un adeguato livello qualitativo della prestazione di
emergenza territoriale. In tale ottica, anche in adempimento ai
principi previsti dalla legge n. 4/2008 sulla riorganizzazione
dell'attività di emergenza e urgenza, si ritiene strategico
interpretare l'attività di emergenza territoriale come un
prolungamento dell'attività ospedaliera di emergenza e urgenza sul
territorio, garantendo al contempo la tempestività e qualità delle
prestazioni secondo un concetto di intervento bimodale. Intervento
bimodale vuol dire: c'è l'urgenza, si prevede una prima fase di
stabilizzazione e una seconda fase in cui si cerca di portare il
più velocemente possibile in Pronto Soccorso il paziente. In questo
senso quindi si sta valutando la bontà di tale modello che in
questi tre anni si è sviluppato. Sicuramente bisognerà cercare di
organizzarlo meglio, ma il fatto che siano sempre di più i medici
specialisti, i medici della medicina d'urgenza e i rianimatori ad
uscire sul territorio e soprattutto a coprire le zone più lontane
come Donnas, ad andare sull'elicottero per l'elisoccorso
sicuramente è una qualità in più per l'utenza.
Per quanto riguarda i medici che fanno parte del "118", siamo
d'accordo che non è la situazione ottimale cercare di far sempre
luogo a convenzioni per avere medici che intervengono in questo
settore e concordiamo sul fatto che sia necessario attivare dei
concorsi per rianimatori e medici di medicina d'urgenza, per
potenziare questo sistema che riteniamo dal punto di vista
qualitativo migliore. Sicuramente c'è un punto critico: mancano
medici. L'ultimo concorso che è stato bandito per la rianimazione è
andato quasi totalmente deserto, ma questa è una cosa di cui
prendiamo atto, sta succedendo su tutto il territorio
nazionale.
Per quanto riguarda la rotazione del personale medico
dall'ospedale al territorio, si prevede anche che per i MET (medici
di emergenza territoriale) che attualmente lavorano nel "118"
almeno il 25% della loro attività sia fatta in Pronto Soccorso, in
modo che per loro, dal punto di vista professionale e al fine di
garantire la qualità del servizio, vi sia la possibilità di
formarsi ulteriormente, come è anche previsto per i nuovi
rianimatori assunti e medici d'urgenza che almeno il 20% del loro
tempo sia fatto sul territorio. Crediamo quindi che questa
integrazione, sia fondamentale per la nostra realtà per garantire
un'adeguata qualità del servizio. Aggiungo ancora che, in virtù del
fatto che mancano medici dell'emergenza... abbiamo individuato
quest'anno due borse di studio in medicina d'urgenza.
Non ultimo il discorso degli infermieri: stiamo cercando di
formare una squadra di infermieri che sia particolarmente adeguata
per questi interventi sul territorio, perché riteniamo che
nell'ambito di un intervento d'urgenza sia molto importante
eseguire nel modo più preciso possibile i protocolli e siamo
convinti, avendone avuto le prove, che anche il personale
infermieristico è in grado e capace di eseguire e di applicare
determinati protocolli nel momento in cui sia necessario
l'intervento d'urgenza.
Garantisco la mia più grande attenzione a questo settore, che
considero una priorità.
Président
- La parole à la Conseillère Fontana
Carmela.
Fontana (PD)
- Ringrazio l'Assessore per le risposte
puntuali che mi ha dato, quanto mi dice mi rassicura, penso che è
nell'interesse di tutti perché è un servizio talmente importante
che ha a che fare con il cittadino in momenti di bisogno. Mi dava
l'impressione che quelle polemiche che erano venute sugli organi di
stampa fossero perché mancava il dirigente e vi fossero delle
polemiche su quello, l'auspicio era questo di vedere cosa si può
fare per farli lavorare tutti più serenamente, sempre
nell'interesse del cittadino. Comunque la ringrazio.
