Classificazione
BENI CULTURALI
Musei, biblioteche, archivi storici e aree di interesse archeologico



Oggetto del Consiglio n. 1639 del 22 giugno 2022 - Resoconto
OGGETTO N. 1639/XVI - Interrogazione: "Notizie in merito alla
vendita del Castello di Introd e eventuali interlocuzioni con i
nuovi proprietari".
Bertin (Presidente) -
Punto n. 11. Risponde il Presidente
della Regione.
Lavevaz (UV) -
Rispondo io, in quanto ho avuto io qualche
interlocuzione, non tanto con i nuovi proprietari, che non ci sono,
ma con la vecchia proprietà o con la proprietà attuale, per essere
più precisi.
Ricordo solo che su quest'argomento c'è un'inchiesta aperta,
quindi credo che l'argomento vada trattato con la giusta
attenzione, ma sono certo che il collega Aggravi non ha problemi di
questo tipo.
Come dicevo i nuovi proprietari non ci sono, ho avuto una
richiesta d'incontro da parte della famiglia Caracciolo una decina
di giorni fa, li ho incontrati, un incontro particolare, perché da
un lato mi sembrava che loro volessero sapere dalla Regione cosa
intendevamo fare, io un po' imbarazzato ho detto: "Da un lato c'è
un'inchiesta aperta, dall'altro c'è una compravendita che per
quanto ci riguarda è chiusa, quindi perché venite a chiedere a me
cosa volete fare?", e loro mi hanno detto che c'era una cordata di
una decina di imprenditori, che era quella poi che per tramite di
un intermediario aveva sottoscritto quest'atto di compravendita,
però questa cordata sembrava tentennare in questa fase e che quindi
si stavano in qualche modo tirando indietro, avevano usato
esattamente questo termine.
Io ho ribadito alla famiglia Caracciolo che da parte nostra al
momento non c'era la possibilità di fare nulla per le due cose che
dicevo prima - da un lato un'inchiesta aperta dalla Procura,
dall'altro una compravendita che per quanto ci riguardava comunque
doveva andare avanti e chiudersi nei modi e nei tempi previsti
dalla legge - e l'incontro si è chiuso in questo modo.
Pochi giorni dopo, tre o quattro giorni fa, ho ricevuto una nota
dalla famiglia Caracciolo, nella quale mi si informava che il
castello è tutt'ora in vendita, quindi che la compravendita
precedente non è andata a buon fine e che quindi tutto è da
rifare.
Io non faccio altri commenti e aspetto che la Procura finisca il
suo lavoro e ci dica come sono andate le cose.
Presidente -
Per la replica, consigliere Aggravi.
Aggravi (LEGA VDA) -
Ringrazio il Presidente per la
risposta, non farò nessun commento, nel senso che l'interrogazione
aveva una duplice finalità: una finalità storica, nel senso di
capire e di vedere effettivamente che cosa stava o era successo
dopo tutto il can-can, e non vado oltre, che è stato fatto, perché
spesso queste situazioni si gonfiano, si rappresentano e poi
spariscono un po' nel nulla e quindi, a volte, è bene che almeno
sui fatti, quelli oggettivi, si faccia chiarezza e lei,
oggettivamente, l'ha fatto e penso che chi l'ha ascoltata si sia
dato una risposta rispetto almeno a quello che sino ad oggi è stato
detto e fatto anche in quest'aula.
Dall'altro lato sono un po' dispiaciuto, perché sinceramente
speravo nella risposta da parte dell'Assessore sui beni culturali:
non me ne voglia il collega Guichardaz, però, un po' come sulle
tematiche dello sport, spesso anche su queste tematiche vorremmo
sentire la sua voce e invece ancora cade il completo silenzio, però
ci sarà magari occasione per avere qualche presa di posizione su
questi temi da parte dell'Assessore competente.
