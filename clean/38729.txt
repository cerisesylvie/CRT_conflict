Classificazione
ASSISTENZA SOCIALE
Famiglia, tutela dell'infanzia



Oggetto del Consiglio n. 2208 del 22 giugno 2016 - Resoconto
OGGETTO N. 2208/XIV - Interrogazione: "Interventi finanziari
a sostegno delle famiglie con figli minori".
Rosset (Presidente) -
Punto n. 8 dell'ordine del giorno.
Ha chiesto la parola l'Assessore Viérin, ne ha facoltà.
Viérin L. (UVP) -
I colleghi Certan, Chatrian, Morelli e
Roscio nella loro interrogazione chiedono di conoscere, al di là di
ciò che esiste, "se sono state previste ulteriori forme di aiuto a
favore delle famiglie con figli minori, oltre a quello a sostegno
delle spese delle famiglie per l'istruzione, anche in altri ambiti
e più specificatamente quello sociale e sanitario e quali
approfondimenti sta facendo il Governo su tali problematiche". Io
partirei nel ricordare comunque quali sono gli aiuti esistenti, per
la parte istruzione esistono una serie di aiuti per le famiglie con
figli minori: ci riferiamo evidentemente alla questione della
gratuità dei libri, per esempio, a tutti gli aiuti sulla
cancelleria e alle borse di studio, a tutta una serie di aiuti che
sono stati studiati e mantenuti nel tempo per sostenere le
famiglie, in questo caso specificatamente sul diritto allo
studio.
Al di là di questo, vorrei ricordare ciò che esiste nel campo
sociale e sanitario, per dire poi quello che si pensa di fare. Sono
tanti gli aiuti che oggi esistono per la famiglia con figli minori
e forse è il caso spesso - come faremo qui - di far conoscere
quello che esiste, perché tante volte ci sono tanti aiuti sparsi
nei diversi settori, ma questi aiuti sono veramente articolati e
forse riuscire a mettere assieme, anche da un punto di vista delle
informazioni, quali sono gli aiuti che oggi esistono è la cosa
principale. Ecco perché nei 27 punti dell'accordo per questa nuova
fase politica esiste la questione di un'unica misura a sostegno
della famiglia, che non vuol dire che viene ridotto ciò che si fa,
ma che si ingloba in un'unica misura tutti gli aiuti e i rivoli che
esistono nei vari Assessorati o comunque in generale.
Qui si parla di sostegno alle famiglie, ma con particolare
riferimento ai figli minori. Ci sono diverse forme di aiuto dirette
a famiglie, in particolare per i figli minori e ricordiamo la legge
n. 23/2010 che agli articoli 13, 14 e 15 prevede - ed è stata
pensata proprio in quest'ottica - diverse formule: i contributi per
l'inclusione sociale, quelli che noi tutti conosciamo come il
minimo vitale, che sapete viene stabilito con delibera di Giunta
ogni anno - quest'anno è a 6020 euro - e sapete anche come
funziona, viene stabilito il minimo vitale e viene integrata
dall'Amministrazione la somma mancante allo stesso: questo è il
primo aiuto alla famiglia in generale. Ci sono poi i contributi
straordinari e i contributi per spese sanitarie: si calcola il
doppio del minimo vitale e in questo caso si aiuta chi non riesce a
pagare le spese condominiali, di riscaldamento, tutta una serie di
spese che l'Amministrazione paga direttamente, onde evitare
chiaramente che ci siano degli abusi nell'aiuto e nella richiesta
di aiuto. Questi sono aiuti concreti, poi sulle 391 domande 184
erano riferite ai figli minori, quindi sono dati, dopodiché, sempre
nella legge n. 23 ci sono proprio gli articoli specifici sui figli
minori: per esempio, all'articolo 7, ci sono i
voucher
per
le famiglie con figli minori da tre mesi a tre anni, sono quelli
per i rimborsi alle tate familiari. Solo due dati: vengono erogati
100 voucher al mese, per un totale di 416 mila euro all'anno.
Articolo 11 (voucher per frequenza durante l'anno scolastico in
collegi, convitti e servizi di doposcuola), anno scolastico
2014-2015: 413 voucher per collegi e convitti (446 mila euro) e per
il doposcuola quelli erogati sono 185 per circa 100 mila euro, che
si sommano agli altri. Abbiamo poi all'articolo 9 la questione
dell'assegno di mantenimento a tutela minori con l'obiettivo di
contrastare il margine di povertà da separazioni e divorzi. In
questo caso ci vuole una sentenza del tribunale e se la sentenza
fissata dal tribunale viene come inadempiente e il coniuge non
versa, l'Amministrazione paga il 60 percento di questa mancata
erogazione, anche qui si sono manifestati, per fortuna, solo 14
casi, ma sono di nuovo 30 mila euro. Dopodiché non ci dobbiamo
dimenticare, sempre negli aiuti specifici, la questione del
supporto di tipo economico previsto per le famiglie affidatarie,
sia legate ai minori da vincoli di parentela che estranei al nucleo
di origine: questi sono degli aiuti in cui si accoglie in famiglia
un figlio minore e si riceve, se questo figlio minore non è un
parente, 671 euro mensili o, se è un parente, 504 euro mensili,
anche qui nel 2015 185 mila euro o qualcosa di più, che si sommano
a tutti gli altri.
Occorre poi evidenziare che, al di là di tutto questo e al di là
degli interventi di natura economica in favore delle famiglie con
minori, sono previste tutte le altre forme di sostegno alle
famiglie vulnerabili in generale, in quanto le questioni di
fragilità economiche sono spesso accompagnate da altre criticità di
natura relazionale interna alla famiglia: di isolamento nel
contesto di vita, di difficoltà o comunque di difficoltà ad
esercitare il proprio ruolo di genitore. È importante quindi
evidenziare che attualmente la fragilità della famiglia e le
fragilità non sono legate solo allo stato di povertà, ma che si
interviene anche sulle questioni trasversali e che tali sono anche
per ceti sociali. Molti interventi dell'Amministrazione hanno una
logica preventiva affinché si eviti di cadere nel problema della
povertà: ricordo, per esempio, il centro per le famiglie, il
progetto "Una famiglia per una famiglia", l'assistenza domiciliare
educativa, gli educatori che organizzano sul territorio tutta una
serie di azioni al fine di prevenire un fenomeno che noi vogliamo
evitare; questo a sottolineare che tutto è possibile, tutto si può
fare, tutto si può migliorare.
Io direi che la Valle d'Aosta in questo campo aiuta molto le
famiglie, aiuta molto le famiglie con figli minori, non solo
nell'Assessorato competente ma in generale; sicuramente l'idea che
è nata di creare una misura unica di sostegno alla famiglia mette
un po' di ordine, già le cose esistono, bisogna mettere un po' di
ordine, affinché forse noi per primi siamo a conoscenza di quello
che esiste, lo trasferiamo alla comunità - e quando dico "noi", non
intendo solo gli eletti, ma dico in generale l'Amministrazione - e
che si metta assieme, d'intesa tutto ciò che è stato pensato in
questi anni, coordinando i vari Assessorati che intervengono in
questo senso, ci sono poi fondi che sono regionali, ci sono fondi
nazionali. Si sta lavorando, l'Assessore Donzel insieme alle
strutture dell'Assessorato della sanità si sta attivando, so che ci
sono già state anche delle riunioni assieme al collega Guichardaz e
al collega Bertschy in questi ultimi giorni per arrivare anche a
completare la questione del reddito di inclusione con disposizioni
nazionali e finanziamenti nazionali per cercare di portare soldi in
Valle d'Aosta, ma metterli tutti assieme e soprattutto dire alle
persone: "avete un problema? Non è necessario neanche venire
dall'Assessore o dall'amministratore di turno, ma ci sono gli
sportelli, venite e sarete seguiti e informati su che cosa avete
diritto in base ai parametri che sono studiati", e in questo caso
ci sarà un orientamento dell'utenza su ciò che si può fare. Questo
per dire che la misura unica di sostegno alla famiglia mette ordine
e cercherà di includere tutto ciò che si fa e, sulla base di
quello, si potranno anche fare dei ragionamenti migliorativi, però
questa è una nostra sensibilità; pensiamo che su questo campo si
stia e si sia fatto tanto per sostenere un problema e una criticità
da evitare e da affrontare sia in termini di prevenzione che in
termini di azione su situazioni che si sono create, affinché
nessuno venga abbandonato e soprattutto che nessuno rimanga ai
margini della nostra società.
Presidente -
Per la replica, ha chiesto la parola la
Consigliera Certan, ne ha facoltà.
Certan (ALPE) -
Grazie collega Viérin per le sue
risposte, lei è molto abile con le parole, in effetti ha fatto un
bel piano, un bel quadro della situazione, necessario, a mio
avviso, perché a volte - come ha ricordato lei - ci sono tanti
rivoli che però poi non si sa dove si disperdono e non portano
l'acqua al punto giusto. A mio avviso, sarebbe interessante, ad
esempio, che le famiglie potessero avere veramente questo quadro e
nel dettaglio le leggi di riferimento, perché sarebbe anche utile
capire quanta burocrazia grava su queste famiglie, che già versano
in uno stato di difficoltà, perché le ricordo che la nostra
interpellanza si basava sull'aiuto ai minori, ma partendo dal
recente rapporto ISTAT che ha evidenziato che l'indice di povertà
nazionale tra il 1997 e il 2011 era come percentuale di 11 punti,
mentre dal 2012 è salito in modo esponenziale e ora supera il 19
percento. Ecco perché avevamo puntato proprio l'attenzione sui
figli minori, ma in particolare sulle famiglie con indici di
povertà evidenti.
Lei ha citato tutta una serie di articoli, e la ringrazio,
sarebbe interessante però anche capire cosa si ha intenzione di
fare per il prosieguo, come ha ricordato lei, tra i 27 punti c'era
quest'attenzione ai minori, ma è vero che in Valle d'Aosta sia
nell'istruzione...ad esempio, lei ha ricordato i libri, quello però
è per tutti i ragazzi e i minori, non solo e non in particolare per
quelli con difficoltà, per le famiglie con difficoltà...è
importante, a mio avviso, leggere quanto dice il rapporto ISTAT che
ha
dedicato attenzione al fenomeno, indicando nei minori il
soggetto che, in termini di povertà e deprivazione, ha pagato il
prezzo più elevato della crisi, peggiorando anche rispetto a quello
degli anziani, questo a livello nazionale. È vero che a livello
valdostano - e lo ricordo, perché è giusto dirlo - l'indice è molto
più basso e quindi va detto, però è vero anche che a volte sono
quei campanelli d'allarme che non bisogna sottovalutare, perché da
noi certi indicatori arrivano dopo e spesso ci prendono comunque di
sorpresa.
Il collega Gerandin mi ha ricordato, e lo ringrazio, che la
Lombardia riguardo a questo ha previsto un reddito di autonomia,
2016, ad esempio, immettendo come sbarramento l'indicatore ISEE di
riferimento uguale o inferiore a 20 mila euro nidi gratis, questa è
la Regione Lombardia. L'indice non è lo stesso di quello
valdostano, non è lo stesso di quello nazionale e adesso non ho
verificato di quello della Lombardia, però credo sia un passaggio
importante e io lo monitorerei in modo più attento.
Ricordo anche che, ad esempio, - ho visto la delibera -, avete
fatto una delibera il 17 giugno per quanto riguarda il
bonus
per il materiale scolastico proprio per chi ha un indicatore ISEE
molto basso: questo bonus arriva sempre alla fine dell'anno
scolastico, e quest'anno l'indicazione che è arrivata alle famiglie
è che ci sarà in futuro, a breve una delibera regionale, pertanto
verrà deliberato, ma che per ora sono tenute a fare la domanda.
Stiamo parlando di situazioni di povertà, quindi già in qualche
modo delicate, che, a mio avviso, hanno bisogno di un sostegno in
più, non di dire: "andate a cercarvi la delibera quando uscirà",
perché di fatto alle famiglie già disagiate è arrivato questo,
quindi anche sulla metodologia, sulla modalità lei ha parlato di
uno sportello, potrebbe essere uno dei passaggi, ma non solo.
