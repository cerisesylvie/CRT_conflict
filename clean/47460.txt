Classificazione
ISTRUZIONE PUBBLICA
Personale docente e non docente



Oggetto del Consiglio n. 3730 del 19 giugno 2024 - Resoconto
OGGETTO N. 3730/XVI - Interrogazione: "Notizie in merito
all'utilizzazione di personale docente per il supporto alle scuole
autonome per l'anno scolastico 2024/2025".
Bertin (Presidente) -
Punto n. 9 all'ordine del giorno.
Risponde l'assessore Jean-Pierre Guichardaz.
Guichardaz J. (FP-PD) -
Il consigliere Restano,
richiamata la nota del Dipartimento Sovrintendenza agli studi
avente ad oggetto "Utilizzazioni del personale docente per il
supporto alle scuole autonome per gli anni 24-25", preso atto del
contenuto della scheda 3, "Promozione del sistema integrato,
educazione, istruzione 0/6", interroga il Governo regionale su
quante persone abbiano risposto all'avviso sopracitato: nessun
docente ha risposto all'avviso relativo alla scheda n. 3,
"Promozione del sistema integrato di educazione e istruzione 0/6",
si precisa tuttavia che, a partire dall'anno scolastico 23-24, è
presente una docente, con distacco a tempo pieno, sull'area
relativa al sistema integrato di educazione e istruzione 0/6.
La docente ha chiesto di poter continuare il suo distacco anche
per l'anno scolastico 24-25.
"Quanti gruppi di lavoro sono a oggi operanti sulla tematica": a
oggi è attivo un gruppo di lavoro che si occupa del sistema
integrato 0/6, brevemente definito "Tavolo 0/6", istituito con
decreto sovraintendentizio n. 1884 del 10 febbraio 2023, aggiornato
con pari decreto n. 3272 in data 20 febbraio 2024 - abbiamo
aggiunto i sindacati.
È composta da rappresentanti di: Sovrintendenza agli studi,
Assessorato sanità, salute e politiche sociali, istituzioni
scolastiche, coordinatori pedagogici dei servizi alla prima
infanzia, Università della Valle d'Aosta, Enti locali, famiglie,
cooperative che gestiscono i servizi alla prima infanzia e,
appunto, organizzazioni sindacali.
Si precisa che era stato istituito dalla Sovrintendenza agli
studi nel 2021 anche un tavolo di lavoro ad hoc, inerente alla
sperimentazione degli anticipi alla scuola dell'infanzia,
protocollo d'intesa 557 del 14 gennaio 2021, successivamente
rinnovato con decreto sovraintendentizio n. 25.217 del 30 novembre
2022, il cosiddetto "Tavolo anticipi" che ha concluso i suoi lavori
nell'anno scolastico 22/23, di cui abbiamo parlato la volta scorsa,
e ha concordato, in occasione dell'ultimo incontro del 20 giugno
2023 di affidare le considerazioni emerse nei suoi due anni di
attività al tavolo 0/6 sopracitato, constatando che molto spesso i
temi da affrontare e le azioni da proporre, comprese quelle di
monitoraggio e supporto, erano comuni.
Chiede "Se sono state proposte e validate delle buone prassi
relativamente al sistema integrato di educazione e istruzione 0-6":
il sistema integrato di educazione e istruzione 0/6, di cui al
decreto legislativo 65/2017, di cui abbiamo parlato diffusamente la
volta scorsa, si configura come un'importante possibilità per porre
finalmente l'educazione alla prima infanzia al centro di azioni che
mirano a riconoscere quanto l'educazione e la cura dell'infanzia,
nella fase precedente all'istruzione primaria, siano essenziali per
fornire le basi per l'apprendimento permanente allo sviluppo dei
bambini. Per sua stessa natura, tuttavia, il sistema integrato 0/6
non può risolversi in qualche modello preconfezionato, strutturato
a partire da ricette a priori che garantiscano tempi, modi e
percorsi.
In Valle d'Aosta, a partire dall'anno 2017, il Piano regionale
di formazione dei docenti è aperto anche agli educatori e alle
educatrici dei servizi della prima infanzia e dal 2021, al fine di
facilitare la partecipazione alla formazione per il personale dei
servizi alla prima infanzia, è stato allargato l'accesso alla GS
Suite in uso al sistema scolastico a questa categoria professionale
che può pertanto avere un indirizzo di posta elettronica
istituzionale, cioè il nome più @mail.scuole.vda.it e accesso allo
spazio condiviso e limitato di Google Drive, alle classi virtuali e
alla piattaforma meet per la web conference.
Nel corso degli anni, in particolare con l'avvio di un apposito
percorso formativo congiunto a partire dall'anno scolastico 22/23,
le occasioni di confronto e di approfondimento tematico sono state
molteplici e spesso vi è stata la possibilità di condividere nuove
forme, modalità di continuità educativa didattica.
Se infatti la continuità tra lo 0/6 e il 3/6 si è finora
configurata come un momento di confronto nelle fasi di passaggio -
cioè sostanzialmente rivolto ai bambini di 3 anni in entrata alla
scuola dell'infanzia - con il sistema integrato l'approccio si
amplia verso la costruzione di un continuum, inteso come
condivisione di riferimenti teorici, coerenza del progetto
educativo e scolastico, intenzionalità di scelte condivise, in ciò
promuovendo la qualità dell'offerta educativa intesa come
un'integrazione al rialzo e non al ribasso.
Le diverse situazioni - di contesto anche territoriale, che sono
elementi da analizzare e conoscere ai fini di un corretto e
qualificato intervento professionale - impediscono dunque di
prendere aprioristici modelli organizzativi come una linea da
perseguire e, alla luce di tali riflessioni, le buone prassi finora
analizzate consistono:
nell'impegno a perseguire sempre più frequenti momenti di
confronto formativo e professionale tra educatori ed educatrici
dello 0/3 e insegnanti del 3/6;
nel favorire il contatto e il confronto progettuale tra
istituzioni scolastiche, servizi alla prima infanzia ed Enti
locali;
nel condividere, con la più ampia platea possibile, le azioni
messe in atto nei territori. A titolo esemplificativo il convegno
"Unité per lo 0/6, parole chiave di un percorso formativo",
organizzato dall'Unité des Communes Valdôtaines Mont-Cervin a
febbraio del 2024, e i convegni di restituzione del percorso
formativo congiunto realizzati ad Aosta nel 2023 e sabato scorso a
Fènis - per la cronaca non erano nove gli insegnanti ma erano
quattordici su una quarantina complessivi, quindi i numeri erano
superiori, e per la cronaca gli insegnanti iscritti a tutto il
percorso sono circa il 40% dei complessivi, quindi su dieci sono
quattro... mi risulta essere circa 190 più o meno gli insegnanti
iscritti, poi dovrei fare i calcoli precisi;
nel promuovere il monitoraggio anche avvalendosi di qualificate
figure scientifiche, docenti universitari, assegnisti di ricerca
dei progetti di continuità educativa attivati sul territorio
regionale, prevedendo opportuni momenti di restituzione alla
comunità professionale;
nel promuovere le identificazioni all'interno delle istituzioni
scolastiche di apposite funzioni strumentali o referenti che
possano espressamente ricoprire il ruolo di figure di contatto fra
la scuola, l'Amministrazione e i servizi 0/3.
Da questa piccola sintesi si evidenzia come l'impegno sia
notevole e sia tra l'altro non improvvisato ma che stia durando da
anni e che vada nella direzione anche di sedimentare i dubbi di
alcuni insegnanti o degli insegnanti che a oggi ritengono che
questo tipo di modello sia un modello che li penalizzi.
A oggi iniziano a configurarsi le prime realtà, che potrebbero
potenzialmente essere definite "Poli per l'infanzia": Jovençan,
Roisan, oltre che alla peculiare situazione dell'asilo infantile
Crétier-Joris di Saint-Vincent, saranno l'oggetto di appositi
monitoraggi a cura del tavolo 0/6 di cui sopra.
Con l'intento di supportare tutte quelle realtà che si stanno
avviando verso il sistema integrato di educazione e di istruzione,
il tavolo sta lavorando alla definizione di un apposito protocollo,
a garanzia del rispetto delle specifiche competenze, sia della
scuola sia dei servizi 0/3, nonché finalizzata a fornire
indicazioni in merito sia alla gestione organizzativa (la
programmazione alla gestione educativa e didattica dei poli per
l'infanzia, in ciò chiarendo ruoli, figure professionali, utilizzo
degli spazi e dei tempi, sicurezza e privacy) sia alla possibile
predisposizione di un coordinamento pedagogico territoriale
regionale in prospettiva 0/6.
La frase che chiude le linee pedagogiche per il sistema
integrato di educazione e istruzione 0/6 illustra con precisione il
valore dell'impegno fin qui profuso e l'obiettivo a lungo termine
che occorre avere il coraggio di perseguire.
La frase dice: "Investire nell'educazione fin dai primi anni di
vita rappresenta un bene comune, in quanto mostra la vitalità di un
paese e costituisce un indicatore di successo scolastico e una
variabile strategica per incrementare i livelli culturali e
d'istruzione della popolazione".
Presidente -
Per la replica, consigliere Restano.
Restano (GM) -
Grazie, Assessore, per l'articolata
risposta. Le chiedo se può fornirmi una coppia di quanto da lei
letto, perché non sono riuscito a seguire con la dovuta attenzione
tutto quanto espresso. Forse ho capito male, ma mi dice che non si
può racchiudere all'interno di buone prassi il percorso, ma poi
termina dicendo che sarà redatto un apposito protocollo.
Ora non so bene quale sia la differenza tra le buone prassi e un
apposito protocollo, però noi con quest'interrogazione intendiamo
evidenziare quelle che potrebbero essere delle criticità, vale a
dire anteporre il carro ai buoi, perché, avendo la disponibilità di
risorse finanziarie, si investe ovviamente sulle strutture e poi
dopo si avvia il polo 0/6.
Sarebbe bene, come le ho già anticipato in precedenza, avere un
confronto con le operatrici, con gli informatori, con le insegnanti
che si occupano del settore al fine di capire quali sono le
specifiche esigenze di quel polo, come già da lei detto nella sua
risposta... Per cortesia, prova a seguirmi Assessore? Sennò rischia
solo di parlar con se stesso e di non poter cogliere quei piccoli
spunti che le posso dare nel mio breve intervento. Allora le dico
che se lei riuscisse a confrontarsi con questi insegnanti, siccome
concordo con lei che il percorso va condiviso e che non esiste il
bianco e il nero ma tra i due colori c'è di mezzo forse tutto
l'arcobaleno, riuscireste ad avere un percorso comune, perché,
vede, nove, quattordici, non lo so, le insegnanti della scuola
dell'infanzia sono oltre duecento e questa scarsissima adesione dà
rilievo all'importanza che voi avete dato a questo progetto.
In alcune istituzioni già lo fanno, la scuola valdostana era
all'avanguardia, era un modello da esportare, soprattutto per
l'infanzia, per il plurilinguismo, per la capacità d'introdurre in
un modo verticale questi ragazzi ad affrontare la scuola
primaria.
Condivido tutto il percorso che lei ha detto, ma forse questo
percorso va studiato insieme agli attori principali, perché
studiarlo solo tra gli Enti locali e l'Assessorato regionale non è
valido.
Del resto, la mancanza di risposte, l'avviso che avete dato per
il distacco all'USAS, è un altro dato eloquente dello scarso
interesse, forse per le capacità di coinvolgere il personale
interessato. Se lei mi fornisce la risposta, la leggo e poi potremo
confrontarci.
Presidente -
Con questo punto all'ordine del giorno,
interrompiamo i lavori di questa mattina. Il Consiglio regionale
riprenderà alle ore 15:00.
---
La seduta termina alle ore 13:02.
