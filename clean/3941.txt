Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 214 del 30 aprile 1981 - Resoconto
OGGETTO N. 214/81 - DISEGNO DI LEGGE CONCERNENTE: "DISCIPLINA E
TUTELA DEI GIOCHI TRADIZIONALI VALDOSTANI".
Presidente
- L'Assessore al Turismo, Urbanistica e Beni
Culturali, Pollicini, ha facoltà di illustrare la relazione.
Pollicini (DP)
- Fra le attività sportive regolamentate
in Valle d'Aosta, quella che ha un'anzianità maggiore - ed è strano
se si considera quale è la convinzione di molta gente che non ha
seguito questi sport - è proprio lo sport dello "tsan"; quella
dello "tsan", dopo la fondazione dell'Unione Sportiva Aosta, pare
sia la seconda Federazione che si è data un regolamento per poter
organizzare in maniera precisa la pratica dei giochi popolari
valdostani o sport de noutra tera. Quindi sono trascorsi
sessant'anni da quando si è regolamentato per la prima volta un
particolare sport della nostra regione; in seguito, certamente ci
saranno stati periodi di attività diversi a seconda delle
epoche.
Chiariamo subito la questione del significato dei termini
"giochi" popolari o "sport" popolari: io ho cercato di approfondire
quale è la differenza fra "jeux traditionnels" e "sport popolari",
tra l'altro alcuni dicono "sphort de noutra tera", col "ph", no?
Debbo dire che da quelli che capiscono molto meglio di me questo
problema mi è stata data questa definizione: "sport" vuol dire
applicazione organizzata del tipo di attività, mentre "gioco"
rappresenta un fatto più vicino al folklore che non all'aspetto
sportivo. Queste sono interpretazioni che altri hanno dato e che io
non sposo ma riferisco soltanto per vedere se si può chiarire il
concetto. Comunque, "sport" o "gioco", la differenza non pare
eccessiva e del resto esiste la Federazione Italiana Gioco Calcio
pur essendo tutti convinti che il calcio è uno sport anche se viene
chiamato gioco; in sostanza, io dico che è ininfluente la scelta
dei termini "gioco" o "sport".
La cosa importante è che qui noi discipliniamo per la prima
volta i giochi tradizionali della Valle d'Aosta, e ciò che è più
rilevante è che viene in questo modo riconosciuta con una
particolare legge la particolarità - scusate il bisticcio di parole
- dei giochi popolari valdostani, la particolarità di una
tradizione che è tipica della Valle d'Aosta e che non ha uguali in
altre zone del Paese; è quindi il segno che questi giochi fanno
parte del patrimonio culturale della nostra regione l'aver
definito, attraverso un riconoscimento legislativo, quella che è
una tradizionale attività sportiva nella nostra regione.
Il primo dei punti salienti di questo disegno di legge è,
dunque, il riconoscimento legislativo dei giochi popolari
valdostani come testimonianza della cultura e della tradizione di
questi giochi nella vita collettiva della Valle d'Aosta; inoltre
questi quattro giochi - lo "tsan", il "fiolet", la "rebatta" e il
"palet" - costituiscono una unica Federazione entro la quale si
organizzano e gestiscono gli sport popolari valdostani. Un altro
dei capisaldi di questo disegno di legge è il riconoscimento della
possibilità di inserire nella pratica delle attività sportive
scolastiche anche l'insegnamento degli sport popolari valdostani.
Il disegno di legge prevede anche l'erogazione di un contributo
regionale fino al 70% del costo complessivo dell'opera per la
realizzazione dei campi per questi giochi. Ma il fatto più
importante e che considero giusto sottolineare ancora è che per la
prima volta si ha questo riconoscimento legislativo.
Le richieste dei rappresentanti dei quattro giochi popolari
valdostani erano di altro tipo: ad esempio, quella di uscire
dall'Assemblea generale sportiva e dal finanziamento previsto per
le attività sportive dalla legge n. 35; la Giunta ha ritenuto che
non sia, almeno per il momento, accettabile rompere l'unitarietà
degli sport regionali, siano quelli tradizionali e tipici della
Valle d'Aosta, siano gli altri sport, per evitare ricreare un
precedente e di uscire dalla autodefinizione della distribuzione
dei fondi fra le varie Federazioni e Società, elemento sicuramente
oggi di grande importanza per quanto concerne la capacità che le
Federazioni devono avere nell'autogestire il loro finanziamento; vi
sapete che la Giunta e il Consiglio ratificano la decisione
dell'Assemblea generale sportiva in ordine alla distribuzione dei
fondi che la Regione assegna per lo svolgimento dell'attività
sportiva di ogni anno in Valle d'Aosta. Quindi, non è stato
possibile accettare questa richiesta, proprio per una questione di
principio; riteniamo che quindi i finanziamenti debbano rientrare
fra quelli previsti dalla legge n. 35.
L'altro aspetto, che mi pare altrettanto importante, è quello di
avere oggi previsto finanziamenti per la realizzazione dei campi
per gli sports tradizionali valdostani; a questo proposito,
possiamo informare il Consiglio che la Regione e finora intervenuta
ad hoc, laddove si creavano le condizioni ed esistevano
organizzazioni per la pratica dello sport popolare valdostano, con
interventi per la realizzazione dei campi da gioco che questo sport
richiede.
Schematizzando, dunque, i punti fondamentali del disegno di
legge sono: primo, il riconoscimento della particolarità; secondo,
l'inserimento eventuale nella scuola dell'insegnamento della
pratica di questi sport; terzo, il riconoscimento dell'intervento
regionale per la realizzazione dei campi a livello comunale. Nella
proposta, che i Consiglieri hanno ricevuto, di Piano triennale
delle infrastrutture turistico-sportive, alla cui redazione hanno
partecipato due rappresentanti degli sport popolari valdostani, uno
dei punti principali e più qualificanti è quello della
realizzazione di un campo di gioco dove si possano praticare tutti
e quattro i giochi popolari valdostani, a livello regionale;
quindi, diciamo, c'è il riconoscimento di un'attività che meritava
una valutazione particolare, però nell'ambito dell'Assemblea
generale sportiva e con finanziamento compreso fra quelli
dell'Assemblea generale sportiva stessa. Io ho avuto contatti, che
ormai risalgono a circa un anno fa, con i rappresentanti di questi
giochi popolari e tradizionali valdostani, ci siamo incontrati e
anche scontrati - almeno con alcuni rappresentanti - su quella che
era l'esigenza di uscire dall'Assemblea generale sportiva e avere
finanziamenti autonomi; però io penso che un fatto importante
resti, ed è l'esistenza di una legge ad hoc, che riconosce la
particolarità dei giochi tradizionali valdostani. Ecco, penso che
sarà poi eventualmente l'evoluzione dei tempi che chiederà di
valutare l'opportunità di dare riconoscimenti più concreti a questo
tipo di gioco, ma l'importante è che questi giochi siano
riconosciuti da una legge ad hoc, tenuto anche conto che essendo
questa una Federazione locale non può godere degli interventi per
lo sport che il C.O.N.I. prodiga alle Federazioni di livello
nazionale.
Presidente
- È aperta la discussione generale. Chi chiede
di intervenire?
La parola al Consigliere Péaquin.
Péaquin (PCI)
- L'Assessore ha ricordato che questi sport
popolari risalgono a tempi lontani, e infatti le cose stanno
esattamente così; anzi, si può dire che alcuni di questi sport
popolari vengono addirittura fatti risalire al tempo dei Salassi, e
crediamo che questo possa anche essere vero perché si tratta di
sport veramente popolari e che si possono praticare senza bisogno
di grossi spazi a disposizione. Io ricordo quando il "palet" si
giocava anche con delle piccole pietre rotonde e non come si fa
oggi che la tecnica, giustamente, si va perfezionando. Sono
comunque degli sport realmente popolari e realmente espressione
della nostra cultura e della nostra particolarità. Credo che sia
utile ricordare come attorno a questi sport esista un movimento di
massa: più di 3000 sono i tesserati di questa Federazione, che
svolgono regolarmente campionati regionali; varie sono state le
rappresentative della Valle d'Aosta che nei decenni passati hanno
organizzato degli incontri con gli emigrati valdostani a Parigi - e
mi ricordo, quando ero bambino, che erano molto seguiti questi
incontri con gli emigrati valdostani in Francia; e ancora, migliaia
sono le persone che praticano questi sport a titolo dilettantistico
e di divertimento nelle ore libere, e migliaia e migliaia sono le
persone che seguono le manifestazioni di questo sport.
Dunque, questa è una proposta di legge che ci ha interessati
perché vede per la prima volta regolamentata e riconosciuta la
pratica di questi sport. E interessanti e importanti sono gli
articoli: ad esempio, l'art. 4, ove è detto che le associazioni
hanno il compito di reperire e formare istruttori in grado di
trasmettere, in modo particolare ai giovani, gli elementi generali
e le tecniche del gioco, e ove si afferma che il compito di
istruttore non può avere carattere di professionalità, proprio per
quella grande popolarità che questi sport hanno; l'art. 5, dove è
previsto che le scuole richiedano che questi sport siano praticati
come attività sportive scolastiche; l'art. 6, dove si afferma che
la Regione programma e realizza i campi per i giochi tradizionali,
d'intesa con i Comuni, e interviene con un contributo non superiore
al 70% se questi campi vengono realizzati su iniziativa dei Comuni
stessi o delle Comunità montane. L'Assessore ci ha spiegato prima
le possibilità di finanziamento, ma comunque l'importante è che
venga previsto e stabilito, perché sappiamo qual è la carenza di
campi, in modo particolare per lo "tsan" e per il "fiolet", nella
nostra regione; e già in altra occasione, per una nostra
interpellanza, abbiamo discusso in Consiglio di questi
problemi.
Dicevo, dunque, che riteniamo questa una legge importante, ma
proprio per questo, secondo noi, bisognerebbe dare un ulteriore
sforzo per poterla approvare con il pieno consenso delle
Associazioni sportive; perché se facciamo finalmente una legge con
la quale stabiliamo dei principi importantissimi senza cercare di
trovare il consenso della Federachon di sport de noutra tera,
questo ci sembra che possa vanificare un pochino il lavoro! Io
proporrei perciò il rinvio della votazione di questo disegno di
legge, per cercare ancora un'intesa con queste Associazioni e per
costituire uno strumento legislativo che abbia il loro consenso e
possa trovare piena attuazione da parte di tutti.
Presidente
- Altri chiedono di parlare in sede di
discussione generale?
La parola al Consigliere Voyat.
Voyat (UV)
- Ho avuto occasione di discutere del
problema, non qui in Consiglio ma fuori, quando il Consigliere
Faval aveva redatto un progetto di legge e lo aveva poi sottoposto
alla Federachon di sport de noutra tera. Si parla di alcuni anni
fa, e a quel tempo quel progetto di legge prevedeva qualcosa in più
rispetto a questo disegno di legge; esso, esaminato dalla
Federachon, fu poi presentato all'Assessore al Turismo in seguito
da questi rivisto e riproposto oggi in Consiglio.
Pur essendo d'accordo nel presentare per questi sport o, come
noi li chiamiamo, "dzouà" qualcosa in più rispetto a quanto
previsto oggi, noi dell'Union Valdôtaine ci riteniamo soddisfatti
di questo progetto, in quanto siamo convinti che questo è solo il
primo passo per arrivare alla realizzazione, al riconoscimento,
alla pratica di questi "dzouà". Noi riteniamo che questo disegno di
legge sia per noi accettabile per il fatto che i principi
fondamentali sono affermati: il riconoscimento per legge di questi
sport, la possibilità di inserirne l'insegnamento nelle scuole e la
programmazione della realizzazione dei campi su cui vengono
praticati questi sport.
Si dice sovente - e ritengo personalmente a sproposito - che
questi "dzouà" venivano giocati solo in primavera o in tardo
autunno, in bassa Valle, forse per divertimento dei valligiani;
ritengo invece che la pratica di questi sport veniva fatta nella
bassa Valle, diciamo nel centro Valle...
(voci
incomprensibili)
...sì, evidentemente non c'è mai
professionismo
(incomprensibile)
, ma dico, venivano
praticati al centro Valle all'inizio della primavera, quando non
c'era più la neve, poi pian piano si risaliva in collina o in
montagna.
C'è comunque un precedente - e qui forse il Presidente della
Giunta mi può essere d'aiuto perché conosce meglio di me la
questione - che nel passato una certa area, una proprietà, quella
oggi occupata dalla Caserma Testafuochi, fu donata al Comune di
Aosta per praticare il "dzouà" del fiolet; quindi vediamo che già
in passato c'è stato un riconoscimento della necessità di avere un
luogo nel quale si possa esercitare questo "dzouà" o questo sport.
Oggi come oggi, ritengo che la necessità e la volontà di giocare
alla "rebatta" sia superiore a quella di giocare a pallone; ritengo
pertanto che si debbano allestire non dico tanti campi quanti sono
quelli destinati al gioco del pallone, ma comunque è chiaro che
anche questi sport o "dzouà" hanno le loro necessità. L'unica cosa
che noi, come Union Valdôtaine, richiediamo è di seguire meglio
questa Federazione nelle sue scritture ufficiali, perché noi non
riconosciamo quanto e come da loro scritto: certe "ph" o certe "x"
o certe "k" o certe "y" noi non le abbiamo mai trovate nel
Dizionario di Cerlogne e tantomeno nell'attuale Dizionario dei
signori Vautherin e Chenal, che sono gli unici scritti in
patois.
Una cosa che volevo chiedere - e ho già avuto occasione di
parlarne con l'Assessore competente riguarda l'art. 6, che recita
testualmente: "La Regione programma e realizza i campi per i giochi
tradizionali, d'intesa con i Comuni, le Comunità Montane e le
Associazioni sportive". Il secondo comma recita: "Gli oneri per la
costruzione dei campi di gioco di iniziativa regionale sono a
carico della Regione..." Bene, avendo già chiesto all'Assessore al
turismo qual è l'intenzione della Giunta, se cioè si fa riferimento
al solo fatto della costruzione o anche all'acquisto dei terreni, e
l'Assessore avendomi detto che ritiene che anche l'acquisto dei
terreni debba essere a carico della Regione, chiedo che la cosa
venga meglio precisata nell'articolato, perché non vorrei che un
domani ci si appellasse ad una interpretazione restrittiva con la
quale al Regione si faccia carico dei soli oneri per la
costruzione. Perché sappiamo benissimo che per la costruzione di un
campo sui cui si possano praticare gli sport de notra tera i costi
non sono molto alti: diciamo che il 90% o l'85% è dovuto
all'acquisto dei terreni e il restante 10 o 15% è dovuto alla
costruzione; diversa o addirittura opposta è la situazione per
quanto riguarda i campi su cui vengono praticati altri sport.
Chiedo, pertanto, se è possibile specificare meglio il testo
dell'articolo 6 e se l'Assessore avrà la gentilezza di rispondere
che può accettare un emendamento di questo genere, lo formalizzerò
presentandolo per iscritto; se invece l'Assessore dirà che non è
necessario presentare tale emendamento e che basta questa pubblica
interpretazione in Aula, non lo farò.
Ritengo comunque che, come Gruppo, possiamo dire fin d'ora di
essere contrari al rinvio di questo disegno di legge; evidentemente
cambieremo le nostre posizioni qualora l'Assessore ritenesse di
accettare la proposta del Consigliere Péaquin.
Presidente
- Per quanto riguarda la proposta di rinvio
fatta dal Consigliere Péaquin, vorrei sapere se tale richiesta
viene formalizzata oppure se il proponente attende di avere una
risposta dall'Assessore.
Péaquin (PCI)
- Io aspetto una risposta dell'Assessore,
vediamo la sua disponibilità, non è che vogliamo imporre
niente.
Presidente
- D'accordo. Altri chiedono la parola? Se
nessuno chiede di parlare posso chiudere la discussione generale e
dare la parola all'Assessore al Turismo, Urbanistica e Beni
culturali, Pollicini, per la replica...
(voci
incomprensibili)
...Sì, sì poi lo vediamo... anche perché la
presentazione dell'emendamento che il Consigliere Voyat ha
annunciato è comunque in relazione alla risposta dell'Assessore.
Quindi, se nessuno chiede di intervenire, dichiaro chiusa la
discussione generale e do la parola all'Assessore Pollicini per la
replica.
(Intervento fuori microfono) -
Per il primo
intervento!
Presidente
- Prego?
(Intervento fuori microfono)
- Per un primo
intervento!
Presidente
- BÈ, ma scusi, qui non dobbiamo infrangere ad
ogni piè sospinto il Regolamento! Siamo in sede di discussione
generale...
(Intervento fuori microfono)
- Appunto, non è che
l'Assessore chiude la discussione!
Presidente
- Sì, ma un momento: il Consigliere Péaquin
chiede che sia consultata la Federazione mentre a me, per esempio,
risulta che la Federazione è stata consultata e ha dato il suo
assenso; a questo punto mi pare che non sia il caso...
(voci
incomprensibili)
. Già stamattina sono state fatte delle
obiezioni circa l'impossibilità da parte dei Consiglieri di
replicare all'intervento di chiusura dell'Assessore. Scusate,
possono anche essere delle valutazioni molto legittime, però il
Regolamento è quello che è, e se ci sono delle osservazioni queste
si espongono durante la trattazione della discussione generale o
successivamente articolo per articolo, ma dopo la chiusura della
discussione generale queste cose non possono più essere fatte, a
meno che non si tratti di mozione d'ordine o di cose di questo
genere. D'accordo?
Ha chiesto di parlare il Consigliere Tonino. Ne ha facoltà.
Tonino (PCI)
- La votazione sulla richiesta di rinvio
quando si fa? Deve essere fatta prima della chiusura della
discussione generale! E va formalizzata!
Presidente
- Scusate, cerchiamo di non farne questioni di
lana caprina! Io direi una cosa; do la parola all'Assessore
Pollicini per rispondere a due cose; primo: la richiesta di rinvio
proposta dal Consigliere Péaquin; secondo: la richiesta di
eventuale presentazione di emendamento da parte del Consigliere
Voyat. Poi, sulla base della risposta, ci potranno essere eventuali
interventi - e quindi non è chiusa la discussione generale - dopo
di che l'Assessore Pollicini avrà la parola per la replica
conclusiva. D'accordo?
La parola all'Assessore al Turismo, Urbanistica e Beni
culturali, Pollicini.
Pollicini (DP)
- La prima risposta è in ordine alla
richiesta di rinvio: io mi dichiaro nettamente contrario, prima di
tutto perché si tratta di un disegno di legge discusso lungamente
con gli esponenti dei quattro giochi tradizionali; in secondo
luogo, perché è la prima volta che con un disegno di legge si dà un
riconoscimento della particolarità dei giochi popolari valdostani;
il terzo motivo è questo: a me pare che quando, come in questo
caso, viene presentato un disegno di legge e nella discussione non
emergono motivi oggettivi per il rinvio - e questi io non li vedo -
il rinvio stesso non ha senso; del resto, la richiesta del
Consigliere Péaquin è motivata, se ho capito bene, dal fatto che
non c'è il consenso della Federazione dei giochi popolari
valdostani; allora, io dico che ho avuto per quasi un anno contatti
abbastanza frequenti con i rappresentanti di questi giochi e siamo
giunti alla elaborazione di questo progetto di legge che si
distacca solo in due punti dalle richieste della Federazione: il
primo punto di divergenza fra la Giunta e i rappresentanti dei
giochi popolari valdostani riguarda il fatto di uscire
dall'Assemblea generale sportiva; la Giunta regionale è contraria
per una questione di principio, come ho già detto, perché teme di
aprire un varco attraverso il quale potrebbe essere messa in
discussione tutta la legge n. 35, relativa all'Assemblea generale
sportiva; ma c'è anche un altro fatto: con questo riconoscimento
della particolarità dei giochi popolari valdostani noi conferiamo
alla Federazione dei giochi tradizionali anche una particolare
posizione nell'ambito dell'Assemblea generale sportiva, in quanto
delle altre Federazioni, nessuna ha un riconoscimento legislativo
ad hoc.
Il secondo punto di dissenso con i rappresentanti della
Federazione, anzi direi soltanto con i rappresentanti di una delle
quattro specialità dei giochi popolari valdostani, riguarda la
questione dei finanziamenti ad hoc; ora qui rispondo anche al
Capogruppo dell'Union Valdôtaine e dichiaro che con l'art. 6 il
quale recita: "La Regione programma e realizza i campi per i giochi
tradizionali...", noi intendiamo riferirci non soltanto a un fatto
semplicemente esecutivo, diciamo così, ma "realizza" significa che
si prevede, ove necessario, anche l'acquisto dei terreni.
Per questo motivo non ho difficoltà ad accettare l'emendamento
del Consigliere Voyat, se egli intende specificare meglio il
concetto. Posso solo aggiungere che a una serie di interventi per
questo tipo di realizzazioni la Regione si è già impegnata o
attraverso l'affitto o attraverso l'acquisizione e possiamo citare
i nomi di una serie di Comuni - Saint-Christophe, Nus, Châtillon,
Montjovet - nei quali la Regione ha provveduto alla acquisizione o
all'affitto delle aree per poter realizzare queste opere. Quindi,
se il Consigliere Voyat ritiene di formalizzare l'emendamento, non
c'è nessuna difficoltà, perché ho detto quale è il nostro
intendimento.
Presidente
- Sentita la risposta dell'Assessore
Pollicini, mi rivolgo ai Consiglieri Péaquin e Voyat per sapere se
l'uno intende formalizzare la richiesta di rinvio e l'altro la
presentazione dell'emendamento.
La parola al Consigliere Péaquin.
Péaquin (PCI)
- Non formalizziamo la richiesta di rinvio
perché vediamo che l'Assessore, la maggioranza, non avendo sentito
nessuna voce discorde anzi da parte del Capo Gruppo dell'Union
Valdôtaine, conferma quanto dice l'Assessore che non ritiene di
richiedere il rinvio, non formalizzo la richiesta di rinvio di
questa discussione.
Presidente
- Il Consigliere Voyat, invece, ha presentato
il seguente emendamento: "All'art. 6, 2° comma, dopo le parole "Gli
oneri" si aggiungono le parole "per il reperimento delle aree è".
Dunque, la formulazione definitiva del 2° comma dovrebbe essere la
seguente: "Gli oneri per il reperimento e per la costruzione dei
campi di gioco di iniziativa regionale..."; in questo modo è
evidente che gli oneri che dovrà sopportare la Regione sono
comprensivi anche di quelli per l'eventuale acquisto della aree. Mi
pare che questo fosse lo spirito della richiesta del Consigliere
Voyat...
A questo punto, se nessuno chiede la parola in sede di
discussione generale, dichiaro chiusa la discussione generale e do
la parola all'Assessore al Turismo, Urbanistica e Beni culturali,
Pollicini per la replica conclusiva.
Pollicini (DP)
- Oggettivamente, penso di non avere
nessuna replica da fare, perché mi pare di aver detto a sufficienza
già con la risposta ai quesiti posti.
Presidente
- Passiamo allora all'esame
dell'articolato.
Presidente
- Do lettura dell'articolo 1.
Art. 1
I giochi tradizionali valdostani denominati "fiolet",
"palet", "rebatta" e "tsan", sono espressione sportiva e culturale
della popolazione valdostana.
Presidente
- Nessuno chiede di intervenire?
Presidente
- Metto in approvazione l'art. 1.
Esito della votazione:
Presenti: 23
Votanti: 23
Maggioranza: 12
Favorevoli: 23
Il Consiglio approva all'unanimità.
Presidente
- Do lettura dell'articolo 2.
Art. 2
La Regione Valle d'Aosta riconosce i propri sport popolari e
le relative organizzazioni, collaborano al loro sviluppo secondo le
modalità previste dalla presente legge.
Presidente
- Nessuno chiede la parola?
Presidente
- Metto in approvazione l'art. 2.
Esito della votazione:
Presenti: 23
Votanti: 23
Maggioranza: 12
Favorevoli: 23
Il Consiglio approva all'unanimità.
Presidente
- Do lettura dell'articolo 3.
Art. 3
"Fiolet", "palet", «rebatta» e «tsan» sono organizzati in
sezioni sportive locali che fanno capo alle rispettive associazioni
regionali; l'intera attività sportiva è controllata, coordinata e
diretta dalla "Federachon di sport de noutra tera" (Federazione
sport popolari valdostani), organismo costituito dai dirigenti
delle singole associazioni regionali
.
Presidente
- Nessuno chiede di intervenire?
Presidente
- Metto in approvazione l'art. 3.
Esito della votazione:
Presenti: 23
Votanti: 23
Maggioranza: 12
Favorevoli: 23
Il Consiglio approva all'unanimità.
Presidente
- Do lettura dell'articolo 4.
Art. 4
Le associazioni in collaborazione con la Federazione, hanno
il compito di reperire e formare istruttori in grado di
trasmettere, in modo particolare ai giovani, gli elementi generali
e le tecniche proprie di ogni attività sportiva popolare. Il
compito di istruttore non può avere carattere di
professionalità.
Presidente
- Nessuno chiede la parola?
Presidente
- Metto in approvazione l'art. 4.
Esito della votazione:
Presenti: 23
Votanti: 23
Maggioranza: 12
Favorevoli: 23
Il Consiglio approva all'unanimità.
Presidente
- Do lettura dell'articolo 5.
Art. 5
Nelle scuole materne, elementari e secondarie della Regione,
possono essere utilizzati, per le attività collaterali di tipo
ludico e ricreativo-sportivo e su richiesta degli organi scolastici
competenti, come collaboratori degli insegnanti titolari gli
istruttori degli sport popolari.
Presidente
- Nessuno chiede la parola?
Presidente
- Metto in approvazione l'art. 5.
Esito della votazione:
Presenti: 23
Votanti: 23
Maggioranza: 12
Favorevoli: 23
Il Consiglio approva all'unanimità.
Presidente
- Do lettura dell'articolo 6.
Art. 6
La Regione programma e realizza campi per i giochi
tradizionali, d'intesa con i Comuni, le Comunità montane e le
associazioni sportive.
Gli oneri per la costruzione dei campi di gioco di iniziativa
regionale sono a carico della Regione. Quando detti campi vengono
realizzati su iniziativa dei Comuni o delle Comunità montane, la
Regione può concedere contributi in misura non superiore al 70% del
costo complessivo dell'opera.
La conduzione e la manutenzione ordinaria degli stessi
spettano alle sezioni sportive locali; le spese di manutenzione
straordinaria, rifacimento e miglioramento degli impianti sono a
carico della Regione.
Presidente
- A questo articolo, come abbiamo già visto, è
stato proposto un emendamento da parte del Consigliere Voyat; lo
rilegge per maggior chiarezza: "All'art. 6, 2° comma, dopo le
parole "Gli oneri" si aggiungano le parole "per il reperimento
delle aree È".
Presidente
- Metto in approvazione l'emendamento
presentato dal Consigliere Voyat a nome del Gruppo dell'Union
Valdôtaine.
Esito della votazione:
Presenti: 23
Votanti: 23
Maggioranza: 12
Favorevoli: 23
Il Consiglio approva all'unanimità.
Presidente
- Do lettura dell'articolo 6 così
emendato.
Art. 6
La Regione programma e realizza campi per i giochi
tradizionali, d'intesa con i Comuni, le Comunità montane e le
associazioni sportive.
Gli oneri per il reperimento delle aree e per la costruzione
dei campi di gioco di iniziativa regionale sono a carico della
Regione. Quando detti campi vengono realizzati su iniziativa dei
Comuni o delle Comunità montane, la Regione può concedere
contributi in misura non superiore al 70% del costo complessivo
dell'opera.
La conduzione e la manutenzione ordinaria degli stessi
spettano alle sezioni sportive locali; le spese di manutenzione
straordinaria, rifacimento e miglioramento degli impianti sono a
carico della Regione.
Presidente
- Metto in approvazione l'art. 6 testé
letto.
Esito della votazione:
Presenti: 23
Votanti: 23
Maggioranza: 12
Favorevoli: 23
Il Consiglio approva.
Presidente
- Do lettura dell'articolo 7.
Art. 7
I campi di gioco sono aperti a tutti coloro che,
individualmente od in gruppo, necessitano di spazio per esercitare
attività sportive e ludico-motorie; la loro utilizzazione è
regolata da disposizioni fissate dalle sezioni locali e approvate
dalle rispettive associazioni regionali e dalla
Federazione.
Presidente
- Nessuno chiede la parola?
Presidente
- Metto in approvazione l'art. 7.
Esito della votazione:
Presenti: 23
Votanti: 23
Maggioranza: 12
Favorevoli: 23
Il Consiglio approva all'unanimità.
Presidente
- Do lettura dell'articolo 8.
Art. 8
I tesserati delle associazioni degli sport popolari
valdostani fruiscono dei benefici derivanti dalla legge regionale
del 13 maggio 1980, n. 19, sulla tutela sanitaria delle attività
sportive.
Presidente
- Nessuno chiede la parola?
Presidente
- Metto in approvazione l'art. 8.
Esito della votazione:
Presenti: 23
Votanti: 23
Maggioranza: 12
Favorevoli: 23
Il Consiglio approva all'unanimità.
Presidente
- Do lettura dell'articolo 9.
Art. 9
Per sostenere ed incrementare il proprio patrimonio sportivo
popolare la "Federachon di sport de noutra tera" fruisce delle
disposizioni legislative concernenti le infrastrutture di interesse
sportivo e turistico.
Presidente
- Nessuno chiede la parola?
Presidente
- Metto in approvazione l'art. 9.
Esito della votazione:
Presenti: 23
Votanti: 23
Maggioranza: 12
Favorevoli: 23
Il Consiglio approva.
Presidente
- Do lettura dell'articolo 10.
Art. 10
Entro il 31 gennaio di ogni anno la Federazione deve
sottoporre al controllo dell'Assessorato al Turismo il rendiconto
relativo all'anno solare antecedente, accompagnato da una relazione
sull'attività svolta.
La Regione può, in qualsiasi momento, controllare i registri
contabili delle associazioni. Qualora venga individuato un impiego
dei contributi concessi non coerente alle finalità indicate nella
presente legge, la Regione richiede la restituzione dei contributi
medesimi ovvero ne sospenda in tutto o in parte
l'erogazione.
Presidente
- Nessuno chiede la parola?
Presidente
- Metto in approvazione l'art. 10.
Esito della votazione:
Presenti: 23
Votanti: 23
Maggioranza: 12
Favorevoli: 23
Il Consiglio approva all'unanimità.
Presidente
- Do lettura dell'articolo 11.
Art. 11
La Federazione e le associazioni degli sport popolari
valdostani fruiscono, per lo svolgimento della loro attività
ordinaria, dei benefici della legge regionale 26 agosto 1974, n.
35, "Interventi a favore dello sport", e successive
modificazioni.
La presente legge sarà pubblicata nel Bollettino Ufficiale
della Regione.
È stato fatto obbligo a chiunque di osservarla e farla
osservare come legge della Regione Valle d'Aosta.
Presidente
- Metto in approvazione l'art. 11.
Esito della votazione:
Presenti: 23
Votanti: 23
Maggioranza: 12
Favorevoli: 23
Il Consiglio approva all'unanimità.
Presidente
- Qualcuno chiede di intervenire per
dichiarazione di voto?
La parola al Consigliere Péaquin.
Péaquin (PCI)
- Noi votiamo a favore sul disegno di
legge, anche se avremmo preferito - e qui preciso che non era mia
intenzione affermare che si dovesse incontrare la Federachon di
sport de noutra tera perché ciò non era stato fatto; sappiamo
invece che ci sono stati molti incontri! - che si cercasse di
venire ad un accordo, ecco, che si facesse uno sforzo ulteriore in
questo senso. Non abbiamo però formalizzato la richiesta di rinvio
proprio perché crediamo che un certo sforzo da parte della Giunta e
dell'Assessore competente sia stato fatto, ma ci dispiace che un
disegno di legge venga approvato senza essere totalmente condiviso
dai diretti interessati.
Per questo motivo dichiaro fin d'ora che noi daremo voto
favorevole a questa proposta di legge, però ci faremo promotori di
ulteriori incontri con la "Federachon di sport de noutra tera" per
poi proporre eventualmente delle modifiche a questa legge, e mi
auguro anche che si possa fare un lavoro assieme all'Assessorato e
alla Giunta. Perché va anche detto che questo disegno di legge ha
già ora delle limitazioni; lo ricordava prima l'Assessore quando
diceva che gli sport tradizionali valdostani non godono di
riconoscimenti finanziari che hanno, ad esempio, gli sport a
carattere nazionale; ecco, questo vuol dire che questi sport si
trovano in una posizione diversa da quella degli sport
tradizionali. Pertanto il nostro voto sarà favorevole, ma, ripeto,
ci faremo promotori di iniziative per trovare quelle soluzioni che
possono soddisfare, non so se appieno ma io me lo auguro, anche
quelle esigenze cui questo disegno di legge non dà completa
risposta.
Presidente
- Ha chiesto di parlare il Consigliere Voyat.
Ne ha facoltà.
Voyat (UV)
- Come ho già detto, noi voteremo a favore, e
mi dispiace contraddire il Consigliere Péaquin ma ritengo di
appoggiare invece quanto ci viene proposto dall'Assessore al
Turismo, Urbanistica e Beni culturali Pollicini, proprio perché
conosco il lavoro che egli ha condotto, so dei contatti che ha
avuto con la Federazioni per l'approntamento e la presentazione di
questo disegno di legge. Se poi da parte di qualcuno dei dirigenti
della "Federachon di sport de noutra tera" non c'è un apprezzamento
totale di questo disegno di legge, non ritengo che ciò debba essere
attribuito alla Federazione nel suo complesso, perché avendo avuto
la possibilità di parlare con molti degli iscritti ho capito che
per essi la cosa importante, oggi come oggi, non è la richiesta dei
contributi, non sono gli 80 milioni, ma piuttosto la possibilità di
programmare e di avere degli spazi, delle aree sulle quali
esercitare lo sport. Questa è la cosa principale; se poi c'è
qualcuno che vuole speculare su queste cose, liberissimo di farlo,
però non ci troverà mai d'accordo sul fatto di credere che la
sopravvivenza dei "dzouà" de noutra tera sia legata solo a dei
contributi. Noi vogliamo avere la possibilità di praticare questi
sport tutto l'anno e non la possibilità di avere dei contributi,
perché finora i "dzouà" e gli sport de noutra tera sono sempre
stati finanziati direttamente dai praticanti. Non è detto che in
futuro non ci sarà la necessità di avere qualche contributo in più
rispetto a quelli che ci sono oggi, però il riconoscimento
ufficiale e la programmazione di certe aree a nostra disposizione
sono le cose veramente indispensabili, non è questione di
contributi.
Presidente
- Altri chiedono di parlare per dichiarazione
di voto? Se nessuno chiede la parola si passa alla votazione sul
complesso del disegno di legge.
Votazione segreta
Esito della votazione:
Presenti: 26
Votanti: 26
Maggioranza: 14
Favorevoli: 21
Contrari: 9
Il Consiglio approva.
Presidente
- Passiamo all'esame dell'oggetto iscritto al
n. 35 dell'ordine del giorno.
