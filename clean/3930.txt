Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 203 del 29 aprile 1981 - Resoconto
OGGETTO N. 203/81 - DISEGNO DI LEGGE CONCERNENTE:
"RIFINANZIAMENTO DELLA LEGGE REGIONALE 29 DICEMBRE 1975, N. 54 -
CONTRIBUTI AI COMUNI E CONSORZI DI COMUNI PER L'ACQUISTO DI MEZZI
MECCANICI PER LO SGOMBERO DELLA NEVE".
Presidente
- Illustra la relazione l'Assessore ai Lavori
Pubblici, Borbey, ne ha facoltà.
Borbey (DC)
- È il rifinanziamento della legge n. 54 del
'75, per la quale era già prevista in bilancio una spesa di 100
milioni. Purtroppo i 100 milioni sono insufficienti per soddisfare
le richieste dei vari Comuni, che per il 1980 sono sulla base -
parlo del contributo del 50% a carico della Regione - di 350
milioni, di cui circa 280 milioni per mezzi già acquistati dai
Comuni; non li cito tutti ma per esempio, Gressoney-La-Trinité,
Champdepraz, La-Salle, e tanti, tanti altri.
Già in Commissione ho avuto modo di dire che questo
finanziamento è insufficiente, ma, a richiesta di alcuni
Commissari, ho ritenuto di dover fare uno studio più approfondito
su questa legge, anche se noi, come Assessorato, ci limitiamo a
dare ai vari Comuni valutazioni per l'acquisto del mezzo, cioè
sulla rispondenza o meno di questo alle necessità di sgombro neve
delle loro strade, senza però andare più a fondo, per esempio sul
consigliare sulla opportunità di provvedere direttamente allo
sgombro della neve oppure dare il servizio in appalto ad una ditta
privata. È vero che rischieremmo di andare a contrastare un po'
quella che è l'autonomia dei Comuni ed è vero che i Comuni hanno
delle strutture valide e che pagano direttamente il 50%
dell'importo per cui sarebbe assurdo pensare che lo stesso
Consiglio comunale non approfondisca la questione prima di andare a
spendere un 35 milioni direttamente per l'acquisto di un mezzo;
purtroppo infatti oggi questi mezzi, che siano al livello di
(incomprensibile) o di pale gommate, si aggirano su un costo dai 50
ai 70 milioni.
Quindi l'Assessorato ai Lavori Pubblici quest'anno manda avanti
questa legge come prima tranche di 100 milioni, sperando di avere
un ulteriore finanziamento durante il corso dell'anno, ma entro il
1981 si è impegnato verso la Commissione competente a presentare
uno schema di legge alternativo. Questo porterà ad una convocazione
di tutti i Sindaci e ad una discussione più approfondita con tutti
gli Enti locali.
Presidente
- È aperta la discussione sull'oggetto n. 27.
Nessuno intende prendere la parola? Si passa all'articolato.
La Commissione ha espresso parere favorevole a questo disegno di
legge ed ha presentato un emendamento costitutivo dell'art. 2, del
quale parleremo quando saremo all'art. 2.
Presidente
- Dò lettura dell'art. 1:
Art. 1
La legge regionale 29 dicembre 1975 n. 54 concernente
"Contributi ai Comuni e Consorzi di Comuni e Consorzi di Comuni per
l'acquisto di mezzi meccanici per lo sgombero della neve" è
rifinanziata per gli esercizi finanziari 1981 e 1982 con lo
stanziamento annuo massimo di L. 100.000.000.
Presidente
- Qualcuno intende prendere la parola? Nessuno
prende la parola.
Presidente
- Metto in approvazione l'art. 1.
Il Consiglio approva.
Presidente
- All'art. 2 c'è l'emendamento sostitutivo
presentato dalla Commissione con il parere.
Dò lettura all'emendamento sostitutivo dell'art. 2:
Art. 2
L'onere complessivo di L. 200.000.000 derivante dalla
applicazione della presente legge trova riscontro nelle previsioni
di spesa relative al programma "Viabilità" del bilancio pluriennale
1981/83.
La quota di L. 100.000.000 relativa all'esercizio in corso fa
carico al Cap. N. 26300 dello stato di previsione della Regione per
l'anno 1981 che viene integrato mediante prelevamento di pari
importo dal Cap. 50050 "Fondo globale per il finanziamento di spese
per l'adempimento di funzioni normali - spese di investimento"
(Allegato 7 - settore 1: Assetto del Territorio e tutela
dell'Ambiente).
Per l'esercizio finanziario 1982, gli oneri saranno iscritti
nel corrispondente capitolo di bilancio nel limite massimo
autorizzato con la presente legge.
Presidente
: C'è qualcuno che intende prendere la parola
sull'emendamento sostitutivo?
L'Assessore Borbey è d'accordo sulla sostituzione?
Presidente
- Metto in approvazione l'art. 2 come proposto
dalla Commissione.
Il Consiglio approva.
Presidente
- Dò lettura dell'art. 3:
Art. 3
Al bilancio di previsione della Regione per l'anno 1981 sono
apportate le seguenti variazioni:
PARTE SPESA
Variazioni in diminuzione
Cap. 50050 - "Fondo globale per il finanziamento di spese per
l'adempimento di funzioni normali "Spese di investimento "Allegato
7, settore 1 "Assetto del Territorio e tutela
dell'Ambiente".
L. 100.000.000
Variazioni in aumento
Cap. 26300 - Contributi a Comuni e Consorzi di Comuni per
l'acquisto di mezzi meccanici per lo sgombero della neve (leggi
regionali 29-12-1974 n. 54 e ......)
L. 100.000.000
La presente legge sarà pubblicata sul Bollettino Ufficiale
della Regione Valle d'Aosta.
È fatto obbligo a chiunque spetti di osservarla e di farla
osservare come legge della Regione Valle d'Aosta.
Presidente
- Metto in approvazione l'art. 3.
Il Consiglio approva
Presidente
- Si passa alla votazione segreta sul
complesso della legge; ci sono dichiarazioni di voto?
Votazione a scrutinio segreto
Esito della votazione:
Presenti: 23
Votanti: 23
Maggioranza: 12
Favorevoli: 21
Contrari: 2
Il Consiglio approva.
