Classificazione
ASSISTENZA SANITARIA E OSPEDALIERA
ORDINE PUBBLICO - FORZE ARMATE
UNIONE EUROPEA E RAPPORTI INTERNAZIONALI


Resoconto integrale del dibattito dell'aula
Oggetto del Consiglio n. 1813 del 24 gennaio 2001 - Resoconto
OGGETTO N. 1813/XI Ritiro di mozione: "Accertamenti sanitari
su militari valdostani impegnati in missioni di pace nella penisola
balcanica".
Mozione Il Consiglio regionale della Valle
d’Aosta
Preso atto dei dati emersi circa l’uso di
proiettili ad uranio impoverito durante le recenti guerre nella
penisola balcanica;
Preso atto delle informazioni sulle conseguenze per la salute
umana, e per la stessa qualità dell’ambiente, che
comportano il contatto e l’esposizione a materiale
contenente uranio impoverito;
Appreso che, secondo le dichiarazioni dello stesso Ministro
della Difesa, Sergio Mattarella, fra i militari italiani che hanno
partecipato alla "missione di pace" in Bosnia e nel Kosovo, si sono
registrati sette morti dei ventuno colpiti da forme tumorali;
Appreso che anche soldati e volontari valdostani hanno
partecipato alle suddette "missioni di pace";
Ritenendo che nello loro permanenza in detti territori questi
nostri concittadini possono essere stati contaminati
dall’uranio impoverito contenuto nei proiettili
anticarro della Nato e che occorra pertanto procedere al più presto
ad una verifica di eventuali contaminazioni radioattive che possono
averli colpiti;
Esprime
solidarietà nei confronti delle vittime finora accertate;
Chiede
all’Assessore alla Sanità di attivare in tempi
brevi uno screening per tutti i militari e volontari che dalla
Valle d’Aosta sono partiti per partecipare ad azioni
di solidarietà o a missioni militari "di pace".
F.to: Squarzino Secondina - Curtaz - Beneforti
Presidente La parola alla Consigliera Squarzino Secondina.
Squarzino (PVA-cU) Vorrei precisare che probabilmente il titolo
della mozione non era preciso, nel senso che la richiesta era per i
militari e i volontari, quindi sono due le categorie a cui si
riferisce la mozione.
Questa mozione non prende in esame le grandi tematiche che a
livello politico sono state affrontate e si stanno affrontando per
quanto riguarda la questione dell’uranio impoverito;
mi riferisco alle problematiche relative all’uso di
questo tipo di proiettili nelle guerre a cui partecipa anche il
nostro Paese; mi riferisco alla necessità che
l’intera Europa si mobiliti per verificare
innanzitutto i danni provocati dall’uranio
impoverito o anche da altri tipi di proiettili, o da altro
materiale bellico sulla popolazione civile nelle zone che sono
state bombardate da questi proiettili.
Con la mozione mi riferisco a un fatto molto più localistico, se
così vogliamo dire, cioè alla necessità di verificare che i
militari e i volontari che hanno partecipato a "missioni di pace",
nella penisola balcanica siano sottoposti ad accertamenti tali da
escludere o da individuare - speriamo di no - la presenza delle
conseguenze dell'esposizione all’uranio
impoverito.
Sappiamo che respirare o ingerire le polveri
dell’uranio impoverito provoca gravi lesioni e
soprattutto sembra che sia all’origine di
manifestazioni tumorali, leucemia in particolare, che si sono
verificate in militari che hanno partecipato ad azioni di guerra in
territorio balcanico.
Dal momento in cui è stata presentata la mozione ad oggi sono
avvenuti alcuni fatti nuovi di cui abbiamo preso conoscenza e cioè
che tutti i militari sono già stati sottoposti a una serie di esami
per cui la mia proposta è di togliere la parola
"militari"
e
lasciare soltanto i
"volontari"
. Parlo di volontari che sono
stati in Bosnia e in Kosovo, volontari che non hanno partecipato a
missioni di pace organizzate, ma singole persone che hanno lavorato
con organismi di volontariato. Chiedo che venga valutata questa
possibilità.
So che anche a livello nazionale il Ministro Mattarella,
nell’affrontare il problema al Parlamento, ha detto
che occorre prevedere esami medici sia per i militari sia per il
personale civile.
Ora sul personale militare forse è più facile attivare il
controllo perché ci sono le liste dei militari; su gruppi di
volontari organizzati anche lì è più facile organizzare il
controllo; ma su volontari che sono andati singolarmente a
lavorare, accanto a gruppi più organizzati, di questi forse è
difficile ricostruire l'elenco.
Quindi la mia proposta, che faccio oralmente, è quella di
togliere nella parte impegnativa la parola
"militari"
lasciando solo per
"i volontari della Valle
d’Aosta che sono partiti per partecipare ad azioni
di solidarietà o a missioni militari di pace"
, naturalmente
nelle zone di cui si è parlato prima.
Questo significherebbe che da parte
dell’Assessorato ci può essere un avis in cui si
dice che, rispetto a questa situazione, se ci sono dei singoli
cittadini che in questi ultimi 5 anni?, perché si parla di 5 anni,
quindi non interessa l’Albania, - dicevo - in questi
ultimi 5 anni hanno partecipato ad azioni anche individuali di
solidarietà in queste zone, questi sono pregati di segnalare il
proprio nome in modo da sottoporsi ad accertamenti. Questa è la
proposta della mozione.
Presidente La parola all'Assessore alla sanità, salute e
politiche sociali, Vicquéry.
Vicquéry (UV) Nei pourparlers si è detto che il Tenente
Colonnello del Centro addestramento alpino ha già dato una risposta
rispetto alle visite effettuate nei giorni 11, 15 e 18 gennaio per
tutti coloro che si sono recati in "teatro" come dicono i militari.
I volontari che hanno partecipato alla "Missione Arcobaleno", 200
cittadini valdostani, sono stati ad operare a Valona che è una zona
non interessata dagli eventi bellici.
Non posso escludere a priori che ci siano altri volontari che in
questi ultimi 5 anni si siano recati in Bosnia o in Kosovo, per
questo motivo chiedo alla Consigliera di ritirare la mozione perché
andrebbe ricostruita in toto, non basta togliere la parola
"militari"
in quanto tutte le premesse sono da rifare anche
perché non si parlerebbe di screening, che ha una valenza
preventiva, e lo screening andrebbe programmato con delibere di
Giunta regionale per stabilirne le modalità,
l’esecuzione, l’esenzione del ticket
e via dicendo. Mi impegno a prendere atto della proposta che può
essere concretizzata con un comunicato stampa da parte
dell’Assessorato che invita a rivolgersi a un
ufficio competente spiegando che si riferirà esclusivamente a
coloro che si sono recati in azioni di guerra e non a coloro che si
sono recati in Brasile per svolgere opere umanitarie perché sempre
nel momento in cui si danno delle informazioni queste vanno
chiarite. In questo senso mi impegno a verificare con gli uffici di
igiene e prevenzione dell’USL a mettere in piedi un
servizio che consiste in semplici analisi del sangue
prioritariamente salvo alcuni esami. Se la Consigliera accetta, le
chiedo di ritirare la mozione.
Presidente La parola alla Consigliera Squarzino Secondina.
Squarzino (PVA-cU) Mi sembra che ci sia da parte
dell’Assessore un impegno ben preciso.
L’Assessore dice di voler esplicitare tale impegno
in un comunicato stampa che renda pubblica questa volontà
dell’Amministrazione regionale nei confronti di
volontari impegnati anche singolarmente in zone interessate dalla
guerra; non come turisti, questo è chiaro, concordo con lei,
Assessore: non mi interessano i turisti, ma coloro che hanno
partecipato e possono dire di aver partecipato ad azioni di aiuto
nei territori segnalati come pericolosi, ho in mente una serie di
persone che sono andate avanti e indietro più volte per portare
aiuti, per lavorare sul terreno. Sulla base di questo impegno
dell’Assessore ritiriamo la mozione.
Il Consiglio prende atto.
