Classificazione
CONSIGLIO REGIONALE
Attività consiliare d'aula



Oggetto del Consiglio n. 951 del 3 novembre 2021 - Resoconto
OBJET N° 951/XVI - Communications du Président de la
Région.
Bertin (Presidente) -
Punto n. 2 all'ordine del giorno.
Presidente Lavevaz ne ha facoltà.
Lavevaz (UV) -
La settimana scorsa si è concluso
positivamente il confronto avviato con il Ministero dell'Economia e
delle Finanze sul tema del contributo della Valle d'Aosta alla
finanza pubblica.
La Giunta ha approvato la proposta di accordo che prevede la
rideterminazione del concorso regionale a 82 milioni di euro
l'anno, si tratta quindi di una riduzione di oltre 20 milioni di
euro all'anno per il periodo che va dal 2022 al 2025.
È un risultato importante che abbiamo raggiunto anche grazie a
un confronto con le altre Regioni e Province autonome; è un esito
che avrà una conseguenza concreta sul bilancio dei prossimi anni, a
partire dalla legge che presto arriverà in quest'aula.
Il confronto con le altre realtà autonome ci ha portato anche a
una riunione tra i Presidenti che ha portato due diverse istanze
verso il Governo centrale.
La prima è la richiesta comune di dare al sistema delle Province
e delle Regioni autonome la possibilità di essere incisivi nella
governance
dei fondi del PNRR. Come abbiamo richiesto fin da
subito, chiediamo che la dimensione locale abbia voce in capitolo
nella scelta di come e dove utilizzare le importanti risorse che
sono state annunciate. in modo da rafforzare la sinergia tra la
dimensione regionale e quella centrale.
Il secondo elemento della discussione che vi porto è il
confronto che abbiamo avuto sul numero sempre maggiore di norme
regionali che viene impugnato dallo Stato. Come è accaduto per
alcune delle leggi approvate da questa assemblea, anche nelle altre
realtà è cresciuta la quantità di leggi che sono state bloccate a
livello centrale. Su questo abbiamo chiesto l'apertura di un
confronto con il Governo, chiedendo il rispetto delle prerogative
garantite alle nostre autonomie regionali e provinciali.
Concludo con un breve cenno alla situazione pandemica della
nostra regione: nonostante la discesa dei casi si sia arrestata,
negli ultimi giorni la situazione è ancora tale da non impattare
gravemente sul nostro sistema sanitario.
Esattamente un anno fa, invece, la Valle d'Aosta veniva inserita
nella zona rossa, uno scenario che adesso non si ripete grazie a
chi ha partecipato al percorso d'immunizzazione, che ancora non è
completato ma che si conferma come uno strumento indispensabile per
portarci a ritrovare spazi di normalità.
Negli scorsi giorni è ripartito lo sci a Breuil-Cervinia, questa
settimana riparte la Saison Culturelle, stiamo guardando al ritorno
della Fiera di Sant'Orso: sono tutti esempi dei risultati che
possono essere raggiunti grazie a questo sforzo comune che ci
permette di riappropriarci delle nostre vite.
