Classificazione
AMBIENTE
Stoccaggio e smaltimento rifiuti
AMMINISTRAZIONE REGIONALE
Ordinamento degli uffici e del personale



Oggetto del Consiglio n. 827 del 10 luglio 2019 - Resoconto
OGGETTO N. 827/XV - Interpellanza: "Interventi per una
corretta raccolta differenziata dei rifiuti negli uffici pubblici e
per l'eliminazione degli articoli in plastica monouso nelle
sagre".
Rini (Presidente) -
Passiamo al punto 22 all'ordine del
giorno. Per illustrazione, la parola alla collega Russo.
Russo (M5S) -
In quest'interpellanza parliamo di due
argomenti differenti della questione rifiuti ma comunque collegati
tra di loro. Il primo argomento riguarda la raccolta differenziata
dei rifiuti negli uffici pubblici (uffici regionali, delle Unités,
delle amministrazioni comunali e delle istituzioni scolastiche)
quando ormai sono già stati prodotti, aspetto che dovremmo dare
come assodato e scontato, ma ovviamente non è così. Nel 2019 in
Valle d'Aosta non è possibile che in alcuni uffici, o forse in
molti uffici pubblici, non vi sia la raccolta differenziata!
Il secondo aspetto invece riguarda la riduzione a monte della
quantità di rifiuti prodotti. In questo caso la mia attenzione va
verso il consumo di plastica monouso. Ricordo, come ha detto la
collega Pulz, che è stata approvata all'unanimità da questo
Consiglio regionale nel mese di gennaio 2019 una nostra mozione
plastic free
. Collega Chatrian, in ogni conferenza o
iniziativa con catering organizzata dalla Regione in cui sono
stata, a parte la Festa della Birra a Gressoney, ho visto bicchieri
in plastica monouso e bottigliette d'acqua in plastica.
La riduzione della quantità di plastica prodotta è un nostro
obbligo e la raccolta differenziata è un dovere etico e
responsabile di ognuno. Ogni cittadino deve necessariamente farsi
sostenitore e promotore di questa tecnica di raccolta dei rifiuti
che ha lo scopo di trasformare lo scarto in materia riutilizzabile.
Riciclare non significa solo smaltimento etico dei rifiuti ma anche
risparmio energetico e riduzione dell'inquinamento. Nel 2018, come
lei ha affermato in conferenza stampa, la Valle d'Aosta ha
raggiunto il 65% di raccolta differenziata dei rifiuti, ma è
essenziale alzare ulteriormente l'asticella. Un'altra priorità deve
essere certamente quella, come ho già detto, di ridurre la quantità
di rifiuti prodotti quotidianamente da ognuno di noi.
Negli uffici della Regione, delle Unités des Communes e delle
amministrazioni comunali, ma anche degli istituti scolastici, si
produce quotidianamente un'importante quantità di rifiuti che
devono essere necessariamente raccolti in modo differenziato. Ciò
non sempre avviene, come ho già detto. Siamo sicuri che la
sensibilizzazione dei dipendenti al valore economico e ambientale
di questa abitudine è certamente già avvenuta, bisogna però
migliorare a tutti i costi organizzativamente la raccolta
differenziata nei singoli uffici e garantire che essa avvenga in
ogni ufficio.
Fatte queste premesse, interpelliamo l'Assessore competente per
sapere: se si intende invitare tramite comunicazione scritta tutti
i sindaci, i presidenti delle Unités e i dirigenti scolastici a:
prevedere che in ogni ufficio venga effettuata una corretta
raccolta differenziata dei rifiuti prodotti ogni giorno e a
controllare che ciò avvenga; (quest'aspetto secondo me è
importante) a monitorare che le ditte che si occupano
quotidianamente delle pulizie degli uffici abbiano nel loro
mansionario il compito di raccogliere in modo separato i differenti
tipi di rifiuti e conferirli negli appositi contenitori
differenziati. (Se questo non avviene, la raccolta differenziata
non serve a nulla); con quale tempistica e con quali modalità e
strumenti si intende eliminare nelle varie sedi della Regione Valle
d'Aosta, nelle sagre e nei catering, gli articoli in plastica
monouso.
Presidente -
Per la risposta, la parola all'assessore
Chatrian.
Chatrian (AV) -
Ho avuto modo questa mattina di
rispondere ad altre iniziative e dai primi dati che abbiamo, non
ancora rendicontati al 100%, per quanto riguarda il primo semestre
2019, ci stiamo attestando sopra il 67-68%. Un passo alla volta.
Non so se lei frequenta la montagna ma un passo alla volta si
arriva alla cima, e questa volta l'asticella è già superiore
comunque agli indici di legge. Dobbiamo sempre non solo migliorare
ma mettere in campo tutte le azioni compatibili con le risorse
umane che abbiamo a disposizione, collega, le risorse che abbiamo
anche dal punto di vista economico-finanziario, le informazioni che
dobbiamo essere più bravi probabilmente ancora a veicolare,
partendo però dal presupposto che dobbiamo essere anche più bravi a
fare meno rifiuti. Penso sia la parte forse più importante.
Al di là di quello, per dare un dato penso oggettivo e
importante, nel 2018 abbiamo passato la soglia del 65% e il trend
sta andando in questa direzione, quindi penso nella direzione
corretta.
Qualche considerazione prima di rispondere nel dettaglio ai due
quesiti che mi ha posto. Così come già indicato nel corso del
dibattito svoltosi in Consiglio nel mese di marzo 2019 su una
mozione afferente sia la riduzione dell'utilizzo della plastica
monouso sia la sostituzione di queste con oggetti in materiali
compostabili o lavabili, si ribadisce che col piano regionale di
gestione dei rifiuti, approvato con legge regionale del 22 dicembre
2015 numero 22, è stato approvato anche il programma regionale di
prevenzione dei rifiuti, la base di partenza comunque è quella, è
il riferimento è quello. È un documento che individua le azioni da
porre in atto per prevenire la produzione di determinate tipologie
di rifiuti, così come stabilito dal corrispondente programma
nazionale.
Tra i rifiuti oggetto di apposite misure che ne consentano la
riduzione o il potenziamento e il miglioramento della raccolta
differenziata vi sono i rifiuti in plastica e i rifiuti organici
derivanti dalla preparazione e dal consumo di alimenti. Diverse
sono ormai le iniziative volte a consentire una corretta
prevenzione della produzione di tali rifiuti e la corretta gestione
della raccolta differenziata degli stessi. Per quanto concerne gli
oggetti in plastica, la Commissione europea nel mese di marzo ha
approvato una direttiva che prevede l'esclusione dal mercato di
determinate tipologie di oggetti plastici in presenza di
alternative facilmente disponibili ed economicamente anche
accessibili. Perché anche su questo sovente forse è semplice...
troppo semplice semplificare il quadro. Si azzera una partita e se
ne apre una nuova, ma ci va quel passaggio comunque fondamentale
che forse tocca al pubblico, e non solo al pubblico, di creare le
condizioni, anche economiche, accessibili. Non penso sia di secondo
livello anche questo passaggio, anche perché non credo a chi ha la
bacchetta magica, non credo a chi, solo magari facendo qualche
annuncio, dall'oggi al domani passa dal nero al bianco: ci sono
delle sfumature ma soprattutto c'è un trend. Penso che il trend sia
l'elemento forse più importante che ci fa capire se stiamo andando
nella direzione giusta, coerente, corretta e ambientalmente
sostenibile. Così come già indicato dalla Commissione, saranno
bandite almeno 10 tipologie di oggetto in plastica, lo dicevo
poc'anzi anche alla collega Pulz, tra cui posate, piatti,
bicchieri, cannucce e mescolatori per bevande.
Lei mi dice che in tutti gli incontri a cui ha avuto modo di
partecipare la Regione non sempre ha utilizzato... faremo
un'ulteriore comunicazione, cercheremo di essere ancora più
attenti, cercheremo di mettere mano al portafoglio, il portafoglio
di tutti, perché poi è importante anche cercare di accompagnare
questo passaggio, se in certi rinfreschi o certi catering che sono
stati fatti l'utilizzo è ancora o totale o troppo alto, tocca
all'Amministrazione invertire la rotta. I contenitori per bevande
monouso inoltre saranno ammessi solo se i tappi e i coperti restano
attaccati al contenitore. Cioè, sono tutti passaggi comunque non
banali.
Al fine di prevenire quindi la produzione di rifiuti plastici,
la Commissione stabilisce che gli Stati membri dovranno ridurre
l'uso di contenitori per alimenti e tazze per bevande in plastica
fissando obiettivi nazionali di riduzione, mettendo a disposizione
prodotti alternativi e impedendo che i prodotti di plastica monouso
siano forniti gratuitamente. I produttori di tali oggetti in
plastica dovranno in parte coprire i costi di gestione e bonifica
dei rifiuti e quelli delle misure di sensibilizzazione per i
seguenti prodotti: contenitori per alimenti, pacchetti e involucri,
contenitori e tazze per bevande, prodotti del tabacco con filtro,
salviette umidificate, palloncini e borse di plastica in materiale
leggero. La Commissione ha fissato inoltre che entro il 2025 gli
Stati membri dovranno raccogliere il 90% delle bottiglie di
plastica monouso per bevande introducendo sistemi di cauzione a
deposito.
In riferimento ai quesiti posti con l'interpellanza risponderò
ora puntualmente. Ricordo che per quanto concerne l'organizzazione
di manifestazioni in cui è prevista la preparazione e la
somministrazione di alimenti, già nel 2015, con una circolare,
erano state fornite a diversi soggetti organizzatori di fiere,
sagre e feste indicazioni ben precise sull'obbligo di adottare
nell'ambito di tali eventi principalmente piatti, bicchieri e
posate monouso in materiale compostabile, con l'eccezione di
utilizzo di oggetti in vetro e ceramica solo laddove fosse
dimostrato il pieno rispetto delle normative vigenti. La tipologia
di oggetti utilizzati per la somministrazione di alimenti deve
essere sempre, fin dal 2011, preventivamente comunicata al
competente servizio dell'azienda Usl. Se posso, se avete modo di
partecipare a convegni dove così non è, se ce lo segnalate ben
venga. Penso sia utile a tutti in modo da poter essere rapidi per
non poter comunque tornare indietro.
Nel maggio 2016 era stato richiesto ai soggetti già destinatari
della circolare del 15 di porre attenzione a che, in caso di
utilizzo di oggetti di materiale compostabile, la quota complessiva
degli stessi in peso non superasse del 5% il quantitativo di
rifiuto organico raccolto in forma differenziata, in quanto tale
limite era stato posto dall'impianto di trattamento e compostaggio
della frazione organica presso cui veniva conferito tale rifiuto.
Nel corso degli anni è stato comunque verificato che tale limite
non è mai stato superato e quindi l'utilizzo di oggetti in
materiali compostabili è sempre stato ammesso. È un passaggio anche
questo comunque da mettere in evidenza. In ogni caso in
considerazione del fatto che la frazione organica dei rifiuti viene
a oggi conferita fuori regione presso altro impianto, che non ha
posto vincoli alla qualità del rifiuto conferito, sono da
intendersi pienamente operative le prescrizioni fissate con la
circolare del 2015 che nelle fiere, sagre, eventi sportivi,
religiosi, politici in cui è prevista la somministrazione di
alimenti impongono l'utilizzo di oggetti monouso in materiale
compostabile.
Tale informativa per quanto concerne le Ecolo-Fêtes è stata
ribadita in modo particolare alle Proloco nell'ambito dell'incontro
preparatorio della Fiera di Sant'Orso sin dal 7 gennaio 2019. I
comuni, le Unités, nonché le istituzioni scolastiche della Regione
sono stati ulteriormente informati con circolare e ribadiremo
comunque la stessa circolare probabilmente con un raccordo migliore
anche con la Sovrintendenza agli studi per il tramite anche della
collega Certan. Con tale circolare si sono invitati i diversi
soggetti - oltreché ad adottare le necessarie misure per eliminare
la plastica monouso - ad assicurare una corretta raccolta
differenziata di tutte le tipologie di rifiuti potenzialmente
prodotti nell'ambito dell'attività istituzionale. Si tratta
dell'ennesima informativa che la Regione ha inviato nel corso degli
anni non solo alle strutture regionali, ai comuni, alle Unités, ai
Sub-Ato e alle istituzioni scolastiche ma anche a tutti gli enti
pubblici aventi sede in Valle d'Aosta.
Per quanto riguarda la seconda, vi posso rispondere che per
quanto riguarda la tempestiva eliminazione delle plastiche monouso
nelle varie feste, tutte quelle avviate da gennaio a oggi hanno
tenuto conto del divieto di utilizzo dei prodotti monouso. Poi se
durante l'organizzazione qualcosa è scappato, qualcosa di anche
robusto è scappato, gradiremmo, come ripetevo prima, avere da parte
vostra delle segnalazioni. Per quanto concerne le strutture
regionali, premesso che l'Assessorato all'ambiente e alle risorse
naturali e Corpo forestale ha eliminato sin da subito ogni utilizzo
di materiale in plastica monouso e che tutti gli erogatori di
bevande sono stati opportunamente adeguati, così come la maggior
parte dei dipendenti utilizza ormai quasi esclusivamente materiale
lavabile, che siano bicchieri, tazzine, bottiglie, cucchiai,
l'adeguamento delle diverse strutture regionali è in corso, e non è
così semplice, per cui se avete idee o soluzioni ben venga, non è
nella maniera più totale così scontato e semplice; a tale proposito
è stata avviata dai promotori del Dipartimento regionale un'azione
volta a individuare una modalità comune per dare una totale
soluzione all'eliminazione delle plastiche monouso. Su questo
coordinare 20 dipartimenti, e di conseguenza tutte le strutture
regionali, non è così scontato perché a monte ci sono dei
contratti, ma poco importa. Ci sono delle criticità e bisogna
trovare delle soluzioni. Spero di essere stato abbastanza esaustivo
ma, come dicevo prima, non sottovalutiamo comunque il passaggio.
Poi, ripeto, se ci sono delle criticità informateci in modo che
siano utili per migliorare le nuove azioni.
Presidente -
Per la replica, la parola alla collega
Russo.
Russo (M5S) -
Grazie, Assessore, della risposta. Mi preme
sottolineare che l'ottica di quest'interpellanza non vuol essere
un'ottica persecutoria, vuol essere un'ottica costruttiva. Questo
deve essere molto chiaro... io però tengo a sottolinearlo perché il
motivo per cui io vado in un ufficio di un comune, oggi nel 2019, e
vedo che non c'è la raccolta differenziata, vado in un ufficio di
una direzione didattica e vedo che non c'è la raccolta
differenziata, io, oltre al fatto che sono anche una Consigliera
regionale, dico: com'è possibile che nel 2019 in Valle d'Aosta non
avvenga ancora questo? Questa era proprio una constatazione, e non
in un comune ma in più comuni! Questa era la prima
constatazione.
La seconda, sono ovviamente soddisfatta come lei, se non più di
lei, del fatto che stiamo aumentando la percentuale di raccolta
differenziata, perché vuol dire che stiamo lavorando nella
direzione giusta. Credo che però per arrivare effettivamente a una
riduzione della quantità di rifiuti prodotta dovremmo fare un
lavoro ancora più forte, più importante. Io quando vado alle
conferenze, quando vado ai catering - non vado lì sperando di
beccare in fallo l'Assessore, perché proprio non m'interessa -
questo però voglio che sia chiaro: vado lì invece sperando che le
azioni che mettiamo in campo qui dentro siano azioni che poi
concretamente si trasformino in un miglioramento, perché noi stiamo
parlando di miglioramento del nostro ambiente. Quindi solo
questo.
