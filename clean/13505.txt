Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 4524 del 13 aprile 1993 - Resoconto
OGGETTO N. 4524/IX Disegno di legge: "Norme in materia di
asili-nido".
Si dà atto che, dalle ore 18,26, presiede il Vicepresidente
Trione.
Presidente
Ha chiesto di parlare il relatore, Consigliere
Cristina Monami, ne ha facoltà.
Monami (GV-PDS-SV)
Anche questa mi pare una legge
molto importante. Il Consiglio si accinge ad un atto che reputo
altamente qualificante sotto il piano sociale e culturale.
Mi sembra significativo che si giunga alla nuova formulazione
della legge che sovrintende l'andamento e la strutturazione degli
asili nido; tra l'altro mi sembra significativo che vi si giunga
dopo attento ausculto delle persone interessate, degli operatori
che lavorano nel territorio. Vi si giunge dopo aver attentamente
osservato le leggi che sovrintendono gli asili in altre regioni
italiane; ci si è preoccupati di ascoltare gli enti gestori che in
prima persona vivono e gestiscono queste realtà.
Ne è scaturita dunque una legge moderna, che ritengo seria e
completa, e che cerca di proiettarsi nel futuro, basandosi sul
concetto di asilo nido uguale occasione educativa e formativa,
superando il vecchio concetto prettamente e meramente
assistenziale.
Da questo fondamentale salto di qualità, che reputo molto
importante, discendono tutte le innovazioni che questa legge
propone, che vanno dalla localizzazione agli spazi, alla
strutturazione interna, al calendario di apertura di queste
strutture, alla stessa qualifica del personale.
Su queste due cose in particolare: sulla qualifica del personale
e sul calendario, mi soffermo un secondo, perché scompare la figura
della c.d. puericultrice, che risulta al giorno d'oggi
insufficiente rispetto alle necessità che i bambini di questa età
hanno, e vorrei anche sottolineare ai colleghi che per quanto
riguarda il calendario e l'orario l'asilo nido garantisce una
apertura dalle 7,30 alle 18, quindi sono dieci ore e trenta di
servizio.
Mi sembra che questo vada in una direzione ben precisa, che è
quella di dare servizi qualificati che rispondano anche alle
esigenze dei cittadini e soprattutto delle donne, che si ritrovano
a svolgere il doppio ruolo di lavoratrice oltre che di madre ed
educatrice.
Credo che il Consiglio possa e debba approvare questo nuovo
testo, che dimostra l'impegno di tutti coloro che vi si sono
dedicati.
Presidente
Ha chiesto di parlare il corelatore,
Consigliere Louvin, ne ha facoltà.
Louvin (UV)
C'est uniquement pour dire que la II
commission avait également exprimé un avis positif; pour ce qui est
du contenu du rapport je me rapporte entièrement à ce que vient de
dire la collègue Monami.
Presidente
Dichiaro aperta la discussione
generale.
Ha chiesto di parlare il Consigliere Beneforti, ne ha
facoltà.
Beneforti (DC)
Il Gruppo Dc nelle Commissioni
competenti si era astenuto nell'esprimere il parere su questo
disegno di legge.
Abbiamo fatto una verifica approfondita del disegno di legge e,
pur avendo ancora alcune perplessità su alcuni aspetti che
dovrebbero essere chiariti, riteniamo comunque che questo disegno
di legge debba essere approvato dal Consiglio regionale, anche con
il voto favorevole del Gruppo DC.
Nella verifica di questo disegno di legge abbiamo ritrovato
anche un certo lavoro che era stato fatto in precedenza; ho visto
che iniziative che erano state prese sono state riportate in questo
disegno di legge. Per cui voteremo a favore del disegno di
legge.
Voglio però chiedere all'Assessore il motivo per cui è stato
portato a 15 anziché a 10 il numero minimo di bambini per aprire un
microasilo, mi riferisco all'articolo 5, ex articolo 6. In certe
frazioni della nostra Regione questo crea delle enormi difficoltà;
già creava difficoltà il numero precedente di dieci bambini, se
adesso lo portiamo a 15 ci saranno ulteriori difficoltà in certe
situazioni.
Presidente
Ha chiesto di parlare l'Assessore alla
Sanità e Assistenza Sociale Cout, ne ha facoltà.
Cout (GV-PDS-SV)
Ci sembra di poter concordare con
l'osservazione che è stata fatta dal Consigliere Beneforti, che è
stata raccolta anche dalla Consigliere relatrice Monami. Suggerirei
all'articolo 5 di mettere, invece di
"eventuali microasili per
una ricettività massima di 15 bambini"
, per una
"ricettività
massima, di norma, di 15 bambini"
, in modo che si possa anche
nei casi concreti verificare la strada migliore da scegliere.
Questa scelta era stata fatta perché, come potete capire, se si
riesce a raggruppare un numero maggiore di bambini, li si possono
seguire con una ottica e con degli interventi diversi. Poi,
comunque è una ricettività massima, e non cambia di molto.
Stavo per prendere la parola e per dire quello che poi ha detto
il Consigliere Beneforti. La legge, e questo non era forse stato
sottolineato nelle relazioni dei consiglieri relatori, ha avuto un
iter molto lungo, che è partito il 17 gennaio 1990, e dei gruppi di
lavoro si sono susseguentemente riuniti per diverse volte, fino a
giungere al 1992.
Per dire che effettivamente è una legge che ha tenuto conto di
tutta una serie di considerazioni di chi ha lavorato in questo
settore.
Presidente
Il testo della legge è diverso rispetto
a quanto è scritto nella relazione. Quindi rimane confermato il
testo già presentato della legge.
Ha chiesto di parlare il Consigliere Louvin, ne ha facoltà.
Louvin (UV)
Uniquement pour rappeler qu'il y a
l'exigence d'ajouter un mot à l'article 13, à cause d'un oubli. Là
où on dit:
"Le domande di ammissione vanno rinnovate il primo
settembre di ogni anno"
, il faut ajouter:
"entro il primo
settembre di ogni anno"
.
Presidente
Dichiaro chiusa la discussione
generale.
Si passa all'esame dell'articolato. Do lettura dell'articolo
1:
Titolo 1 Principi generali
Articolo 1 (Finalità)
1. L'asilo-nido è un servizio socio-educativo, aperto a tutti i
bambini con età sino a 3 anni, avente come scopo fondamentale di
concorrere allo sviluppo della loro personalità mediante attività
formative, educative e pedagogiche.
2. L'asilo-nido è una struttura aperta al contesto sociale del
territorio in cui si trova e costituisce un mezzo per
l'integrazione e per il miglioramento delle condizioni generali di
vita del bambino.
Presidente
Pongo in votazione l'articolo 1.
Esito della votazione:
Presenti, votanti e favorevoli: 21
Il Consiglio approva all'unanimità
Presidente
Do lettura dell'articolo 2:
Titolo II Localizzazione e costruzione
Articolo 2 (Localizzazione)
1. L'asilo-nido è previsto in aree facilmente accessibili alla
popolazione interessata al servizio, preferibilmente adiacente a
servizi di istruzione all'infanzia pre-scolare ed è inserito nel
contesto urbano.
2. L'area da destinare all'asilo-nido deve essere lontana da
fattori inquinanti e con caratteristiche di salubrità.
3. L'area esterna deve essere adeguatamente proporzionata alla
superficie edificata.
Presidente
Pongo in votazione l'articolo 2.
Esito della votazione:
Presenti, votanti e favorevoli: 21
Il Consiglio approva all'unanimità
Presidente
Do lettura dell'articolo 3:
Articolo 3 (Caratteristiche degli edifici)
1. Gli stabili destinati all'asilo-nido sono costruiti in
assoluta osservanza delle norme in materia di eliminazione di
barriere architettoniche e rapportati alle esigenze del
bambino.
2. I locali destinati ai bambini sono, di preferenza, posti al
piano terra.
Presidente
Pongo in votazione l'articolo 3.
Esito della votazione:
Presenti, votanti e favorevoli: 21
Il Consiglio approva all'unanimità
Presidente
Do lettura dell'articolo 4:
Articolo 4 (Ambienti)
1. I locali sono predisposti affinché risultino idonei alle
varie età dei bambini, pienamente raggiungibili dai medesimi e
devono configurarsi come strutture modificabili allo scopo di
permettere l'adattamento degli ambienti alle necessità
contingenti.
2. Gli spazi sono strutturati in modo da formare un insieme di
ambienti direttamente comunicanti tra loro al fine di favorire
l'autonomia di movimento dei bambini.
3. Gli ambienti sono organizzati in modo flessibile e facilmente
ristrutturabile in base alle esperienze legate alla crescita del
bambino ed utilizzabili secondo specificità di funzioni.
4. Lo spazio esterno è adeguato alle attività educative che vi
si svolgono ed è idoneamente attrezzato con strutture fisse o
mobili e con i necessari accorgimenti che consentano il
proseguimento all'esterno delle attività proposte all'interno
dell'asilo-nido.
Presidente
Pongo in votazione l'articolo 4.
Esito della votazione:
Presenti, votanti e favorevoli: 21
Il Consiglio approva all'unanimità
Presidente
Do lettura dell'articolo 5:
Articolo 5 (Dimensioni)
1. Non possono essere costruiti asili-nido con un numero di
posti inferiore a 25 e superiore a 50.
2. Eventuali micro-asili, per una ricettività minima di 10
bambini e massima di 15 bambini, possono essere costruiti come
nuclei decentrati di altri asili-nido o come sedi aggregate di
scuole materne, nel rispetto delle norme della presente legge.
Presidente
Pongo in votazione l'articolo 5.
Esito della votazione:
Presenti, votanti e favorevoli: 21
Il Consiglio approva all'unanimità
Presidente
Do lettura dell'articolo 6:
Articolo 6 (Arredi e attrezzature)
1. Gli arredi e le attrezzature degli ambienti sono scelti in
modo da consentire composizioni variabili in relazione alle diverse
utilizzazioni degli spazi.
2. Gli arredi sono scelti nei materiali, nelle dimensioni e
nelle forme più adatti ai bambini e da questi devono poter essere
utilizzati con facilità in modo da consentire un buon livello di
autonomia.
Presidente
Pongo in votazione l'articolo 6.
Esito della votazione:
Presenti, votanti e favorevoli: 21
Il Consiglio approva all'unanimità
Presidente
Do lettura dell'articolo 7:
Titolo III Organizzazione
Articolo 7 (Calendario e orario)
1. Di regola l'asilo-nido è aperto cinque giorni alla settimana,
con esclusione dei giorni festivi, tranne una interruzione annuale
di quindici giorni lavorativi, anche non consecutivi, per
permettere la fruizione dei congedi ordinari al personale e la
ordinaria manutenzione degli stabili.
2. L'orario di apertura dell'asilo-nido deve essere compreso tra
le ore 7.30 e le ore 18.00, secondo quanto stabilito dall'ente
gestore, sentito il parere del consiglio di gestione, di cui al
successivo articolo 21.
3. L'orario di permanenza del bambino nell'asilo-nido è
flessibile e pre-concordato con la famiglia, tenendo conto delle
esigenze della stessa e di quelle prioritarie del bambino.
4. L'inserimento del bambino all'asilo-nido deve essere
programmato. I tempi dell'inserimento devono essere progettati
collettivamente dagli operatori secondo opportune e graduali
modalità, in base alle esigenze del bambino.
5. L'organizzazione dell'asilo-nido deve consentire che, durante
il suo inserimento, il bambino possa avere una figura di
riferimento tra gli educatori che faciliti il suo distacco dalla
famiglia.
Presidente
Pongo in votazione l'articolo 7.
Esito della votazione:
Presenti, votanti e favorevoli: 21
Il Consiglio approva all'unanimità
Presidente
Do lettura dell'articolo 8:
Articolo 8 (Accesso dei genitori)
1. Nel riconoscimento dell'insostituibilità del ruolo della
famiglia e della necessità di un proficuo rapporto tra la stessa e
l'asilo-nido, vi è consentito in qualsiasi momento l'accesso dei
genitori, purché non sia di ostacolo al normale svolgimento delle
attività, a giudizio del coordinatore dell'asilo-nido di cui al
successivo articolo 27, e del personale educativo.
Presidente
Pongo in votazione l'articolo 8:
Esito della votazione
Presenti, votanti e favorevoli: 21
Il Consiglio approva all'unanimità
Presidente
Do lettura dell'articolo 9:
Articolo 9 (Assistenza socio-sanitaria)
1. L'assistenza sanitaria è assicurata dai competenti servizi
distrettuali dell'Unità sanitaria locale.
2. A tal fine i suddetti servizi sono dimensionati anche per far
fronte alle esigenze dello asilo-nido.
3. In caso di necessità, il coordinatore dell'asilo-nido, anche
su segnalazione degli educatori, deve far ricorso alla consulenza
degli operatori delle équipe socio-sanitarie di distretto.
4. I collegamenti tra l'asilo-nido e l'équipe socio-sanitaria di
distretto sono curati, facilitati e seguiti dal coordinatore
dell'asilo-nido.
Presidente
Pongo in votazione l'articolo 9.
Esito della votazione:
Presenti, votanti e favorevoli: 21
Il Consiglio approva all'unanimità
Presidente
Do lettura dell'articolo 10:
Articolo 10 (Vigilanza igienico-sanitaria)
1. La vigilanza igienico-sanitaria dell'asilo-nido è assicurata
dai competenti servizi dell'Unità sanitaria locale.
Presidente
Pongo in votazione l'articolo 10.
Esito della votazione:
Presenti, votanti e favorevoli: 21
Il Consiglio approva all'unanimità
Presidente
Do lettura dell'articolo 11:
Articolo 11 (Dieta)
1. La dieta è stabilita dai competenti servizi dell'unità
sanitaria locale tenendo conto delle esigenze dei bambini e
individualizzata secondo i loro bisogni alimentari.
Presidente
Pongo in votazione l'articolo 11.
Esito della votazione:
Presenti, votanti e favorevoli: 21
Il Consiglio approva all'unanimità
Presidente
Do lettura dell'articolo 12:
Articolo 12 (Assicurazioni)
1. Tutti i bambini accolti all'asilo-nido per la durata della
loro permanenza nella struttura sono assicurati contro gli
infortuni, l'invalidità permanente e temporanea, il decesso.
Presidente
Pongo in votazione l'articolo 12.
Esito della votazione:
Presenti, votanti e favorevoli: 21
Il Consiglio approva all'unanimità
Presidente
Do lettura dell'articolo 13 con la
correzione formale proposta dal Consigliere Louvin:
Articolo 13 (Ammissioni)
1. Possono essere ammessi i bambini di età compresa tra i nove
mesi e i tre anni. Le domande di ammissione vanno rinnovate entro
il primo settembre di ogni anno.
2. In caso di eccezionale necessità della famiglia possono
essere ammessi all'asilo-nido bambini di età inferiore ai nove
mesi. In tal caso è richiesto il parere vincolante del competente
servizio socio-sanitario distrettuale.
3. Per i bambini che, nell'anno solare in corso, compiono il
terzo anno di età nei mesi precedenti l'apertura della scuola
materna, la permanenza nell'asilo-nido è prolungata sino
all'apertura della stessa ed il passaggio deve essere adeguatamente
curato.
4. In via eccezionale è consentita la permanenza oltre il terzo
anno di età a bambini disabili su richiesta dell'equipe
socio-sanitaria di distretto, corredata di apposito parere del
servizio di neuropsichiatria infantile dell'Unità sanitaria locale
della Valle d'Aosta.
5. Nel caso che le domande di ammissione eccedano il numero dei
posti disponibili, il consiglio di gestione propone all'ente
gestore le domande da non accogliere sulla base di criteri
formulati dal consiglio stesso e nell'ambito delle direttive
emanate dalla Giunta regionale.
Presidente
Pongo in votazione l'articolo 13.
Esito della votazione:
Presenti, votanti e favorevoli: 21
Il Consiglio approva all'unanimità
Presidente
Do lettura dell'articolo 14:
Titolo IV Gestione
Articolo 14 (Enti gestori)
1. L'amministrazione e la gestione degli asili-nido spettano ai
comuni, ai consorzi di comuni e alle comunità montane.
2. La conduzione degli asili-nido è svolta direttamente dagli
enti gestori tramite personale dipendente.
3. Eccezionalmente gli enti gestori possono avvalersi di
cooperative di servizi sulla base di autorizzazioni e secondo
schemi tipo di convenzione approvati dalla Giunta regionale.
4. Le cooperative di servizi si pongono quali strumenti degli
enti gestori ai quali competono comunque il coordinamento e il
controllo degli asili-nido.
Presidente
Pongo in votazione l'articolo 14.
Esito della votazione:
Presenti, votanti e favorevoli: 21
Il Consiglio approva all'unanimità
Presidente
Do lettura dell'articolo 15:
Articolo 15 (Funzione dell'ente gestore)
1. Oltre ai compiti di cui al precedente articolo 14, l'ente
gestore attraverso i propri organi istituzionali provvede in
particolare a:
a) approvare il programma annuale della gestione e della
manutenzione ordinaria e straordinaria dell'immobile;
b) deliberare le ammissioni dei bambini all'asilo-nido;
c) approvare l'orario giornaliero di apertura del servizio
nonché il periodo annuale di chiusura.
2. Per tutti gli adempimenti suddetti l'ente gestore è tenuto a
richiedere il preventivo parere del consiglio di gestione
dell'asilo-nido.
Presidente
Pongo in votazione l'articolo 15.
Esito della votazione:
Presenti, votanti e favorevoli: 21
Il Consiglio approva all'unanimità
Presidente
Do lettura dell'articolo 16:
Articolo 16 (Organi di partecipazione)
1. La partecipazione dei genitori e del personale
all'organizzazione dell'asilo-nido è garantita dai seguenti
organi:
- Assemblea dei genitori;
- Assemblea del personale;
- Consiglio di gestione.
Presidente
Pongo in votazione l'articolo 16.
Esito della votazione:
Presenti, votanti e favorevoli: 21
Il Consiglio approva all'unanimità
Presidente
Do lettura dell'articolo 17:
Articolo 17 (Assemblea dei genitori)
1. L'assemblea dei genitori è costituita da entrambi i genitori
dei bambini iscritti all'asilo-nido o da chi su di essi esercita la
potestà parentale.
2. L'organo si riunisce in via ordinaria prima dell'inizio
dell'attività annuale, durante lo svolgimento della stessa e alla
sua conclusione e, in via straordinaria ogni qualvolta un quinto
dei suoi componenti, l'ente gestore, l'assemblea del personale, il
consiglio di gestione lo richiedano.
3. L'assemblea dei genitori è riunita validamente quando sia
presente un numero di genitori almeno pari al cinquanta per cento
dei bambini iscritti.
Presidente
Pongo in votazione l'articolo 17.
Esito della votazione:
Presenti, votanti e favorevoli: 21
Il Consiglio approva all'unanimità
Presidente
Do lettura dell'articolo 18:
Articolo 18 (Compiti dell'assemblea dei genitori)
1. L'assemblea dei genitori provvede a:
a) eleggere al suo interno un presidente;
b) eleggere i suoi rappresentanti nel consiglio di gestione;
c) esprimere pareri e proposte al consiglio di gestione in
ordine agli aspetti generali sull'organizzazione e sulla conduzione
dell'asilo-nido;
d) compiere verifiche sulla gestione complessiva
dell'asilo-nido.
Presidente
Pongo in votazione l'articolo 18.
Esito della votazione:
Presenti, votanti e favorevoli: 21
Il Consiglio approva all'unanimità
Presidente
Do lettura dell'articolo 19:
Articolo 19 (Assemblea del personale)
1. L'assemblea del personale è costituita da tutto il personale
operante nell'asilo-nido. È convocata dal coordinatore
dell'asilo-nido anche su richiesta di un quinto del personale
medesimo.
Presidente
Pongo in votazione l'articolo 19.
Esito della votazione:
Presenti, votanti e favorevoli: 21
Il Consiglio approva all'unanimità
Presidente
Do lettura dell'articolo 20:
Articolo 20 (Compiti dell'assemblea del personale)
1. L'assemblea del personale provvede a:
a) eleggere i suoi rappresentanti nel consiglio di gestione;
b) assicurare la gestione collegiale del lavoro favorendo
l'integrazione delle diverse professionalità;
c) elaborare la progettazione annuale dell'intervento pedagogico
da sottoporre all'approvazione del consiglio di gestione;
d) attuare e verificare la realizzazione della progettazione
annuale dell'intervento pedagogico;
e) attuare una programmazione delle attività educative per
progetti che sia congruente, verificabile ed eventualmente
modificabile in base alle esigenze dei bambini frequentanti
l'asilo-nido ed inserita nel piano annuale delle attività
pedagogiche;
f) elaborare proposte relative all'organizzazione del
servizio;
g) elaborare progetti per un miglior collegamento con le
famiglie e per aprire maggiormente il servizio al territorio;
h) progettare, in collaborazione con altri servizi, modalità di
integrazione;
i) proporre al consiglio di gestione l'acquisto del materiale
didattico e ludico;
l) concordare con il consiglio di gestione proposte per
l'aggiornamento professionale e la formazione permanente degli
operatori da formulare agli enti gestori per i fini di cui al
successivo articolo 38.
2. L'assemblea del personale può richiedere la consulenza del
coordinatore pedagogico, di cui al successivo articolo 32, per
tutto quanto sia attinente all'attività educativa.
Presidente
Pongo in votazione l'articolo 20.
Esito della votazione:
Presenti, votanti e favorevoli: 21
Il Consiglio approva all'unanimità
Presidente
Do lettura dell'articolo 21:
Articolo 21 (Consiglio di gestione)
1. Il consiglio di gestione dura in carica due anni ed è
costituito da:
- due rappresentanti eletti dall'assemblea dei genitori di cui
uno con funzioni di presidente;
- due rappresentanti eletti dall'assemblea del personale;
- due rappresentanti dell'ente gestore.
2. Alle sedute del consiglio partecipa, senza diritto di voto,
il coordinatore dell'asilo-nido nel caso in cui questi non sia già
un rappresentante eletto dall'assemblea del personale.
3. I rappresentanti dei genitori decadono dalla carica nel caso
in cui il figlio non frequenti più l'asilo-nido e devono essere
sostituiti entro sessanta giorni.
4. Il consiglio si riunisce su convocazione del presidente o su
richiesta di almeno due componenti o dell'ente gestore.
5. Il consiglio è validamente riunito quando siano presenti
almeno quattro componenti, con la partecipazione di un
rappresentante di ognuna delle tre parti che lo compongono.
Presidente
Pongo in votazione l'articolo 21.
Esito della votazione:
Presenti, votanti e favorevoli: 21
Il Consiglio approva all'unanimità
Presidente
Do lettura dell'articolo 22:
Articolo 22 (Compiti del consiglio di gestione)
1. Il consiglio di gestione provvede a formulare proposte e
fornire pareri all'ente gestore su qualsiasi aspetto gestionale e
amministrativo dell'asilo-nido.
2. In particolare il consiglio di gestione ha il compito di:
a) esprimere parere obbligatorio sul programma annuale della
gestione e della manutenzione ordinaria e straordinaria
dell'immobile di cui al successivo articolo 40;
b) esprimere parere obbligatorio sulle ammissioni dei bambini
all'asilo-nido, sull'orario giornaliero di apertura del servizio,
nonché sui periodi di chiusura;
c) proporre all'ente gestore, nel caso che le domande di
ammissione eccedano il numero dei posti disponibili, le domande da
respingere, secondo quanto disposto al comma cinque dell'articolo
13;
d) proporre all'ente gestore l'acquisto del materiale didattico
e ludico, sentito il parere dell'assemblea del personale;
e) approvare la progettazione annuale dell'intervento pedagogico
e gli orientamenti educativi dell'asilo-nido;
f) vigilare sull'applicazione della progettazione annuale e
sugli orientamenti educativi dell'asilo-nido;
g) concordare con l'assemblea del personale le proposte da
formulare agli enti gestori per i fini di cui al successivo
articolo 38.
Presidente
Pongo in votazione l'articolo 22.
Esito della votazione:
Presenti, votanti e favorevoli: 21
Il Consiglio approva all'unanimità
Presidente
Do lettura dell'articolo 23:
Articolo 23 (Norme di salvaguardia per il
funzionamento)
1. La mancata costituzione o il mancato funzionamento o
l'incompleto assolvimento dei compiti loro attribuiti, da parte
degli organi di cui al presente titolo, non possono precludere il
regolare funzionamento dell'asilo-nido.
2. L'ente gestore promuove ogni intervento per assicurare il
regolare funzionamento degli organi di partecipazione.
Presidente
Pongo in votazione l'articolo 23.
Esito della votazione:
Presenti, votanti e favorevoli: 21
Il Consiglio approva all'unanimità
Presidente
Do lettura dell'articolo 24:
Articolo 24 (Controversie tra gli organi)
1. La soluzione di eventuali controversie tra gli organi di cui
al presente titolo è demandata all'ente gestore.
2. La soluzione di eventuali controversie tra gli organi di
partecipazione e l'ente gestore è demandata all'Assessore regionale
della Sanità ed Assistenza Sociale.
Presidente
Pongo in votazione l'articolo 24.
Esito della votazione:
Presenti, votanti e favorevoli: 21
Il Consiglio approva all'unanimità
Presidente
Do lettura dell'articolo 25:
Titolo V Personale
Articolo 25 (Stato giuridico e assunzioni)
1. Il personale degli asili-nido in gestione diretta è
dipendente dagli enti di cui al precedente articolo 14 ed è assunto
secondo le norme che regolano la materia.
2. Nella pianta organica del personale degli enti gestori deve
essere evidenziato l'organico previsto per gli asili-nido.
3. Nel caso di gestione indiretta di cui al comma tre
dell'articolo 14, al personale degli asili-nido non possono essere
attribuiti lo stato giuridico e il trattamento economico del
personale di cui al comma uno.
Presidente
Pongo in votazione l'articolo 25.
Esito della votazione:
Presenti, votanti e favorevoli: 21
Il Consiglio approva all'unanimità
Presidente
Do lettura dell'articolo 26:
Articolo 26 (Tipologia del personale)
1. Il personale dell'asilo-nido si distingue in tre livelli
funzionali:
- coordinatore dell'asilo-nido;
- personale educativo;
- personale addetto ai servizi generali.
Presidente
Pongo in votazione l'articolo 26.
Esito della votazione:
Presenti, votanti e favorevoli: 21
Il Consiglio approva all'unanimità
Presidente
Do lettura dell'articolo 27:
Articolo 27 (Compiti e funzioni del coordinatore
dell'asilo-nido)
1. Il coordinatore dell'asilo-nido è responsabile del servizio e
del buon funzionamento dello stesso.
2. In particolare il coordinatore dell'asilo-nido svolge i
seguenti compiti:
a) cura gli aspetti organizzativi dell'asilo-nido;
b) dirige, coordina e controlla le attività del personale;
c) mantiene gli opportuni contatti con gli enti gestori,
l'équipe socio-sanitaria di distretto e la realtà esterna;
d) fa parte di diritto dell'assemblea del personale e se ne fa
portavoce;
e) cura, in accordo con l'assemblea del personale, le ipotesi
pedagogiche, definendone le linee metodologiche ed individuando gli
opportuni strumenti di verifica;
f) progetta l'attuazione di interventi educativi in accordo col
coordinatore pedagogico e l'assemblea del personale
dell'asilo-nido;
g) individua, sentito il parere dell'assemblea del personale, i
criteri di priorità che regolano gli aspetti organizzativi e
finanziari del servizio e ne cura la verifica, modificandoli in
caso di necessità;
h) collabora con il coordinatore pedagogico per la realizzazione
di programmi di aggiornamento e formazione del personale e ne segue
l'attuazione;
i) programma, in accordo con l'assemblea del personale,
l'inserimento dei bambini nell'asilo-nido.
Presidente
Pongo in votazione l'articolo 27.
Esito della votazione:
Presenti, votanti e favorevoli: 21
Il Consiglio approva all'unanimità
Presidente
Do lettura dell'articolo 28:
Articolo 28 (Personale educativo)
1. Il personale addetto all'educazione, allo sviluppo
psico-fisico e all'assistenza del bambino si configura come
educatore di asilo-nido ed opera sotto la direzione del
coordinatore dell'asilo-nido.
Presidente
Pongo in votazione l'articolo 28.
Esito della votazione:
Presenti, votanti e favorevoli: 21
Il Consiglio approva all'unanimità
Presidente
Do lettura dell'articolo 29:
Articolo 29 (Compiti e funzioni del personale
educativo)
1. Gli educatori di asilo-nido svolgono i seguenti compiti con
il supporto, la collaborazione e la supervisione del coordinatore
dell'asilo-nido:
a) curano l'inserimento del bambino nell'asilo-nido,
promuovendone un corretto sviluppo psichico, fisico e
intellettivo;
b) organizzano l'attività educativa e ricreativa del bambino,
curandone l'incolumità, l'igiene personale e l'alimentazione;
c) tengono i necessari contatti con la famiglia del bambino;
d) elaborano, collettivamente, la progettazione pedagogica e
approntano gli strumenti organizzativi per la sua attuazione;
e) curano l'organizzazione dello spazio sia interno che esterno,
proponendo, se necessario, l'acquisto di materiale e attrezzature
scelti in base a progetti educativi;
f) collaborano con gli insegnanti di scuola materna per il
passaggio del bambino da una struttura educativa all'altra e
progettano, se possibile, attività in comune.
Presidente
Pongo in votazione l'articolo 29.
Esito della votazione:
Presenti, votanti e favorevoli: 21
Il Consiglio approva all'unanimità
Presidente
Do lettura dell'articolo 30:
Articolo 30 (Personale addetto ai servizi generali)
1. Il personale che si occupa di tutto quanto concerne la
confezione del vitto dei bambini, il guardaroba, la lavanderia, la
pulizia, il riordino e l'igiene degli spazi interni ed esterni si
configura come personale addetto ai servizi generali, svolge
attività complesse e non disgiunte da quelle del personale
educativo ed opera sotto la direzione del coordinatore
dell'asilo-nido.
Presidente
Pongo in votazione l'articolo 30.
Esito della votazione:
Presenti, votanti e favorevoli: 21
Il Consiglio approva all'unanimità
Presidente
Do lettura dell'articolo 31:
Articolo 31 (Compiti e funzioni del personale addetto ai
servizi generali)
1. Il personale addetto ai servizi generali svolge i seguenti
compiti:
a) confeziona il vitto dei bambini, secondo quanto stabilito dai
competenti servizi dell'Unità sanitaria locale;
b) assicura le prestazioni di pulizia ordinaria e straordinaria
necessarie per il buon funzionamento del servizio;
c) assicura il mantenimento di idonee condizioni degli spazi
interni ed esterni e delle attrezzature necessarie all'espletamento
delle varie attività;
d) collabora con il personale educativo per la manutenzione e
l'eventuale preparazione di materiale per le attività educative e
per l'allestimento dell'ambiente;
e) collabora, qualora la situazione lo consenta, col personale
educativo nei momenti progettati collettivamente;
f) collabora, in accordo col coordinatore dell'asilo-nido e col
personale educativo, qualora sia ritenuto opportuno,
all'inserimento del bambino nell'asilo-nido;
g) partecipa, secondo le esigenze, con le modalità concordate e
per quanto di propria competenza all'assemblea del personale e alla
programmazione del lavoro.
Presidente
Pongo in votazione l'articolo 31.
Esito della votazione:
Presenti, votanti e favorevoli: 21
Il Consiglio approva all'unanimità
Presidente
Do lettura dell'articolo 32:
Articolo 32 (Coordinamento pedagogico)
1. Il coordinamento tra i vari asili-nido viene assicurato, a
livello regionale, da un coordinatore pedagogico che dovrà avere
una professionalità polivalente, incentrata su competenze
progettuali e gestionali.
2. Il coordinatore pedagogico è scelto dalla Giunta regionale
tra il personale dell'Amministrazione regionale ovvero comandato da
altri enti pubblici in possesso di esperienza nel campo della
progettazione pedagogica
oppure tra altre persone in possesso di
analoghi requisiti; in tale caso si procede all'assunzione con
deliberazione della Giunta regionale per un periodo triennale
rinnovabile.
Al coordinatore pedagogico è corrisposto un compenso forfettario
annuo pari allo stipendio iniziale onnicomprensivo spettante al
personale di ruolo appartenente alla qualifica
vice-dirigenziale.
Presidente
Pongo in votazione l'articolo 32.
Esito della votazione:
Presenti, votanti e favorevoli: 23
Il Consiglio approva all'unanimità
Presidente
Do lettura dell'articolo 33:
Articolo 33 (Compiti e funzioni del coordinatore
pedagogico)
1. Il coordinatore pedagogico è responsabile nei confronti
dell'Amministrazione regionale della congruenza tra le attività
educative svolte negli asili-nido e le finalità del servizio di cui
alla presente legge.
2. Il coordinatore pedagogico svolge i seguenti compiti:
a) garantisce il coordinamento della progettazione pedagogica
dei vari asili-nido della Regione e ne integra, se necessario, in
accordo con i coordinatori degli asili-nido e con l'assemblea del
personale, i contenuti, assicurando eventuali supporti e stimoli
all'elaborazione;
b) favorisce la circolazione delle informazioni tra i vari
asili-nido e tra questi e i servizi sul territorio;
c) facilita la relazione, tra diverse realtà educative favorendo
il confronto di esperienze;
d) promuove, su richiesta dell'Amministrazione regionale e con
il concorso di esperti, in accordo con gli enti gestori, i
coordinatori degli asili-nido e l'assemblea del personale, la
progettazione di iniziative di aggiornamento e formazione,
coordinandone l'attuazione e generalizzandone i risultati;
e) promuove, in accordo con i coordinatori degli asili-nido e
l'assemblea del personale, ipotesi di sperimentazione e ricerca
volte all'interno dell'asilo-nido, a progetti sul territorio o ad
iniziative integrative al servizio;
f) favorisce e supporta la rielaborazione teorica delle
esperienze e delle sperimentazioni;
g) elabora ipotesi pedagogiche, definisce linee metodologiche e
appronta strumenti di verifica in accordo con i coordinatori degli
asili-nido e l'assemblea del personale o su richiesta dei
medesimi;
h) esprime un parere sulle proposte di iniziative formative
formulate dall'ente gestore per i fini di cui al successivo
articolo 38;
i) attiva e facilita i collegamenti tra l'asilo-nido e l'équipe
socio-sanitaria di distretto e i competenti servizi dell'Unità
sanitaria locale.
Presidente
Pongo in votazione l'articolo 33.
Esito della votazione:
Presenti, votanti e favorevoli: 23
Il Consiglio approva all'unanimità
Presidente
Do lettura dell'articolo 34:
Articolo 34 (Titoli per l'ammissione al concorso per
educatore)
1. Per l'ammissione al concorso per educatore di asilo-nido,
oltre i requisiti generali per l'accesso ai pubblici concorsi, è
richiesto il possesso di un titolo di studio ad indirizzo
pedagogico, conseguito presso una scuola secondaria superiore o a
seguito di successivi corsi di specializzazione riconosciuti dallo
Stato o dalla Regione Valle d'Aosta.
2. La Giunta regionale accerta, con proprio atto amministrativo,
i titoli di cui al comma uno.
Presidente
Pongo in votazione l'articolo 34.
Esito della votazione:
Presenti, votanti e favorevoli: 23
Il Consiglio approva all'unanimità
Presidente
Do lettura dell'articolo 35:
Articolo 35 (Titoli per l'ammissione al concorso per
coordinatore di asilo-nido)
1. Per l'ammissione al concorso per coordinatore di asilo-nido è
richiesto il possesso della qualifica di educatore di asilo-nido
con una anzianità nella qualifica di almeno tre anni, nonché il
possesso di uno dei titoli di studio accertati ai sensi del
precedente articolo 34.
2. Nelle more del concorso o in caso di impedimento o di assenza
del coordinatore per un periodo non inferiore a sei mesi, il
coordinamento dello agilo-nido può essere affidato, per un periodo
massimo di un anno, non prorogabile, ad un educatore in possesso
dei requisiti richiesti per l'ammissione al concorso da
coordinatore.
Presidente
Pongo in votazione l'articolo 35.
Esito della votazione:
Presenti, votanti e favorevoli: 23
Il Consiglio approva all'unanimità
Presidente
Do lettura dell'articolo 36:
Articolo 36 (Organico dell'asilo-nido)
1. L'organico dell'asilo-nido deve assicurare il regolare
funzionamento del servizio.
2. Il rapporto medio educatore-bambino non deve, di norma,
essere superiore ad uno a sei, in relazione alla frequenza massima
e tenuto conto dell'orario giornaliero di apertura e di chiusura
del servizio.
3. In presenza di bambini portatori di handicap, il rapporto è
ridotto in relazione al numero e alla gravità dei casi, prevedendo,
di volta in volta, il necessario personale di appoggio, sentiti
l'équipe socio-sanitaria di distretto ed il servizio di
neuropsichiatria infantile dell'Unità sanitaria locale.
4. Ogni asilo-nido è dotato di tre unità di personale addetto ai
servizi generali fino alla capienza di trentacinque bambini. Per
gli asili-nido dimensionati per un numero maggiore di bambini, il
personale addetto ai servizi generali potrà essere autorizzato in
numero superiore alle tre unità dal dirigente del Servizio affari
generali, assistenza e servizi sociali dell'Assessorato della
Sanità ed Assistenza Sociale, sentito il coordinatore
pedagogico.
5. Ogni unità di personale deve essere sostituita nei casi di
assenza superiore a quindici giorni, per motivi diversi dal congedo
ordinario.
6. In caso di assenza contemporanea di più unità di personale
della stessa qualifica, anche per periodi inferiori a quindici
giorni, per cause diverse dal congedo ordinario, l'ente gestore
deve provvedere alle sostituzioni in modo proporzionale alla
presenza dei bambini.
7. Il personale assente dal servizio deve essere sostituito da
personale assunto a tempo determinato in possesso dei titoli di cui
al precedente articolo 34, sulla base di un'unica graduatoria
formata ogni anno, congiuntamente, dagli enti gestori, a seguito di
apposita prova di selezione.
8. Nel caso in cui il personale in servizio sia in quantità
superiore a quello previsto dal rapporto di cui al comma due, il
personale eccedente può essere comandato a prestare servizio presso
altro asilo-nido esistente nello stesso comune o in altro comune
della Regione.
9. Il comando è disposto per un periodo di tempo determinato,
rinnovabile, dal dirigente del Servizio affari generali, assistenza
e servizi sociali, sentiti il coordinatore pedagogico, gli enti
gestori e le organizzazioni sindacali di categoria.
Presidente
Pongo in votazione l'articolo 36.
Esito della votazione:
Presenti, votanti e favorevoli: 23
Il Consiglio approva all'unanimità
Presidente
Do lettura dell'articolo 37:
Articolo 37 (Vigilanza)
1. La vigilanza sugli asili-nido e le funzioni ispettive di
coordinamento e di indirizzo sugli asili-nido sono demandate al
Servizio affari generali, assistenza e servizi sociali
dell'Assessorato della Sanità ed Assistenza Sociale.
Presidente
Pongo in votazione l'articolo 37.
Esito della votazione:
Presenti, votanti e favorevoli: 23
Il Consiglio approva all'unanimità
Presidente
Do lettura dell'articolo 38:
Articolo 38 (Formazione e aggiornamento del
personale)
1. L'ufficio per la formazione degli operatori dei servizi
socio-assistenziali del Servizio affari generali, assistenza e
servizi sociali dell'Assessorato della Sanità ed Assistenza
Sociale, sentiti il coordinatore pedagogico e gli enti gestori
nell'ambito dei piani di formazione professionale del personale
socio-sanitario e assistenziale, promuove attività di aggiornamento
e di formazione per il personale degli asili-nido.
2. L'ufficio di cui al comma uno organizza attraverso il
coordinatore pedagogico e in accordo con il coordinatore
dell'asilo-nido la formazione permanente per il personale in
servizio.
Presidente
Pongo in votazione l'articolo 38.
Esito della votazione:
Presenti, votanti e favorevoli: 23
Il Consiglio approva all'unanimità
Presidente
Do lettura dell'articolo 39:
Titolo VI Accesso al finanziamento
Articolo 39 (Spese di investimento)
1. Le spese per la progettazione, la costruzione, la
ristrutturazione, l'acquisto di arredamenti e di attrezzature,
nonché per la manutenzione straordinaria degli asili-nido sono
finanziate dalla Regione sulla base di propri piani triennali,
approvati dal Consiglio regionale su proposta della Giunta
regionale.
2. Gli enti che intendono realizzare un nuovo asilo-nido
presentano istanza al Servizio affari generali, assistenza e
servizi sociali, il quale, entro novanta giorni, esprime parere in
merito, previo accertamento della sussistenza delle condizioni per
la realizzazione dell'opera.
3. La determinazione circa la realizzazione dell'opera è assunta
dalla Giunta regionale.
4. La progettazione, la costruzione o la ristrutturazione di
asili-nido possono essere effettuate direttamente dalla Regione o
direttamente dagli enti promotori, previa approvazione della Giunta
regionale.
5. Gli enti promotori o gestori di asili-nido devono rivolgere
domanda di finanziamento al Servizio affari generali, assistenza e
servizi sociali dell'Assessorato della Sanità ed Assistenza
Sociale, che esprime il proprio parere entro novanta giorni,
corredando la stessa con la seguente documentazione:
a) progetto di massima dell'asilo-nido completo di tutti gli
elaborati e della stima del costo dell'opera;
b) atto comprovante la proprietà dell'area su cui sorgerà
l'asilo-nido.
6. Il controllo sulla corrispondenza dei lavori eseguiti dagli
enti promotori o gestori di asili-nido e il progetto esecutivo
approvato dalla Giunta regionale compete al Servizio affari
generali, assistenza e servizi sociali.
Presidente
Pongo in votazione l'articolo 39.
Esito della votazione:
Presenti, votanti e favorevoli: 23
Il Consiglio approva all'unanimità
Presidente
Do lettura dell'articolo 40:
Articolo 40 (Spese di gestione)
1. Le spese per la gestione e per la manutenzione ordinaria
degli asili-nido sono finanziate dalla Regione secondo le modalità
previste dal piano annuale di riparto dei finanziamenti di cui al
successivo articolo 41.
2. Gli enti gestori per ottenere i finanziamenti per la gestione
degli asili-nido devono presentare al Servizio affari generali,
assistenza e servizi sociali, entro il 30 giugno dell'anno
precedente a quello per il quale il finanziamento viene richiesto,
un programma corredato da opportuna documentazione dimostrativa
degli oneri e delle attività previste, del numero dei bambini che
si prevede frequenteranno l'asilo-nido e del numero del personale
necessario, con le relative qualifiche.
Presidente
Pongo in votazione l'articolo 40.
Esito della votazione:
Presenti, votanti e favorevoli: 23
Il Consiglio approva all'unanimità
Presidente
Do lettura dell'articolo 41:
Articolo 41 (Piano annuale di riparto dei finanziamenti per
spese di gestione)
1. Il piano annuale di riparto dei finanziamenti per spese di
gestione è approvato dal Consiglio regionale su proposta della
Giunta regionale, la quale provvede alla concessione delle somme
assegnate agli enti gestori, anche in più soluzioni, con proprie
deliberazioni.
2. Le modalità e le condizioni per l'utilizzo delle somme
assegnate sono annualmente fissate dal servizio di cui al comma
due, dell'articolo 40.
Presidente
Pongo in votazione l'articolo 41.
Esito della votazione:
Presenti, votanti e favorevoli: 23
Il Consiglio approva all'unanimità
Presidente
Do lettura dell'articolo 42:
Articolo 42 (Partecipazione degli utenti alle spese)
1. La partecipazione dei genitori o di chi ne fa le veci alle
spese del servizio è stabilita dal Consiglio regionale, sentita
l'Associazione dei Sindaci della Valle d'Aosta.
Presidente Pongo in votazione l'articolo 42.
Esito della votazione:
Presenti, votanti e favorevoli: 23
Il Consiglio approva all'unanimità
Presidente
Do lettura dell'articolo 43:
Articolo 43 (Rendiconto delle spese)
1. Entro il 31 marzo di ogni anno, gli enti gestori degli
asili-nido devono presentare al Servizio affari generali,
assistenza e servizi sociali il rendiconto analitico delle spese
sostenute nell'anno precedente.
2. Le quote di partecipazione degli utenti sono riscosse
dall'ente gestore e versate alla Tesoreria regionale con introito
al capitolo 9500 del bilancio di previsione della Regione per
l'anno 1993 "Ricupero di somme sulle erogazioni di spese correnti"
e ai corrispondenti capitoli per gli esercizi futuri.
Presidente
Pongo in votazione l'articolo 43.
Esito della votazione:
Presenti, votanti e favorevoli: 23
Il Consiglio approva all'unanimità
Presidente
Do lettura dell'articolo 44:
Articolo 44 (Inadempienze)
1. In caso di inadempienze da parte degli enti promotori o
gestori degli asili-nido nel rispettare le norme, le scadenze e le
condizioni di accesso al finanziamento previste dal presente titolo
la Giunta regionale riduce, sospende ovvero revoca il proprio
intervento finanziario.
Presidente
Pongo in votazione l'articolo 44.
Esito della votazione:
Presenti, votanti e favorevoli: 23
Il Consiglio approva all'unanimità
Presidente
Do lettura dell'articolo 45:
Titolo VII Asili-nido privati
Articolo 45 (Costruzione, organizzazione e gestione)
1. Gli asili-nido privati devono essere costruiti, organizzati e
gestiti secondo le norme della presente legge.
Presidente
Pongo in votazione l'articolo 45.
Esito della votazione:
Presenti, votanti e favorevoli: 23
Il Consiglio approva all'unanimità
Presidente
Do lettura dell'articolo 46:
Articolo 46 (Autorizzazioni)
1. I privati che intendano costruire o gestire strutture
destinate ad accogliere bambini da nove mesi a 3 anni devono
ottenere le preventive autorizzazioni dalla Regione per l'apertura
e per l'esercizio.
2. Le autorizzazioni di cui al comma uno sono rilasciate con
decreto dell'Assessore della Sanità ed Assistenza Sociale, previo
parere obbligatorio del comune in cui ha sede la struttura.
Presidente
Pongo in votazione l'articolo 46.
Esito della votazione:
Presenti, votanti e favorevoli: 23
Il Consiglio approva all'unanimità
Presidente
Do lettura dell'articolo 47:
Articolo 47 (Revoca delle autorizzazioni)
1. L'Assessore della Sanità ed Assistenza Sociale con proprio
decreto, può revocare le autorizzazioni all'apertura e
all'esercizio degli asili-nido privati in caso di sopravvenuta
carenza di uno dei requisiti previsti o in caso di modifica delle
condizioni che avevano determinato la concessione delle
autorizzazioni.
Presidente
Pongo in votazione l'articolo 47.
Esito della votazione:
Presenti, votanti e favorevoli: 23
Il Consiglio approva all'unanimità
Presidente
Do lettura dell'articolo 48:
Titolo VIII Norme finanziarie
Articolo 48 (Determinazione e copertura degli oneri)
1. Gli oneri derivanti dall'applicazione della presente legge
sono valutati, per l'anno 1993, in lire 8.500.000.000 e gravano sui
capitoli 58420, 58480 e sugli istituendi capitoli 61610 e 61615
della parte Spesa del bilancio di previsione della Regione per
l'esercizio finanziario 1993 e sui corrispondenti capitoli dei
futuri bilanci.
2. Alla copertura degli oneri di cui al comma uno si provvede,
per l'anno 1993, mediante utilizzo degli stanziamenti di lire
5.500.000.000 e di lire 3.000.000.000 già iscritti,
rispettivamente, al capitolo 58420, che assume la denominazione
"Contributi ai comuni, ai consorzi di comuni ed alle comunità
montane nelle spese di gestione di asili-nido", e al capitolo
5B480, che assume la denominazione "Contributi ai comuni, ai
consorzi di comuni ed alle comunità montane nelle spese di
investimento per gli asili-nido', del bilancio di previsione della
Regione per l'esercizio finanziario 1993.
3. A decorrere dal 1994, gli oneri necessari per l'applicazione
della presente legge sono determinati con la legge di bilancio, ai
sensi dell'articolo 15 della legge regionale 27 dicembre 1989, n.
90 recante norme in materia di bilancio e di contabilità generale
della Regione autonoma Valle d'Aosta.
Presidente
Pongo in votazione l'articolo 48.
Esito della votazione:
Presenti, votanti e favorevoli: 23
Il Consiglio approva all'unanimità
Presidente
Do lettura dell'articolo 49:
Articolo 49 (Variazioni di bilancio)
1. Al bilancio di previsione della Regione sono apportate le
seguenti variazioni in termini di competenza e di cassa:
Parte Spesa
Variazioni in diminuzione:
Cap. 58420 "Contributi ai comuni nelle spese di gestione di
asili-nido"
lire 100.000.000
Cap. 58480 "Contributi ai comuni nelle spese di investimento per
gli asili-nido"
lire 100.000.000
Variazioni in aumento:
Programma regionale 2.2.3.04.-"Servizi sociali"
Codificazione 2.1.2.1.0.3.08.07.08.
Cap. 61610 (di nuova istituzione) "Spese per la progettazione,
la costruzione, la ristrutturazione e la manutenzione straordinaria
degli asili-nido"
lire 150.000.000
Programma regionale 2.2.3.04.-"Servizi sociali"
Codificazione 2.1.2.2.0.3.08.07.08.
Cap. 61615 (di nuova istituzione) "Spese per l'acquisto di
attrezzature ed elementi di arredo per gli asili-nido"
lire 50.000.000
Presidente
Pongo in votazione l'articolo 49.
Esito della votazione:
Presenti, votanti e favorevoli: 23
Il Consiglio approva all'unanimità
Presidente
Do lettura dell'articolo 50:
Titolo IX Disposizioni transitorie e finali
Articolo 50 (Norme transitorie)
1. Gli enti gestori, entro un anno dall'entrata in vigore della
presente legge, approvano le nuove piante organiche del personale
degli asili-nido.
2. Al personale educativo di ruolo in servizio alla data di
entrata in vigore della presente legge, inquadrato nella qualifica
funzionale di puericultrice o assistente all'infanzia che abbia
frequentato, conseguendo l'attestato, il corso di formazione e
riqualificazione per il personale degli asili-nido, istituito con
deliberazione del Consiglio regionale n. 2987/VIII del 9 luglio
1987, è attribuita la qualifica funzionale di educatore di
asilo-nido.
3. Il personale di ruolo, in servizio alla data di entrata in
vigore della presente legge, inquadrato nella qualifica funzionale
di puericultrice o assistente all'infanzia, che non abbia
frequentato il corso di formazione e riqualificazione per il
personale degli asili-nido istituito con deliberazione del
Consiglio regionale n. 2987/VIII del 9 luglio 1987, mantiene la
qualifica in atto ed è indicato ad esaurimento nelle relative
piante organiche.
Presidente
Pongo in votazione l'articolo 50.
Esito della votazione:
Presenti, votanti e favorevoli: 23
Il Consiglio approva all'unanimità
Presidente
Do lettura dell'articolo 51:
Articolo 51 (Abrogazione di norme)
1. È abrogata la legge regionale 9 gennaio 1986, n. 3 "Nuove
norme sugli asili-nido".
Presidente
Pongo in votazione l'articolo 51.
Esito della votazione:
Presenti, votanti e favorevoli: 23
Il Consiglio approva all'unanimità
Presidente
Do lettura dell'articolo 52:
Articolo 52 (Dichiarazione d'urgenza)
1. La presente legge è dichiarata urgente ai sensi del terzo
comma dell'articolo 31 dello Statuto Speciale ed entrerà in vigore
il giorno successivo a quello della sua pubblicazione sul
Bollettino Ufficiale della Regione.
Presidente
Pongo in votazione l'articolo 52.
Esito della votazione:
Presenti, votanti e favorevoli: 23
Il Consiglio approva all'unanimità
Presidente
Pongo in votazione la legge nel suo
complesso.
Esito della votazione:
Presenti, votanti e favorevoli: 24
Il Consiglio approva all'unanimità
