Classificazione
CONSIGLIO REGIONALE
Attività consiliare d'aula



Oggetto del Consiglio n. 972 del 3 ottobre 2019 - Resoconto
OGGETTO N. 972/XV - Ordine dei lavori.
Rini (Presidente)
- La parola alla collega Morelli.
Morelli (AV)
- Per chiedere una sospensione per una
riunione di maggioranza.
Presidente
- La sospensione è concessa.
La seduta è sospesa alle ore 9:57
e riprende alle ore
11:12.
Rini (Presidente)
- Possiamo riprendere i lavori? La
parola al collega Restano, per mozione d'ordine.
Restano (GM)
- Per sapere il motivo della sospensione e
le decisioni. Abbiamo aspettato oltre un'ora!
Presidente
-
Credo che fossero delle sospensioni
legate ai gruppi consiliari e non alla Conferenza dei Capigruppo,
per la quale si rapporta in aula sull'esito delle riunioni. Erano
riunioni dei gruppi consiliari.
Restano (GM)
-
Mi permetta: la maggioranza ha
chiesto una sospensione e quindi lei dovrebbe saperlo!
Presidente
- Le spiego: quando c'è una riunione della
Conferenza dei Capigruppo ovviamente noi diamo indicazioni di
quanto è successo, ma qui sta alla discrezionalità dei gruppi se
vogliono riferire. Chiedo se c'è qualcuno della maggioranza che
vuole intervenire. La parola alla collega Morelli.
Morelli (AV)
- Correttamente da parte della minoranza c'è
la richiesta di chiedere l'esito di una sospensione, che si è
protratta più del previsto. C'è stata la necessità di alcuni
approfondimenti. Credo che le delucidazioni possano essere date in
una riunione della Conferenza dei Capigruppo che potremmo anche
fare subito.
Presidente
- Siete d'accordo? Facciamo una riunione della
Conferenza dei Capigruppo subito? Va bene, sospendiamo i lavori per
una riunione.
La seduta è sospesa alle ore 11:13 e riprende alle ore
12:11.
Rini (Presidente)
- Riprendiamo i lavori e chiediamo
scusa per la lunga interruzione. In seguito al voto espresso nella
Conferenza dei Capigruppo, ci sarà un'inversione dell'ordine del
giorno e si tratterà subito il punto 49.01. Se qualcuno vuole
intervenire sulla Conferenza dei Capigruppo, anche perché era stata
depositata una richiesta di Consiglio straordinario, che è venuta
meno, poiché è passata questa votazione sull'inversione dell'ordine
del giorno e quindi la trattazione immediata della proposta di
legge. Chiedo solo dei brevissimi interventi perché siamo nella
prassi e non nel regolamento. Prego, collega Manfrin.
Manfrin (LEGA VDA)
- Per riferire che, come sempre,
abbiamo dovuto assistere a un atto di prevaricazione di questa
maggioranza in questa azione sostenuta dai 5 Stelle per l'ennesima
volta e dobbiamo assistere all'ennesima mercificazione di questo
Consiglio, nel momento in cui si dice che tutte le iniziative di
quest'ordine del giorno che viene presentato e che doveva essere
discusso, in realtà solo carta straccia! Perché? Perché la
maggioranza ci impone il suo ordine del giorno, quello che ritiene
più opportuno, ovviamente in questo pungolata dai "penultimatum"
inviati tramite giornali da parte di Rete Civica. Noi a questo
ovviamente non ci vogliamo inchinare, non vogliamo assolutamente
chinare la testa di fronte a questi atteggiamenti che mortificano
il Consiglio, mortificano la rappresentanza democratica di questa
sala, che dovrebbe trattare tutti gli argomenti così com'è previsto
e che invece utilizza dei mezzucci, una compravendita di "ma io ti
accetto l'emendamento di qua, tu mi voti; e la Capogruppo di là",
per fare in modo di arrivare a sopravvivere. Io trovo tutto questo
vergognoso e noi su questo, lo diremo forte e chiaro, non siamo
assolutamente d'accordo!
Presidente
- Mi permetto di sottolineare che parlare di
prevaricazione della democrazia mi pare un pochino forte, poiché la
decisione è stata assunta a 21 voti nella Conferenza dei
Capigruppo. Giusto per onestà di cronaca. Ha chiesto la parola il
collega Mossa.
Mossa (M5S)
- A me sembra un pochino che stare qua dentro
faccia sì che si perdano un po' gli obiettivi reali, quello che le
persone qua fuori si stanno aspettando. È più di un anno che è
stata approvato una mozione per incentivare la sostituzione dei
mezzi più inquinanti con quelli più virtuosi. È passato più di un
anno! Quindi, se parliamo di priorità questa a me sembra una vera
priorità. Noi guardiamo quello che è il bene per i nostri
cittadini: lo facciamo qua in questa regione, lo facciamo nello
stato. Perché è questo quello che conta, i giochetti di palazzo per
noi non contano. Non fa niente se oggi andiamo a discutere una
legge che voi non volete trattare, semplicemente perché per
principio vi volete mettere di traverso. Ci sono cose che non
piacciono neanche a noi e ci sono cose che invece ci piacciono e
che vorremmo, e questa è una di quelle. Non facciamo da stampella a
nessuno, guardiamo quello che è il bene per la popolazione. E
fareste bene a farlo anche voi.
Presidente
- Un breve intervento per gruppo, se lo
ritenete opportuno. Prego, collega Ferrero.
Ferrero (MOUV')
- Rapidamente, giusto perché si capisca
all'esterno quello che è successo. Noi avevamo richiesto, anche con
un'iniziale accordo del Movimento 5 Stelle, una seduta di Consiglio
straordinario, perché lungi da noi la volontà di considerare
secondario questo argomento, a prescindere dal fatto che poi la
legge - è la mia posizione personale, ma non solo - poteva essere
fatta molto meglio, dato che si riduce a una legge di contributo,
ma detto questo l'alternativa era di dare dignità a questo
argomento in un Consiglio straordinario. Qualcuno ha pensato di
invertire l'ordine del giorno, la questione è legittima, ma
effettivamente - senza usare le parole del collega Manfrin, che ha
ben espresso comunque la questione - c'è poco da fare: se c'è un
ordine del giorno dovrebbe venire rispettato. Qui c'era
un'alternativa qualificante e adesso dire che qualcuno voleva
stoppare o non stoppare penso che faccia ridere i polli. Forse
anche il collega che è intervenuto del Movimento 5 Stelle doveva
consultarsi con il capogruppo. Probabilmente non hanno ancora
metabolizzato il passaggio da un capogruppo all'altro, quindi forse
parlarsi un pochettino prima e sapere quello che è successo
all'interno della Conferenza dei Capigruppo, perché chi ne ha
parlato non c'era, sarebbe stato meglio.
Presidente
- Il collega Mossa chiede la parola per fatto
personale.
Mossa (M5S)
- Vorrei dire che quando si accenna a un
collega e si fa un riferimento specifico, anche se non si fa il
nome è una furbata politica che ha poco senso. In realtà noi come
gruppo ci siamo confrontati e abbiamo deciso per l'inversione
dell'ordine del giorno. Quella di un Consiglio straordinario
sarebbe stata sicuramente un'opzione che ci avrebbe permesso di
utilizzare un'intera giornata per discutere dell'argomento.
Comunque sia, noi abbiamo votato a favore anche per
l'inversione.
Presidente
- La parola al collega Restano.
Restano (GM)
- La richiesta del Consiglio straordinario,
che può essere convocato dopo tre giorni, sicuramente non era una
perdita di tempo, ma tendeva a valorizzare l'argomento, proprio
perché importante e ritenuto fondamentale per il futuro della
nostra regione. Ma soprattutto tendeva a permettere ai consiglieri
di affrontare nella dovuta maniera tutto quanto abbiamo potuto
apprendere durante le audizioni, per far emergere le contraddizioni
di questa proposta di legge. Ora, se si vuole costringere la
trattazione dell'argomento all'interno di un Consiglio che ha
ancora almeno cinquanta punti da discutere, per poter comprimere la
discussione, non facendo emergere le contraddizioni contenute
all'interno di questa legge e quanto abbiamo audito in Commissione
da illustri e competenti persone e professori che sono venuti a
relazionare, si può fare, ma non è un esercizio a favore della
popolazione valdostana. Andiamo a creare un danno. Ieri - lo ridirò
nel mio intervento - abbiamo potuto apprezzare l'Assessore ai
trasporti che ha detto che per l'innevamento dobbiamo approfondire,
per i mucchi di neve bisogna valutare; la stessa cosa sul PTA:
"dobbiamo approfondire", "non me la sento di portare avanti questo
discorso - ha detto l'Assessore ai lavori pubblici - perché devo
valutare di più". Qua, a fronte di autorevoli e illustri professori
che sono venuti a dirci "portate avanti insieme il piano regionale
dei trasporti e questa legge", vogliamo far sprofondare il valore
di una scelta in un accordo dettato sul tempo dalla piattaforma
Riccarand.
Presidente
- La parola alla collega Minelli.
Minelli (RC-AC)
- La prima espressione che mi viene da
utilizzare è:
quel toupet
! Come si fa a dire che non c'è
stata la volontà o il tempo di discutere e di approfondire, quando
questa legge è all'ordine del giorno per la terza volta, sono state
fatte delle Commissioni in cui c'era tutto il tempo di
approfondire, di discutere degli emendamenti e c'è chi ha fatto
presenza e scena muta. Non abbiamo avuto la possibilità di
discutere con chi avrebbe avuto tutte le possibilità di dire la
propria opinione, di esprimere, di dibattere ed è qualche cosa che
mi lascia veramente sconcertata.
Voci fuori microfono.
Io vorrei parlare, non ho interrotto né il collega Manfrin, né
lei quando parla. E le sue battute francamente...! Non è lei che mi
deve dare la parola.
Presidente
- Colleghi, fate terminare l'intervento della
collega Minelli, per cortesia.
Minelli (RC-AC)
- Io non parlo se qualcuno mi interrompe,
quindi le chiedo gentilmente di parlare quando sarà il suo turno,
se lo vorrà fare.
Che sia il vostro un atteggiamento demagogico e strumentale lo
hanno capito anche i muri di quest'aula e fuori di qui lo capiranno
meglio ancora. Però francamente venire a dire che bisognava fare un
Consiglio straordinario, quando c'è stato tutto il tempo di
dibattere precedentemente, di presentare i propri emendamenti e di
discuterli - non di presentarli, ritirarli e ripresentarli,
eccetera eccetera, in un gioco delle tre carte - sinceramente lo
ritengo, per quest'aula e per chi è fuori di qui e aspetta che si
discuta, avvilente! Ecco, io non utilizzo un altro termine.
Questa è una legge che, com'è stato detto, è in discussione da
molto tempo. Avevate presentato un disegno di legge che, quello sì,
andava soltanto nell'ottica di una pioggia di contributi. Sono
state fatte delle modifiche nel corso di tutto questo anno, adesso
si arriva a discutere una legge che ha fatto il suo iter e che
giustamente deve essere rimessa alla votazione di questo Consiglio.
Poi ognuno deciderà quello che deve fare. Però arrivare ancora a
dire che c'è stata una volontà di non discutere, beh questo è
ridicolo!
Presidente
- Collega Cognetta, ha già parlato il
referente del suo gruppo. Mi espliciti il fatto personale.
Cognetta (MOUV')
- Certamente, glielo esplicito subito.
La collega mi ha indicato e ha detto che sono una persona non
educata e questo è un fatto personale, perché sono estremamente
educato e quindi vorrei parlare. Mi ha indicato dicendolo.
Presidente
- Allora, risponda nel merito del fatto
personale.
Cognetta (MOUV')
- Sono una persona educata. Non solo,
vorrei anche aggiungere che lei ha sempre potuto parlare e dire
tutto quello che voleva sommergendoci di parole inutili! Ed è
questo il grosso problema che c'è in quest'aula: tanta gente che
parla per un motivo inutile.
Presidente
- Collega!
Cognetta (MOUV')
- In aggiunta a questo vorrei dire che
in base all'articolo del Regolamento interno, rispetto al fatto
personale, chi chiede la parola per fatto personale deve
specificare in cosa consista il fatto stesso. Il Presidente del
Consiglio decide e se il consigliere insiste, il Consiglio senza
discussione decide a scrutinio palese. Vorrei che fosse applicata
più spesso questa questione dello scrutinio palese, perché non
capisco effettivamente più come vengono gestiti fatti personali in
quest'aula.
Presidente
- No, quando il fatto è esplicito come prima,
il Presidente lo accorda direttamente. Andiamo avanti, colleghi.
Veramente, anche nel rispetto di chi ci guarda: siamo stati sospesi
due ore per una Conferenza dei Capigruppo, ci sono delle emergenze,
andiamo avanti, perché lo spettacolo che stiamo dando credo che sia
indecoroso. Ha chiesto la parola la collega Minelli, per fatto
personale.
Minelli (RC-AC)
- Brevissimamente, esplicito il fatto
personale, visto che le mie parole sono state definite inutili.
Sono molto felice di sapere che per il consigliere Cognetta le mie
parole sono inutili, le sue per me non lo sono e andiamo
avanti.
Voci fuori microfono
Presidente
- Non è un fatto personale questo, è
un'opinione del collega Cognetta. È un giudizio politico, non alla
persona. Andiamo avanti, colleghi! Ha chiesto di parlare la collega
Pulz, sulla riunione della Conferenza dei Capigruppo, ne ha
facoltà.
Pulz (ADU VDA)
- Noi di ADU pensiamo con tutta la
modestia del caso, per carità, che voi maggioranza abbiate fatto
una mossa sbagliata in questo gioco degli scacchi, perché vi
abbiamo offerto una pedina eccezionale, cioè un Consiglio
straordinario che avrebbe avuto persino un rilievo maggiore per
questa legge che riguarda il finanziamento a pioggia. Avete fretta,
ora, perché il cronoprogramma è stringente, e qualcuno non eletto
in Consiglio, anche perché non era candidato, batte i pugni sul
tavolo attraverso i giornali. Ora avete votato l'inversione, come
se tutte le altre iniziative della minoranza non fossero
altrettanto urgenti: alcune sono lì da molto tempo, eppure
dignitose. Noi ne prendiamo atto e ci adeguiamo controvoglia alla
decisione dei più, 5 Stelle compresi.
