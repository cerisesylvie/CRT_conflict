Classificazione
ORDINE PUBBLICO - FORZE ARMATE
Caserme e carceri



Oggetto del Consiglio n. 141 del 4 ottobre 2018 - Resoconto
OGGETTO N. 141/XV - Interpellanza: "Soluzioni per garantire
prestazioni sanitarie in orari non coperti dal servizio presso la
casa circondariale".
Bianchi (Presidente) -
Punto n. 15 dell'ordine del
giorno. La parola al Consigliere Mossa per l'illustrazione.
Mossa (M5S) -
Prima di arrivare al cuore del problema,
permettetemi di fare una piccola premessa per rendere coscienti
anche i cittadini valdostani della realtà del carcere di Brissogne,
perché tanti probabilmente non sono al corrente di quello che
avviene all'interno di queste mura.
Io e la Deputata Tripodi qualche giorno fa ci siamo recati
presso la casa circondariale e abbiamo avuto modo di visitare sia
le aree adibite al personale, come gli uffici amministrativi e le
postazioni di guardia, che quelle adibite ai detenuti. Elenco solo
alcune delle criticità che abbiamo potuto rilevare: assenza di un
direttore fisso; carenza di personale; sovrabbondanza di detenuti
(al momento sono 226, ma hanno deciso di portarli a 280 con
l'apertura della sezione B2); spazi estremamente ridotti nelle
celle (per rimediare a questa criticità di giorno tengono le celle
aperte e permettono ai detenuti di usufruire del corridoio comune)
e da questo assembramento spesso scaturiscono continue liti e
risse, nelle quali spesso viene coinvolto il personale in servizio
(siamo al corrente di questo perché lo leggiamo spesso sugli organi
di stampa); mancanza di videosorveglianza; danni strutturali
interni ed esterni al complesso e assenza di manutenzione; acqua
non potabile e pressione insufficiente, al punto che i detenuti
sono costretti a fare la doccia a giorni alterni; una stanzina
adibita a biblioteca che raccoglie un numero limitatissimo di
volumi e l'insufficienza di corsi che possano veramente rieducare i
detenuti in un percorso per poterli poi reinserire nel mondo del
lavoro. A tal proposito vorrei fare riferimento all'articolo 27
della nostra Costituzione che recita che le pene non possono
consistere in trattamenti contrari al senso di umanità e devono
tendere alla rieducazione del condannato.
Vivere all'interno di quelle mura e in quelle condizioni di
disagio non porta di sicuro alla rieducazione del reo, ma, anzi, si
rischia di ottenere l'effetto inverso. Il malessere dei detenuti si
riflette inevitabilmente su tutto il personale, già in difficoltà a
causa della mole di lavoro e della carenza di personale. A tutto
questo si aggiunge l'assenza del medico all'interno della struttura
dalle ore 19:00 alle ore 8:00 del giorno successivo nei giorni
feriali e dalle ore 14:00 alle ore 8:00 nei giorni festivi.
L'assenza di un medico che copra l'arco delle ventiquattro ore
aggrava la situazione già critica della struttura. Quando un
detenuto infatti necessita di cure mediche dopo l'orario di
copertura, il personale è costretto a chiamare l'ambulanza per poi
scortarla al pronto soccorso e a piantonare il detenuto per tutto
il tempo della visita, intasando così le sale del pronto soccorso.
Spesso, a causa della carenza di personale, si è costretti a
chiedere l'ausilio di altri corpi di polizia privandoli al settore
sicurezza e al controllo del territorio. Viene quindi a crearsi un
disagio sia dal punto di vista ospedaliero che da un punto di vista
relativo alla sicurezza. Quando poi a necessitare di cure è un
detenuto/collaboratore di giustizia, sale il livello di protezione
e a volte si devono muovere contestualmente fino a dodici uomini
per la scorta, con tutti i disagi che questo comporta. A tutto
questo aggiungo che alcuni detenuti, essendo a conoscenza di tale
carenza, spesso ricattano il personale al fine di ottenere
agevolazioni non previste, minacciando di fingersi malati allo
scopo di creare i disagi appena descritti.
Gran parte delle carenze sopraesposte sono di competenza statale
e a livello regionale si può fare ben poco, se non sollecitare
l'intervento del Ministero della giustizia affinché prenda
provvedimenti, ma la gestione della sanità è però di competenza
regionale. Per questo motivo chiediamo all'Assessore alla sanità
quali siano i provvedimenti che intende adottare per sopperire a
tale criticità.
Presidente -
La parola all'Assessore Certan per la
risposta.
Certan (ALPE) -
Collega Mossa, credo che lei abbia
sollevato sicuramente delle problematiche interessanti e anche da
approfondire. Io, però, con la mia risposta, mi limito alla parte
dell'interpellanza in cui lei ha chiesto quali sono le soluzioni
che si intendono adottare per garantire all'interno della casa
circondariale prestazioni sanitarie anche negli orari ad oggi non
coperti.
L'assistenza sanitaria penitenziaria viene erogata con le stesse
modalità con cui viene erogata agli altri cittadini mediante
l'assistenza sanitaria di base e la continuità assistenziale. Si
precisa che la condizione di restrizione non fa della popolazione
carceraria una popolazione di per sé malata, quindi necessitante di
altri numeri o di altre proporzioni. Tutte le altre prestazioni:
l'urgenza, la diagnostica non eseguibile presso la casa
circondariale (quindi analisi, eccetera) da effettuarsi nei reparti
o al pronto soccorso sono erogati dai servizi competenti.
Un dato da tenere in considerazione è il rapporto tra il numero
di assistiti e il medico di famiglia, assimilabile al medico di
sanità penitenziaria; quello che per gli altri cittadini è il
medico di famiglia, in carcere è il medico di sanità penitenziaria,
ed è considerato ottimale in termini di un medico per mille
assistiti fino ad un numero massimale di 1.500. Presso la casa
circondariale tale rapporto è pari ad un medico ogni 255/260
assistiti, quindi molto inferiore rispetto ai dati nazionali. A tal
proposito è importante ricordare che il trasferimento di risorse da
parte del Ministero della giustizia è ampiamente inferiore ai costi
che l'Azienda sanitaria sostiene per garantire l'assistenza
sanitaria penitenziaria. Inoltre, stante il notevole incremento
della popolazione carceraria che si è venuto recentemente a
concretizzare, l'Azienda sanitaria ha provveduto ad integrare il
contratto con una cooperativa che fornisce servizi assistenziali al
fine di incrementare l'orario dell'assistenza infermieristica
dedicata per coprire gli orari di cui lei parlava.
Si ritiene pertanto che l'assistenza sanitaria sia in linea con
quella prevista dagli
standard
nazionali di riferimento e
che, in ogni caso, non può essere il personale sanitario a
sopperire alle carenze di personale di cui lei parlava della casa
circondariale, della mancanza di un direttore oppure di dover
risolvere anche i ricatti o le liti che avvengono all'interno. È
comunque nostra intenzione approfondire e monitorare se tale
incremento di orario dell'assistenza infermieristica - e quindi
anche di risorse - sia utilizzato nel modo adeguato e, soprattutto,
se risponda alle reali necessità. Faremo sicuramente degli
approfondimenti su questo, ma l'incremento di risorse è stato
abbastanza ingente per poter almeno garantire la copertura su
ventiquattr'ore, sia con l'assistenza sanitaria di un medico
durante la giornata, sia con l'assistenza infermieristica durante
le altre ore.
Presidente -
La parola al Consigliere Mossa per la
replica.
Mossa (M5S) -
Ringrazio l'Assessore per la risposta, però
comunico che non sono per niente soddisfatto.
Come ho già illustrato, la presenza di un medico h24 è
importante, è essenziale sia per i problemi relativi alla sicurezza
che per i problemi relativi all'intasamento dell'organo del pronto
soccorso. La presenza di un infermiere oltre l'orario lascia il
tempo che trova, perché un infermiere, oltre a somministrare i
farmaci, non si prende alcuna responsabilità nei confronti dei
detenuti, Pertanto la situazione attuale, già descritta come
drammatica, grazie a questo "governo del fare" probabilmente solo
"cerimonie" non ottiene nessun risultato.
Presidente -
Al tavolo della Presidenza è stata
depositata su questo tema anche una risoluzione; quindi, appena
fatte le copie, la distribuiremo. Proseguiamo con l'ordine del
giorno.
