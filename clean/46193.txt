Classificazione
AMMINISTRAZIONE REGIONALE
Ordinamento degli uffici e del personale



Oggetto del Consiglio n. 2659 del 13 luglio 2023 - Resoconto
OGGETTO N. 2659/XVI - Interpellanza: "Elargizione degli
emolumenti relativi al rinnovo del contratto del comparto unico
regionale 2019/2021".
Marguerettaz (Presidente) -
Chiudiamo con l'ultima
interpellanza, n. 52. Per la presentazione, la parola alla collega
Erika Guichardaz.
Guichardaz E. (PCP) -
Tema piuttosto ricorrente, visto
che il contratto regionale è scaduto nel 2018.
Nell'ottobre 2022 in risposta ad una nostra interpellanza,
l'allora Presidente Lavevaz dichiarava che, rispetto ai rinnovi
contrattuali del comparto, il COREPOC (Comitato Regionale Politiche
Contrattuali) avrebbe provveduto, entro la fine di novembre, ad
emanare la parte giuridica di rinnovo della parte ovviamente delle
categorie per il triennio 2019-2021 e le Organizzazioni sindacali
sarebbero state poi successivamente contattate per l'apertura delle
contrattazioni.
Nel febbraio 2023, un altro Presidente invece ha sottoscritto
l'ipotesi di accordo per il rinnovo del contratto collettivo. Mi
riferisco all'allora Presidente vicario Bertschy.
Successivamente, il 28 marzo 2023, quando lei Presidente è
venuto in seconda Commissione, aveva riferito che il rinnovo
contrattuale era stato concordato con le Organizzazioni sindacali e
di lì a breve sarebbe stato portato alla firma definitiva.
Il 20 aprile, durante una discussione su una nostra
interpellanza rispetto ai motivi della mancata sottoscrizione del
rinnovo, lei aveva affermato: "L'operazione si perfezionerà con
l'approvazione (dunque con il rendiconto finanziario), in modo da
poter dare conto dell'intera erogazione, sia delle categorie sia
dei Vigili del fuoco assieme ai Forestali, come peraltro era già
stato evidenziato in Commissione. In tale sede era stato anche
individuato un arco temporale che si poteva individuare
indicativamente nel mese di giugno per chiudere il percorso".
Il 31 maggio è stato firmato quell'accordo e nessuno ha ancora
ricevuto arretrati o quanto spetta per quel rinnovo contrattuale,
nonostante siano anche arrivate delle note sindacali che
confermavano che nel mese di giugno sarebbero arrivati quei
soldi.
Ricordiamo che parliamo di 5 mila dipendenti, quindi comunque
una grande fetta di popolazione.
Quello che noi chiediamo è se corrisponda al vero che non sono
stati elargiti gli emolumenti relativi al rinnovo contrattuale e,
se questo non è avvenuto, quali siano i motivi che determinano il
perdurare del mancato impegno e quando e con quali modalità sia
intenzione di rispettare quanto sottoscritto per quanto riguarda
anche gli arretrati. Tutto questo perché sappiamo che c'è anche
tutta una parte gli arretrati di indennità accessorie riferiti a
nuove figure retribuite all'interno del contratto, come quella
dell'armiere ad esempio - di cui avevamo parlato -
ma anche
indennità riferite al Corpo forestale valdostano e al Corpo
regionale dei Vigili del fuoco.
Presidente -
Per la risposta, la parola al presidente
Testolin.
Testolin (UV) -
Per il primo quesito, ricordo che il
pagamento degli emolumenti contrattuali è in capo ai singoli enti
del comparto unico cui il CCRL (contratto Collettivo Regionale di
Lavoro), sottoscritto al 31 maggio ultimo scorso, si applica.
Rispondo quindi per quanto riguarda l'Amministrazione regionale,
il pagamento degli arretrati stipendi spettanti a far data dal
primo gennaio 2019 ai dipendenti regionali avverrà contestualmente
all'aggiornamento dello stipendio nel cedolino paga del mese di
agosto.
Nello stesso cedolino saranno altresì erogati gli arretrati
degli istituti di carattere economico per la cui quantificazione è
previsto il rinnovo dello stipendio tabellare, nonché quelli
relativi alle indennità accessorie già esistenti e per le quali il
contratto ha previsto un incremento dell'importo, quale l'indennità
di reperibilità, l'indennità di rischio, l'indennità di servizio
attivo, l'indennità di sede.
Quanto alle nuove indennità accessorie istituite dal contratto
(indennità operatori CUR (Centrale Unica di Risposta), articolo 9,
indennità di Motorizzazione civile, indennità di sede montana,
indennità di funzioni preposto di cui al Decreto Legislativo 8,
l'indennità di servizio armiere - che citava la collega -,
l'indennità a istruttore tecnico e ispettori SGS (Sistema Gestione
Sicurezza) di cui al Decreto legislativo 105/2015 articolo 19),
sono in fase di ultimazione gli interventi tecnici necessari per la
creazione e la gestione delle relative voci sugli applicativi
informatici e il pagamento delle stesse potrà avvenire sempre con
decorrenza mese di agosto, previa attribuzione da parte dei
dirigenti competenti.
Per il secondo quesito, il pagamento ad agosto degli arretrati
del rinnovo contrattuale 2019-2021 ai dipendenti regionali avviene
nel rispetto della tempistica prevista all'articolo 4 comma 4 del
contratto stesso: entro novanta giorni dalla sottoscrizione
dell'accordo, che è arrivato con un po' di ritardo proprio per il
discorso legato alla determinazione delle risorse necessarie per
coprire tutto il fabbisogno.
L'adeguamento dello stipendio previsto entro sessanta giorni
dalla sottoscrizione dell'accordo avviene contestualmente
all'erogazione degli arretrati, quindi con un mese di ritardo, per
rispondere alle esigenze di carattere tecnico dell'applicativo che
gestisce l'elaborazione dei cedolini, obsoleta ed in fase di
sostituzione, che non ha consentito di separare i due adempimenti
contrattuali.
Trattandosi dell'ente più grande del comparto unico, vi sono
numerose attività amministrative contabili e tecniche da compiere
per dare applicazione al rinnovo contrattuale 2019-2021 che gli
uffici del Dipartimento personale e organizzazione, per quanto di
rispettiva competenza, hanno avviato con tutta la sollecitudine
possibile, compatibilmente con le carenze di organico, comuni a
tanti uffici dell'Amministrazione, compreso l'ufficio retribuzioni,
e con le criticità di un applicativo che, come si è già detto
sopra, è ormai in fase di dismissione.
Per quanto riguarda il terzo quesito, com'è noto, il contratto,
oltre a disporre il rinnovo contrattuale per il triennio economico
2019-2021, ha proceduto alla perequazione a far data dal primo
gennaio 2018 delle indennità di cui agli articoli 16 (indennità
pensionabile per il Corpo forestale della Valle d'Aosta), e 17
(indennità di rischio, personale professionista dell'area operativa
tecnica del Corpo valdostano dei Vigili del fuoco), al fine di
adeguare gli importi a quelli stabiliti a livello nazionale
rispettivamente per le Forze di polizia e per il personale del
Corpo nazionale dei Vigili del fuoco.
La perequazione delle indennità di rischio dei Vigili del fuoco
presuppone un diverso sistema di classificazione del personale e
dell'area operativa tecnica del Corpo valdostano dei Vigili del
fuoco rispetto all'attuale, in quanto gli importi sono
differenziati a seconda di determinate situazioni di anzianità
giuridica.
Per questo motivo, l'applicazione della suddetta disposizione
contrattuale rende necessarie alcune attività propedeutiche
all'elaborazione dei cedolini, che consistono nella determinazione
dell'anzianità di ruolo di ciascun dipendente in riferimento agli
scaglioni previsti dall'articolo 17, a partire dal primo gennaio
2018 fino ad oggi, quindi con una complessità anche di calcolo non
usuale, quindi per cinque distinte annualità e nel caricamento dei
conseguenti periodi di inquadramento sul sistema informatico di
gestione giuridica ed economica del personale regionale, previa
creazione delle nuove qualifiche.
Concluse le suddette fasi, si potrà dare luogo all'attribuzione
degli importi delle indennità di rischio, come definite dal
contratto, ed elaborare i cedolini con conguaglio a partire dal
primo gennaio 2018.
Il pagamento degli arretrati e l'aggiornamento degli importi
delle indennità di rischio del Corpo valdostano dei Vigili del
fuoco avverranno quindi successivamente, con il cedolino paga del
mese di ottobre.
Sebbene per gli arretrati e l'adeguamento delle indennità
pensionabile del Corpo Forestale non siano necessarie le attività
propedeutiche di determinazione dell'anzianità di servizio, per
ciascuna delle annualità interessate si potrebbero quindi
aggiornare gli importi e liquidare gli arretrati dell'indennità
pensionabile anche anticipatamente. Si è ritenuto di uniformare le
tempistiche di attuazione delle due disposizioni di perequazione
dei trattamenti economici accessori dei due corpi con liquidazione
con il cedolino paga di ottobre, che è quello che è già stato per
le vie brevi comunicato anche alle Associazioni sindacali.
Presidente -
Per la replica, la parola alla collega Erika
Guichardaz.
Guichardaz E. (PCP) -
L'informatica dovrebbe aiutarci,
invece tutte le volte (una volta per le graduatorie degli
insegnanti, una volta per altre questioni, questa volta per quello
che riguarda i cedolini paga), tutte le volte ci complica la vita;
sembra sempre che a causa dei programmi informatici noi dobbiamo
aspettare. In questo caso, per il rinnovo dal gennaio 2019
all'agosto 2023, quindi quattro anni e 8 mesi, per quello che
riguarda invece la parte dei Vigili del Fuoco dal gennaio 2018
all'ottobre 2023, quindi 5 anni e 10 mesi per avere diritto a cose
che i colleghi che sono dipendenti statali hanno di
default.
Io continuo a dire: insegnanti, ribellatevi se vogliono farvi
passare nel contratto regionale,
idem
dipendenti della
sanità. Queste sono le cose che succedono quando si è un dipendente
regionale e quindi io spero che nello stipendio di agosto ci sia
quanto da lei detto perché, contrariamente, torneremo nel mese di
settembre con una nuova interpellanza.
