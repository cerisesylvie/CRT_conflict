Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 547 del 27 ottobre 1982 - Resoconto
OGGETTO N. 547/VII - DISEGNO DI LEGGE CONCERNENTE:
"CONCESSIONE DI GARANZIA FIDEIUSSORIA DELLA REGIONE A FAVORE DELLA
DITTA BUZZI ROMANO DI AOSTA PER IL PAGAMENTO DI CANONI DI LOCAZIONE
FINANZIARIA".
PRESIDENTE:
Ha chiesto di parlare l'Assessore
all'Industria, Commercio, Artigianato e Trasporti Chabod, ne ha
facoltà.
CHABOD - (D.C.):
Il Sig. Romano Buzzi ha aperto in
Regione America una piccola industrietta artigianale dove lavorano
al momento venti persone. Si è incaricato di assumerne quindici
alla fine del corso, per cui doveva comprare tutti i macchinari. La
Leasimpresa S.p.A. di Torino però non ha voluto concedergli un
mutuo senza avere una garanzia fideiussoria; la Regione ha allora
deciso di fornire lei stessa la fideiussione, che ammonta a 118
milioni, con canone di locazione di 37.400 riferito ad un milione
di macchinari, per la durata di 35 mesi.
PRESIDENTE:
Faccio presente che la Commissione Affari
Generali e Finanze ha proposto la sostituzione degli artt. 3 - 4
per questioni puramente tecniche e di imputazione di bilancio ed
analogamente ha fatto la Commissione per lo Sviluppo Economico,
oltre ad avere pronunciato parere differenziato.
E' aperta la discussione generale. Ha chiesto di parlare il
Consigliere Carlassare, ne ha facoltà.
CARLASSARE - (Dem. Prol. - Nuova Sin.):
Leggendo questo
disegno di legge la prima cosa che salta in testa è che questo
signor Buzzi ha tanti santi in paradiso. In pratica ci troviamo di
fronte ad una dittarella artigianale con sei dipendenti che riceve
dall'Amministrazione regionale, un finanziamento per un importo di
243 milioni, per corsi professionali che sono al di fuori dei corsi
CEE, quindi sono a totale carico della Regione. Si tratta di corsi
della durata di un paio di anni, alla fine dei quali la ditta con
sei dipendenti ne assume altri quindici, dopo averne fatti lavorare
venti durante quei due anni. La Regione nel frattempo paga il costo
dei corsi, paga l'affitto per i macchinari, dà la garanzia
fideiussoria, e, per quanto mi risulta, il prodotto lavorato da
questi operai apprendisti viene regolarmente immesso nel mercato
dalla Ditta Buzzi. Per di più l'Amministrazione regionale acquista
anche i maglioni che la ditta Buzzi produce con corsisti
stipendiati dalla Regione!
Questo è il quadro sintetico della situazione, per cui la
Regione paga lo stipendio agli apprendisti (anche se è ancora da
vedere che tipo di mestiere apprendono, perché gli viene insegnato
a lavorare su certe macchine e l'apprendimento dell'uso della
macchina non dura più di quindici giorni). Mi pare che questo sia
un metodo assolutamente sbagliato di operare, dovrebbero essere
tutte riportate all'interno di quella legge sulla formazione
professionale proprio per evitare il ripetersi di episodi del
genere. Sono convinto che il costo sociale di questa operazione non
venga assolutamente compensato da un punto di vista dell'aumento
reale dei livelli occupazionali, della qualità dei posti di lavoro
e dell'acquisizione di un'effettiva professionalità da parte di
coloro che hanno partecipato a questi corsi. Anche se il disegno di
legge prevede solo la parte minore di impegno finanziario, che è
quella della copertura finanziaria della garanzia fideiussoria,
ritengo che questa garanzia debba essere giudicata sulla base di un
giudizio complessivo su tutta l'operazione dei corsi di formazione
che vengono bellamente regalati alla ditta Buzzi Romano, che
ritengo non dia garanzie per il mantenimento dei posti di lavoro.
Formulo pertanto la mia dichiarazione di voto, che riguarda anche
gli articoli, nel senso che voterò contro per tutte le motivazioni
dette prima.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA - (P.C.I.):
E' un'iniziativa abbastanza strana
questa proposta dalla Giunta regionale. Abbiamo già discusso, nel
ratificare le delibere di Giunta, dei corsi di formazione
professionale, ed ora uno di questi corsi ce l'abbiamo sott'occhio,
per capire bene in cosa consistono. Come diceva prima il
Consigliere Carlassare, in questo caso c'è un artigiano che
produceva già dei maglioni, che si è rivolto alla Regione per fare
un corso. La Regione gli paga per un anno l'affitto dei locali dove
deve avere luogo il corso, poi paga tutto il personale per sei mesi
interamente, per altri sei mesi paga il 50%, per altri sei mesi
ancora il 25%. La Regione affitta anche i macchinari su cui queste
persone devono lavorare, dando la garanzia fideiussoria
sull'affitto degli stessi, si assume le spese per il materiale di
esercitazione, è disponibile ad acquistare il prodotto.
Noi, oltre alla fantasia ed alla capacità di proposta di questo
signore, non riusciamo a capire bene cosa ci metta di suo, se non
l'impegno ad assumere quindici di questi corsisti, su venti, per
cinque anni, salvo cause di forza maggiore.
Allora le osservazioni che facciamo sono queste: è possibile
considerare corso di formazione professionale una cosa del genere?
No, questa è un'attività in cui, a condizioni molto favorevoli, un
artigiano riesce ad ampliare la propria dimensione là dove per
altri artigiani ottenere finanziamenti non è facile. C'è il
problema delle garanzie, la Regione non può assolutamente
intervenire perché le banche chiedono garanzie reali di cui gli
artigiani non dispongono. In questo caso, con questa trovata di
passare dal livello artigianale a quello piccolo industriale, si
fanno ponti d'oro. L'unica cosa che questo signore mette è il filo
di lana, tutto il resto, almeno per un certo periodo, non lo mette
lui, a meno di verificare che il filo di lana non sia da
considerare materiale da esercitazioni. Noi riteniamo che questo
non sia un corso, ma un'iniziativa di tipo industriale, ed in tal
caso perché farla passare in questa forma particolare dei corsi e
non chiedere al signor Buzzi di rivolgersi alla Finanziaria? Questo
avrebbe potuto valutare le sue capacità imprenditoriali, la
solidità della sua azienda, il tipo di mercato esistente, molto
meglio di quanto possa fare il Consiglio regionale, che in sostanza
approva solo sulla base di una lettera di una decina di righe
indirizzataci da questo signore.
Secondo noi si rischia di aprire una brutta strada con questo
tipo di iniziativa, perché nulla vieta ad altri artigiani di
chiedere le stesse condizioni ed ottenere pertanto gli stessi
vantaggi. Ecco la ragione per cui non siamo favorevoli a questo
disegno di legge e chiediamo che siano approfondite le garanzie,
almeno quelle relative alla possibilità di occupare un certo numero
di persone.
PRESIDENTE:
Ha chiesto di parare il Consigliere Minuzzo,
ne ha facoltà.
MINUZZO - (P.S.D.I.):
Con una battuta di spirito, se non
fosse un po' fuori luogo, visto che le aziende artigiane stanno
attraversando momenti di crisi molto grave, potremmo definire
l'iniziativa dell'Assessore Chabod ottima, perché da domani tutte
le aziende artigiane sarebbero autorizzate a chiedere la
fideiussione alla Regione.
Probabilmente l'Assessore Chabod non si ricorda che nel mese di
maggio ha avuto un incontro con i responsabili dell'Associazione
Artigiani della Valle d'Aosta, i quali gli hanno chiesto dei
provvedimenti da parte della Regione per concedere delle
fideiussioni a coloro che avevano difficoltà ad attingere al
credito Artigiancassa. Non dimentichiamo che parecchie di queste
aziende, che vogliono attingere ai mutui regionali con la legge 41,
si vedono respinte le domande di ammissione per il fatto di non
avere garanzie sufficienti da presentare alle banche. Questa
fideiussione non riusciamo a capirla, a meno che non ci siano due
diversi tipi di trattamento tra gli artigiani comuni - se così
vogliamo chiamarli - ed imprese artigiane forse raccomandate.
Detto questo, vorrei sapere dall'Assessore Chabod, se è in grado
di rispondermi, con quali criteri è stata nominata una Commissione
per questi corsi professionali, quali sono i suoi compiti ed in
più, visto che questa è un'attività che potrebbe benissimo essere
svolta da portatori di handicaps, se sono stati inseriti in questi
corsi anche dei portatori di handicaps per l'avviamento nel mondo
del lavoro o se i partecipanti al corso sono stati assunti chissà
in che modo. Gradirei avere una risposta al riguardo, perché mi è
giunta voce che a qualcuno è stato detto alcuni giorni prima che
iniziasse il corso, che le assunzioni erano già state chiuse, ma se
questo qualcuno avesse avuto qualche spinta, probabilmente sarebbe
riuscito ad entrare a far parte del corso. Sebbene si tratti di
affermazioni di cui non si è potuto accertare la veridicità,
sappiamo che quando girano queste voci un briciolo di fondamento ci
può anche essere.
Riteniamo che questo provvedimento - lo avevamo chiesto anche in
Commissione - debba essere rinviato fino a dopo l'approvazione
della legge-quadro regionale sulla formazione professionale. Devo
dire ancora una volta che l'Assessore ci ha messi di fronte ad un
fatto compiuto, in quanto questi corsi sono iniziati già da dieci o
quindici giorni, per cui se adesso rinviamo questa legge, con la
quale l'Assessore ha fatto un'opera meritevole al fine di aprire
nuove prospettive di posti di lavoro ai molti disoccupati della
nostra Regione, la responsabilità ricade sul Consiglio
regionale.
Anche l'iter d'inizio dei corsi è stato poco corretto nei
confronti del Consiglio regionale, sarebbe stato meglio dare avvio
ai corsi almeno dopo che il Consiglio aveva già approvato questo
disegno di legge. E poi, ripeto, ci sono molte aziende artigiane
che non riescono ad attingere al credito, che sono in difficoltà
non perché sono insolventi, ma perché lavorano con l'indotto, con
la nazionale Cogne, con altre aziende metallurgiche, e non riescono
a far fronte agli impegni che hanno già assunto perché le aziende
più grosse non pagano. Non riusciamo a capire perché a questo punto
ci siano queste sperequazioni fra gli artigiani.
PRESIDENTE:
Ha chiesto di parlare il Consigliere Tamone,
ne ha facoltà.
TAMONE - (U.V.):
Jusqu'ici on a souligné surtout les
aspects négatifs de cette opération, en négligeant quand même d'en
voir les aspects positifs. On ne peut pas critiquer l'action menée
par un gouvernement régional en disant simplement et toujours qu'il
ne s'engage pas, et au contraire, lorsqu'il prend des initiatives
dans ce domaine, qu'il se trompe toujours. Moi, je comprends bien
que c'est le devoir de l'opposition de nous convaincre que nous ne
sommes pas à même de gouverner; toutefois, il y
a du positif
dans l'engagement de cette entreprise, d'embaucher quinze ouvriers,
ce qui correspond dans un moment très difficile du point de vue de
l'occupation en Vallée d'Aoste, à quinze places de travail en
plus.
J'ai pris, moi aussi, des informations au sujet de M. Buzzi; il
semble qu'il met à disposition, en plus des quinze places de
travail, un réseau commercial suffisamment valable. A ce propos, je
vous fais présent que ce n'est pas seulement produire qui est un
fait positif; la Cogne est à même de produire chaque année 400.000
t. d'acier, mais elle n'arrive à en vendre que 100.000 t.. Certes,
le problème est là très délicat et nécessite d'être mieux éclairci.
M. Buzzi garantit dès maintenant un réseau commercial valable pour
la vente aussi du produit qu'il va faire avec les quinze ouvriers
en plus, qui embauchera dans le temps.
Nous partageons l'avis de M. Mafrica dans le sens qu'il s'agit
d'une opération "una tantum" qu'on ne doit pas répéter, car
finalement nous avons un instrument - la Finanziaria - qui
s'occupera de ces questions. Il y a eu un moment de transition,
pendant lequel Finanziaria et Assessorat agissaient, et on a ici
agi en tant qu'Assessorat, car l'opération avait déjà été
commencée.
PRESIDENTE:
Ha chiesto di parlare l'Assessore
all'Industria, Commercio, Artigianato e Trasporti Chabod, ne ha
facoltà.
CHABOD - (D.C.):
Inizio con il rispondere al Consigliere
Minuzzo, il quale sa bene che anche se noi diamo la garanzia, non
sempre la banca dà i soldi. Le banche non intervengono se non si
dimostra prima di tutto di possedere una certa professionalità.
L'assunzione di questa gente è stata fatta in collaborazione tra
il Signor Buzzi ed il Comitato di gestione dell'Ufficio del Lavoro;
nessuno se n'è interessato. Se qualcuno ha delle responsabilità,
scrivetemi una bella lettera con tanto di firme.
In risposta al Consigliere Mafrica, che afferma che questa è
un'iniziativa strana, purtroppo nel momento in cui viviamo non è
facile prendere delle iniziative non strane. Ad esempio proprio
oggi ho saputo che l'INTEVA, se i sindacati non accettavano quello
che la ditta propone, inizierà i licenziamenti. Se c'è qualche
artigiano che ha voglia di portare avanti dei discorsi seri, venga
pure: quindici persone per noi sono già tante.
Riguardo agli handicappati, abbiamo fatto un discorso su questo
all'Ufficio del Lavoro, però, siccome gli operai devono lavorare in
piedi, non so se questo si può fare con degli handicappati.
L'ufficio del lavoro comunque ha detto che non era possibile.
La Regione acquista i maglioni: ma queste sono storie! Se farà
fare i maglioni per le Guardie Forestali, meglio che li faccia fare
qui che altrove!
Abbiamo finanziato tutto noi perché la CEE non finanzia più i
corsi di formazione per i tessili. Ad ogni modo è vero che quando
non si fa niente si critica, quando si fa qualcosa si critica lo
stesso; ha ragione il Consigliere Tamone. Non si deve dar retta a
nessuno e andare avanti cercando di far bene.
PRESIDENTE:
Ha chiesto di parlare il Consigliere Minuzzo,
ne ha facoltà.
MINUZZO - (P.S.D.I.):
Concordo appieno con quanto ha
detto il Consigliere Tamone: non è vero che io, perché sono
all'opposizione, debba fare rilevare gli aspetti negativi di questo
provvedimento. Ed infatti non ho criticato il provvedimento, ma il
contesto in generale. Teniamo conto che le aziende artigiane
equivalgono a più di 15 posti di lavoro, quindi da una parte
abbiamo queste aziende artigiane che non possono attingere al
credito e creano forse più di 15 posti di lavoro, e dall'altra
un'azienda che con 15 posti di lavoro ha delle agevolazioni per
attingere al credito. Se qui non c'era la fideiussione della
Regione, quel signore il leasing non lo otteneva. Ed è per questo
che l'Assessore Chabod lo ha fatto, ed ha fatto bene, perché ha
creato in questo modo 15 posti di lavoro; però io dico che ad un
artigiano singolo che chiede un leasing, la Regione non dà la
garanzia fideiussoria. Il fatto che l'Assessore Chabod dica che
comunque le imprese artigiane, sulla legge 41, hanno la garanzia
fideiussoria, è una gran bella favola, perché non c'è una impresa
artigiana che abbia avuto il mutuo se la banca glielo ha negato. La
Regione mai si è presa la responsabilità di dire alla banca di
concedere un finanziamento quando l'Istituto di credito era
contrario. Se l'azienda trova dei garanti, allora la banca le dà il
credito; in caso di insolvenza del titolare dell'azienda o di chi
ha garantito, interviene la Regione. Ma in questo caso l'intervento
della Regione è diretto: il Sig. Buzzi non si è cercato delle
garanzie per avere il leasing, la garanzia gliela ha data
direttamente la Regione. E quindi se sappiamo bene che ci sono
queste garanzie, che l'Assessore Chabod porti in Consiglio
regionale dei provvedimenti per facilitare le aziende artigiane ed
attingere al credito sia agevolato che non. Non siamo contro questo
provvedimento.
PRESIDENTE:
Ha chiesto di parlare l'Assessore Chabod, ne
ha facoltà.
CHABOD - (D.C.):
Se un'azienda artigiana vuol fare come
ha fatto il Sig. Buzzi può farlo, ma se uno non lavora sul tessile
può chiedere l'intervento della CEE, che è molto meglio.
Purtroppo nessuna azienda si è fatta avanti per questo; se il
Consigliere Minuzzo ne conosce qualcuna, ben volentieri
l'appoggerò.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA - (P.C.I.):
E' ricorrente, e lo diventerà sempre
più, il discorso che l'opposizione critica l'Amministrazione
regionale quando fa qualcosa, critica lo stesso se non fa
nulla.
Non è esattamente così che valutiamo il merito dei
provvedimenti. Per esempio, prima abbiamo votato la legge
sull'agriturismo; in Commissione è stata discussa per due mesi, e
credo che il nostro atteggiamento sia stato positivo. Dico questo
solo per sottolineare come noi cerchiamo di guardare anche le
modalità degli interventi regionali.
In questo caso particolare non è chiaro se si tratti di un corso
di formazione oppure di un'iniziativa di sviluppo industriale. Qui
si dice di organizzare un corso di formazione professionale e poi
fra le ragioni addotte per giustificare l'intervento finanziario
della Regione, anziché della CEE per questo corso, diciamo che
l'interessato si è impegnato ad occupare 15 persone e che ha una
rete commerciale valida. Se queste sono le giustificazioni, allora
non si parli di un corso di formazione professionale, ma la si
presenti come un'iniziativa di tipo piccolo-industriale, sottoposta
alle verifiche del caso. Per questo avevo prima parlato di
Finanziaria, perché non può essere il Consigliere Tamone a dirmi
che la rete commerciale di questa ditta è valida o meno, anche se
posso credergli sulla parola. Dobbiamo essere in possesso di tutti
gli elementi per esserne sicuri. Siccome di iniziative piccolo
industriali che lasciavano sperare nella formazione di posti
stabili, la Giunta, il Consiglio regionale, ne hanno finanziate
tante, questa è quella che avviene senza il minimo di accertamenti
necessari, perché l'impegno del Sig.
Buzzi è di assumere 15
persone salvo cause di forza maggiore. In un mercato come quello
tessile le cause di forza maggiore si possono poi trovare
facilmente. Ecco perché diciamo che è un'iniziativa fatta un po'
alla garibaldina, che approfitta della disponibilità di questo
artigiano, della propensione della Giunta ad intervenire, ma che
non dà assolutamente garanzie per il futuro sviluppo di quei corsi
di lavoro ed introduce inoltre elementi di discriminazione nel
settore artigianale. Sono convinto che già domani mattina possiamo
trovare altri produttori di maglie in Regione che vengono a
chiedere di ottenere queste condizioni favorevoli.
Per queste ragioni non voteremo questo provvedimento.
PRESIDENTE:
Ha chiesto di parlare il Consigliere
Carlassare, ne ha facoltà.
CARLASSARE - (Dem. Prol. - Nuova Sin.):
A parte tutti gli
inghippi che sono già stati sottolineati, varrebbe la pena, visto
che si tratta di un corso di formazione, sapere il livello di
professionalità che raggiungeranno questi lavoratori, anche perché
potremmo scoprire, ad esempio, che questi corsi di formazione si
esauriscono in realtà in quindici giorni, dando un basso livello di
professionalità. Conosco poco cosa fa il Signor Buzzi ma so che in
fabbriche di maglieria - stando a come viene normalmente
organizzato il lavoro nelle strutture industriali - il livello di
professionalità raggiunto dai lavoratori è estremamente basso;
questa informazione l'avevo chiesta anche in Commissione, ma
nessuno si è degnato di portarmi una relazione al riguardo. Se
appuriamo che abbiamo effettivamente creato una manodopera
specializzata, sarebbero soldi spesi bene anche nell'eventualità
che l'azienda poi licenzi qualcuno; ma dubito che si tratti di un
fenomeno del genere. In effetti, ci troviamo di fronte ad un lavoro
parzializzato, con la professionalità raggiungibile in 15 giorni di
esperienza. Tutti gli altri sono finanziamenti mascherati in quanto
questi lavoratori dopo un breve periodo di tempo sono lavoratori a
pieno titolo, nel senso che producono alla fine del corso come
produrranno dopo cinque anni. Si tratta pertanto di un marchingegno
per dare un finanziamento a questo signore, che sicuramente lo
vedrà come un ottimo provvedimento.
PRESIDENTE:
Ha chiesto di parlare l'Assessore
all'Industria, Commercio, Artigianato e Trasporti Chabod, ne ha
facoltà.
CHABOD - (D.C.):
Vorrei rispondere al Consigliere
Carlassare. Questo Sig. Buzzi lavora artigianalmente, cioè su
misura, e fa dei lavori molto belli. E' una questione che interessa
anche turisticamente la nostra Regione, dove non c'era quasi più
nessuno che facesse queste cose.
PRESIDENTE:
Passiamo all'esame dell'articolato.
Do lettura dell'art. 1.
Art. 1
La Giunta regionale è autorizzata a concedere la garanzia
fideiussoria della Regione a favore della ditta BUZZI Romano di
Aosta, fino alla concorrenza massima di £ 118.193.112 a garanzia
del contratto di locazione stipulato dalla ditta stessa con la
Leasimpresa S.p.A., per il leasing di macchinari per maglieria con
decorrenza dal 13° mese dalla data di inizio del canone di
locazione mensile e scadenza al 35° mese.
La garanzia fideiussoria comprende altresì l'IVA, gli
interessi moratori, i premi assicurativi, le spese accessorie e
quant'altro connesso direttamente o indirettamente con il contratto
di locazione finanziaria.
Tale garanzia fideiussoria ha carattere sussidiario a norma
del 2° comma dell'art. 1944 del C.C. ai fini della preventiva
escussione del debitore principale.
PRESIDENTE:
Metto in approvazione l'articolo 1.
ESITO DELLA VOTAZIONE
Presenti: 20
Votanti: 20
Favorevoli: 13
Contrari: 7
Il Consiglio approva
PRESIDENTE:
Do lettura dell'art. 2.
Art. 2
Il Presidente della Giunta regionale e, in caso di sua
assenza o impedimento l'Assessore regionale all'Industria,
Commercio, Artigianato e Trasporti, sono autorizzati a
sottoscrivere gli atti necessari per la concessione, a nome e per
conto della Regione, della garanzia fideiussoria di cui al
precedente articolo secondo le condizioni e le modalità in vigore,
nonché a provvedere agli atti conservativi dei diritti della
Regione ed al recupero delle somme eventualmente risultanti a
credito della Regione.
PRESIDENTE:
Metto in approvazione l'articolo 2.
ESITO DELLA VOTAZIONE
Presenti: 20
Votanti: 20
Favorevoli: 13
Contrari: 7
Il Consiglio approva
PRESIDENTE:
Do lettura dell'art. 3 nel testo già
modificato come da proposta della Commissione.
Art. 3
Ai sensi della legge regionale 1° aprile 1975, n. 7, gli
eventuali oneri derivanti dalla garanzia fideiussoria, prevista
dalla presente legge, valutati in £ 2.000.000 per ciascuno degli
anni 1983 e 1984, faranno carico al capitolo dei futuri bilanci,
corrispondente al cap. 51000 del bilancio di previsione della
Regione per l'anno 1982.
Alla copertura dell'onere di cui al comma precedente per gli
anni 1983 e 1984 si provvede mediante utilizzo per £ 4.000.000
delle risorse disponibili relative al programma " 3-2 altri oneri
non ripartibili", all'uopo integrato di pari importo con le risorse
disponibili relative al programma" 2.2.2.09 - Interventi
promozionali per l'industria" del bilancio pluriennale
1982/84.
PRESIDENTE:
Metto in approvazione l'articolo 3.
ESITO DELLA VOTAZIONE
Presenti: 20
Votanti: 20
Favorevoli: 13
Contrari: 7
Il Consiglio approva
PRESIDENTE:
Do lettura dell'art. 4 nel testo proposto
dalla Commissione.
Art. 4
Al bilancio pluriennale della Regione per gli anni 1982/84
sono apportate le seguenti variazioni:
PARTE SPESA
Variazioni in diminuzione
Settore II - Sviluppo economico
Programma 2.2.2.09 - Interventi promozionali per
l'industria
Anno 1983 £ 2.000.000
Anno 1984 £ 2.000.000
Totale in diminuzione £ 4.000.000
Variazione in aumento
3. Oneri non ripartibili
3.2. Altri oneri non ripartibili
Anno 1983 £ 2.000.000
Anno 1984 £ 2.000.000
Totale in aumento £ 4.000.000
La presente legge sarà pubblicata nel Bollettino Ufficiale
della Regione.
E' fatto obbligo a chiunque spetti di osservarla e di farla
osservare come legge della Regione Valle d'Aosta.
PRESIDENTE:
Metto in approvazione l'articolo 4.
ESITO DELLA VOTAZIONE
Presenti: 20
Votanti: 20
Favorevoli: 13
Contrari: 7
Il Consiglio approva
PRESIDENTE:
Do lettura dell'art. 5.
Art. 5
La presente legge è dichiarata urgente ai sensi del 3° comma
dell'art. 31 dello Statuto Speciale ed entrerà in vigore il giorno
successivo a quello della sua pubblicazione nel Bollettino
Ufficiale della Regione.
E' fatto obbligo a chiunque spetti di osservarla e di farla
osservare come legge della Regione Valle d'Aosta.
PRESIDENTE:
Metto in approvazione l'articolo 5.
ESITO DELLA VOTAZIONE
Presenti: 21
Votanti: 21
Maggioranza: 18
Favorevoli: 14
Contrari: 7
Il Consiglio non approva
PRESIDENTE:
Il Consiglio non approva l'urgenza per la
quale sono necessari 18 voti favorevoli.
Metto in approvazione la legge nel suo complesso per votazione
segreta.
VOTAZIONE A SCRUTINIO SEGRETO
ESITO DELLA VOTAZIONE
Presenti: 22
Votanti: 22
Favorevoli: 13
Contrari: 9
Il Consiglio approva
