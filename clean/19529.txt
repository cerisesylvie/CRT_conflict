Classificazione
LAVORO


Resoconto integrale del dibattito dell'aula
Oggetto del Consiglio n. 2686 del 26 giugno 2002 - Resoconto
OGGETTO N. 2686/XI Eventuale presenza di lavoro minorile in
Valle d'Aosta. (Interrogazione)
Interrogazione A conoscenza della ricerca dell'ISTAT sul lavoro
minorile in Italia presentata nella sede dell'ILO;
Preso atto che sono 31.500 i minori sfruttati nel nostro Paese
tra i 7 e i 14 anni (0,66 percento della popolazione
giovanile);
Vista la necessità di un serio impegno contro il lavoro minorile
a tutti i livelli, e per la promozione di una carta comune
dell'Unione Europea;
il sottoscritto Consigliere regionale
Interroga
la Giunta regionale e l'Assessore competente per conoscere:
1) se il fenomeno del lavoro minorile è presente, e in quale
entità, anche in Valle d'Aosta;
2) se la Regione è dotata degli strumenti di controllo e per la
rilevazione qualitativa e quantitativa del fenomeno stesso.
F.to: Beneforti
Président
La parole à l'Assesseur à la santé, au
bien-être et aux politiques sociales, Vicquéry.
Vicquéry (UV)
Mi si chiede:
"se il fenomeno del lavoro
minorile è presente, e in quale entità, anche in Valle
d'Aosta"
; la risposta è che il lavoro minorile non pare
raggiungere in Valle d'Aosta la rilevanza emersa in altre regioni
italiane e, pur in mancanza di dati statistici in merito, si può
ritenere contenuto in ambito familiare relativamente a periodi di
tempi limitati: in estate, nel settore alberghiero e agricolo
rurale.
Dall'esperienza dei servizi sociosanitari territoriali
regionali, emerge che il lavoro minorile coinvolge alcuni minori
appartenenti a nuclei di nomadi e di stranieri: in tali situazioni
le ragioni sono essenzialmente di tipo culturale e di precarietà
economica.
In termini di prospettive, l'implementazione dell'Osservatorio
regionale per l'infanzia e l'adolescenza renderà possibile la
raccolta dei dati organizzati provenienti dalle diverse istituzioni
interessate, e ciò consentirà una valutazione più puntuale del
fenomeno.
L'attività espletata quotidianamente dagli operatori dei servizi
sociosanitari - e questo è un approccio, cioè quello dei servizi
sociosanitari - congiuntamente agli interventi realizzati dai
numerosi progetti attivati sul territorio regionale, hanno comunque
fra gli obiettivi principali quello di prevenire ogni forma di
disagio a danno di minori, compreso quello del lavoro minorile.
Rispetto al secondo quesito:
"se la Regione è dotata di
strumenti di controllo…"
, a parte
il discorso dell'Osservatorio regionale per l'infanzia e
l'adolescenza di cui ho parlato, mi limito a dire che il buon
livello di collaborazione presente fra le istituzioni scolastiche e
i servizi sociosanitari territoriali garantisce la precoce
segnalazione per i minori, che non adempiono all'obbligo
scolastico; ciò permette di intervenire rispetto al minore e alla
sua famiglia, per verificare i problemi che sottendono la non
frequenza.
L'inadempienza scolastica è spesso collegata, come si sa, alla
multiproblematicità della situazione familiare. La nuova normativa
sull'obbligo scolastico, di cui, come si sa, è titolare la scuola,
prevede la permanenza del minore in ambito scolastico fino al
raggiungimento della maggiore età, consentendo un alto livello di
monitoraggio del problema: questo è molto positivo rispetto alla
situazione precedente, ma il fenomeno del lavoro minorile, in Valle
d'Aosta, anche a seguito di verifiche effettuate con l'Agenzia
lavoro, non essendo stato a tutt'oggi oggetto di specifiche
ricerche, risulta di scarsa entità.
Nello specifico, l'Agenzia del lavoro ha riferito di non avere
dati in merito; possiede i dati riferiti ai corsi di formazione
rivolti ai minori che rientrano nella fascia di età stabilita dalla
legge, ovvero dai sedici anni.
L'Ufficio del lavoro, attraverso le circoscrizioni dell'impiego,
ha fornito i dati relativi al lavoro minorile inerente alla fascia
di età consentita dalle norme vigenti; risultano collocati al
lavoro 159 maschi e 57 femmine, iscritti in cerca di occupazione
151 maschi e 127 femmine. Gli uffici minori della Questura di Aosta
non possiedono alcun dato in merito, e la Direzione regionale del
lavoro, settore "Ispezione lavoro", mette in evidenza che negli
ultimi anni in Valle d'Aosta non vi è stato alcun caso specifico
riguardante violazioni riconducibili allo sfruttamento lavorativo
dei minori, per cui direi che tutte le istituzioni interessate
danno delle risposte negative da un certo punto di vista e,
positive, dall'altro.
Président
La parole au Conseiller Beneforti.
Beneforti (PVA-cU)
Prendo atto della risposta che
l'Assessore ci ha dato.
Abbiamo presentato questa interrogazione perché, di fronte al
quadro nazionale che esiste, vorremmo conoscere la situazione
esistente in Valle d'Aosta, e vorremmo sapere se nella nostra
regione esistono sistemi di controllo, perché questo fenomeno non
si allarghi o sia ridimensionato, per quanto possibile. Questo
fenomeno ci preoccupa e preoccupa anche gli istituti assicurativi
come l'INAIL, in quanto, in altre parti d'Italia, si rileva un gran
numero di infortuni sul lavoro da parte dei minori. Prendo pertanto
atto di quello che ci ha detto l'Assessore e delle assicurazioni
che ha dato, ma ritengo che occorra vigilare per affrontare ed
eliminare le cause che potrebbero produrre lo sfruttamento.
Così come si porta avanti la lotta contro la fame e la povertà e
la lotta contro gli abusi e la violenza sui minori, all'interno e
all'esterno delle famiglie, riteniamo che si debba portare avanti
un'azione di prevenzione, anche nel settore lavorativo, in modo che
non si ripetano certe situazioni che stanno accadendo a livello
nazionale.
Assessore, lei sa meglio di me quali sono i settori in cui
bisogna vigilare, in particolare le cause che stanno alla base
dello sfruttamento dei minori; queste cause sono diverse e vanno:
dalla mancanza di politiche adeguate di sostegno alle famiglie più
povere, alla volontà degli adolescenti di sentirsi autonomi e
responsabili, al mancato controllo e alla dispersione scolastica,
che non deve essere sottovalutata e che sussiste anche nella nostra
regione.
Pertanto ritengo che si debbano seguire e prevenire le cause che
potrebbero portare allo sfruttamento minorile. Chiedo all'Assessore
di seguire gli sviluppi di questo fenomeno nella nostra regione,
rispetto a quanto avviene su scala nazionale, informando non solo
il Consiglio, ma anche la commissione, perché credo che in una
regione autonoma come la nostra certe forme di sfruttamento possano
sussistere.
