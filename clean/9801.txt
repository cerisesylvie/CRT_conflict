Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 922 del 12 dicembre 1989 - Resoconto
OGGETTO N. 922/IX - LEGGI DI BILANCIO 1990 - PROSECUZIONE
DELLA DISCUSSIONE GENERALE.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (PCI):
Mi chiedo quale senso abbia la discussione
sul bilancio regionale, visto che l'Assessore Voyat ha affermato
nel corso della conferenza stampa che ormai questo bilancio non può
essere modificato ed ha ribadito questo concetto, che sottolinea il
ruolo attribuito dalla Giunta al Consiglio regionale, anche in
Commissione. Sempre l'Assessore Voyat ha detto che la discussione
non può neanche modificare l'errore materiale contenuto a pagina
137, dove per sbaglio sono stati stanziati 1.050 milioni in più per
le attività sportive scolastiche.
E allora, di cosa discutiamo? Perché discutiamo? Non certo per
apportare correzioni o modifiche al bilancio, ma forse per avere
modo, in questa Assemblea in cui le discussioni politiche sono
poche, di confrontarci almeno qualche volta sulle idee e sui
programmi. Questo è il senso che noi intendiamo dare al
dibattito.
Cominciamo perciò da un giudizio sul bilancio, per passare poi
ad un esame più propriamente politico.
Quando ho sentito che la Giunta aveva presentato il bilancio
alla stampa, prima che lo stesso giungesse nelle mani dei
Consiglieri, mi sono trovato un po' a disagio nell'ipotesi che
qualcuno mi chiedesse una opinione su novità e progetti a me
sconosciuti. Devo dire che, una volta avuto tra le mani il
documento contabile, il mio disagio si è rapidamente mutato in
delusione.
Il bilancio del 1990 infatti, con gli aggiustamenti del caso
(prevalentemente in peggio), è analogo a quello che già abbiamo
discusso nel 1989. Le uniche due novità contenute a pagina 14
dell'allegato 8, cioè i 2 miliardi per l'abbattimento delle
barriere architettoniche ed i 4 miliardi per il piano energetico
regionale, hanno tutta l'aria di essere state introdotte a bilancio
già stampato, togliendo qualcosa dal fondo di dotazione della
Finaosta, come risulta plausibile se si nota che queste due voci
sono scritte in corpo più piccolo, come le prime due cifre dello
stanziamento per la Finaosta.
Il bilancio del 1990 è perciò una tipica spesa da bazar, in cui
si trova un po' di tutto, dall'ago dei corsi per sarte ai computer
dei servizi informatici, ma che presenta sempre le stesse merci
degli anni precedenti, con qualche lievitazione di prezzo dovuta
all'inflazione.
I prodotti che la Giunta regionale offre ai suoi consumatori
elettori sono quelli di sempre, graditi ad una clientela dai gusti
un po' conservatori, che forse non apprezzerebbe le novità o
l'eliminazione dal catalogo di alcune merci e l'introduzione di
qualche prodotto un po' più caro, ma di qualità. I nostri buoni
venditori della Giunta hanno fatto di tutto, con conferenze e
relazioni, per magnificare la bontà delle loro merci e per
dimostrare che i prezzi sono convenienti e che quasi quasi ci
rimettono, ma la qualità dei prodotti è quella che è, ed anche i
conti non sempre tornano.
Cominciamo dai conti. La Giunta ha sottolineato con enfasi i
tagli apportati dallo Stato. E' vero che i tagli ci sono (67
miliardi circa) e che essi rappresentano un indirizzo del Governo
da contrastare sul piano politico, soprattutto perché questi tagli
sono rivolti alle sole regioni a statuto speciale; non è però
giusto piangere troppo sui danni provocati dai tagli dello Stato,
perché, se le entrate complessive disponibili, escluse le
contabilità speciali, rimangono allo stesso livello dell'anno
scorso (calano solo di qualcosa: da 1.164 miliardi a 1.160), le
entrate provenienti direttamente o indirettamente dallo Stato, cioè
quelle dei titoli I e II (tributi e trasferimenti), aumentano del
5,4%, passando da 907 miliardi a 956.
Il totale di 1.160 miliardi, che risulta inferiore a quello
dell'anno precedente, è stato ottenuto semplicemente diminuendo la
previsione del mutuo, che l'anno scorso era di 166 miliardi, mentre
quest'anno è stata portata a 150 miliardi, anche se questo mutuo,
come quello dell'anno scorso e quello degli anni precedenti, è
semplicemente un trucco contabile.
Questa forzata diminuzione è stata ottenuta anche con la
ricorrente sottovalutazione dell'avanzo di amministrazione, che dai
78 miliardi dell'anno precedente è stato portato a 41 miliardi.
In particolare, i trasferimenti dello Stato, quelli cioè su cui
è avvenuto il taglio di 67 miliardi e nonostante questo taglio,
diminuiscono solo di 27 miliardi, passando da 167 a 140.
Ora, noi affermiamo che è giusto protestare nei confronti dello
Stato sul piano dei principi e delle competenze della Regione, ma
non bisogna recitare la parte di chi viene ridotto in miseria,
perché altrimenti nessuno, guardando le cifre del bilancio, ci
potrebbe dare credito.
Il Presidente della Giunta regionale, nella sua relazione
introduttiva, ha affermato che il bilancio vuole assicurare uno
sviluppo che poggi su tre cardini: solidarietà, partecipazione e
preparazione. Si tratta di indirizzi certamente positivi e
condivisibili. Peccato che non vi sia corrispondenza tra quanto
viene enunciato e gli effettivi stanziamenti di bilancio.
Cominciamo dallo sviluppo economico. Come potrà essere
potenziato lo sviluppo economico, se gli stanziamenti nel settore 2
per lo sviluppo economico scendono da 374 miliardi a 319, con una
caduta dell'8%. In particolare, in un settore importante come
quello artigianale, gli stanziamenti della legge n. 41, che è molto
usata, scendono da 3 a 2 miliardi ed hanno già sollevato le giuste
proteste della categoria.
Per la costruzione di stabilimenti industriali si stanziano 30
miliardi, ben sapendo che, tra le infrastrutture dell'area di
Pont-Saint-Martin, la costruzione della Conner, la ristrutturazione
della Coinca, l'avvio della costruzione delle Sorgenti Monte
Bianco, ne servirebbero almeno il doppio: non 30, ma 60.
Il Presidente della Giunta Rollandin e l'Assessore Voyat hanno
sottolineato l'impegno del bilancio per l'ambiente, anche se il
Presidente ha parlato di 36 miliardi, mentre l'Assessore, forse per
vendere ancora meglio il prodotto, ha detto che ce ne sono 95.
La relazione tecnica comparativa delle cifre di quest'anno con
quelle dell'anno passato dice invece che per il settore 1 (assetto
del territorio e tutela dell'ambiente) c'è un calo del 4,7%: si
passa da 139 miliardi a 132.
Il Presidente della Giunta ha molto insistito sulla preparazione
e questo è sicuramente uno dei problemi più importanti. Dobbiamo
dire però che, volutamente o meno, forse confonde i progetti che
lui solo conosce con quelli che invece sono scritti e che noi
possiamo vedere nel bilancio. Il settore 4 (scuola e cultura) cala
infatti del 2,4%, passando dai 156 miliardi ai 152. Il settore 5
(formazione professionale) scende del 20%, passando dai 32 miliardi
ai 25.
Due settori in cui la spesa cresce sono quelli del funzionamento
istituzionale e della sanità, due settori cioè in cui è pesante
l'incidenza della spesa corrente.
A proposito della spesa corrente, che all'attuale ritmo di
crescita rischia di ridurre rapidamente la possibilità di
investimenti negli anni futuri, l'aumento del 6,7% rispetto allo
scorso anno, che è molto grande, a me sembra anche visibilmente
sottostimato, perché alcuni stanziamenti correnti non sono
credibili.
Calano infatti da 5,5 miliardi a 5 le previsioni per i tributi e
noi non crediamo che la Regione possa inventarsi qualche trucco per
eludere le tasse. Le trasferte del personale scendono da
1.250.000.000 ad 1.190.000.000. Anche in questo caso non pensiamo
che potranno diminuire le trasferte.
Gli stanziamenti per il personale del Casinò calano da
1.760.000.000 ad 1.614.000.000. Non penso che si diminuirà lo
stipendio dei controllori. Per la manutenzione e la gestione
ordinaria degli automezzi dei forestali si passa da 320 a 150
milioni. Chiediamo all'Assessore se pensa che la benzina dimezzerà
il suo prezzo in questi anni.
Mentre la spesa corrente aumenta e certamente aumenterà più di
quanto appaia dal bilancio, non si trova traccia o ve ne sono molto
ridotte di altri indirizzi segnalati come importanti nella
relazione del Presidente della Giunta.
Egli ha parlato della casa come di un problema di solidarietà
verso le fasce meno abbienti. Abbiamo già detto che 20 miliardi per
i mutui della prima casa non bastano neppure per coprire la metà
delle domande che già sono state presentate nel primo semestre del
1989.
Energia: ci sono 4 miliardi per il piano energetico regionale,
però non c'è alcuno stanziamento per la metanizzazione. Ora,
siccome pensiamo che senza un intervento regionale la
metanizzazione incontrerà delle difficoltà, noi vorremmo sapere
come sarà affrontato questo problema.
Ospedale: nel bilancio non c'è alcuno stanziamento. Ci sono 3
miliardi per lavori ordinari (centrale termica, abbattimento dei
fumi...), ma nel bilancio non si vede alcuna ristrutturazione
ospedaliera, né nell'allegato 8, né nella parte corrente.
Cooperazione: abbiamo già detto ieri che gli stanziamenti sono
insufficienti.
Attività dei giovani: ci sono soltanto 100 milioni per la
promozione di attività culturali e scambi con i Paesi dell'area
europea.
Cooperazione con i Paesi in via di sviluppo: 10 milioni sembrano
veramente pochini.
Banca: abbiamo appreso dalla relazione che i 17,5 miliardi che
dovevano servire per il capitale della banca regionale sono andati
in perenzione, cioè sono stati cancellati. Forse questa è la
ragione per cui nei fondi di riserva del bilancio del 1990 ci sono
ben 30 miliardi per residui perenti. Dobbiamo dire all'Assessore
Voyat, che ieri ha voluto difendere la trasparenza del bilancio,
che non è comunque indice di trasparenza avere nei fondi di
riserva, che sono totalmente attribuiti alla competenza della
Giunta, ben 51 miliardi: ci sono quei 30 miliardi per i residui
perenti per gli investimenti, 4 miliardi di residui perenti
correnti, 10 miliardi per spese obbligatorie e 7 miliardi di
riserva per spese impreviste. A mio giudizio, sarebbe stato più
opportuno inserire queste due ultime voci direttamente nei
capitoli. piuttosto che lasciarle in questi fondi di riserva. La
trasparenza di cui parla l'Assessore è in questo caso, perciò, un
po' opaca.
Mi pare di avere argomentato con delle cifre, e non con delle
critiche generiche, quanto il bazar bilancio venda merci di vecchia
fattura, che mal corrispondono alla pubblicità che ne fa la Giunta
regionale. Noi avremmo preferito un bazar meno ricco di merci, ma
con pezzi unici di maggiore qualità. Avremmo preferito trovare, ad
esempio:
- 50 miliardi per il risanamento del centro storico di Aosta,
perché senza interventi massicci questo risanamento non decollerà
mai;
- 200 miliardi per la Aosta-Martigny, perché crediamo che senza
un diretto intervento finanziario della Regione, come è stato fatto
per l'autostrada, tale traforo non potrà avere effettive
possibilità di concorrenza con le altre proposte;
- i fondi per un nuovo ospedale;
- una cifra consistente per un centro universitario.....
Perché la Giunta regionale ci ha presentato questo bilancio, che
ripercorre stancamente i binari tracciati all'inizio degli anni
'80? Perché non si è passati ad una impostazione diversa e nuova,
in sintonia con un mondo che cambia a ritmi vertiginosi? Non è con
le vecchie impostazioni e con il vecchio modo di pensare, per dirla
alla Gorbaciov, che si potrà affrontare il prossimo decennio,
quello della Comunità europea, che si unifica e si estende verso i
Paesi dell'Est, di cui accettiamo la citazione anche nella
relazione del Presidente.
Oggi, in Valle d'Aosta come altrove, siamo ad un bivio: grazie
all'autonomia e soprattutto al riparto fiscale, si sono qui
raggiunti elevati livelli di benessere, c'è una certa diffusione
dei servizi ed una non disprezzabile capacità d'intervento della
pubblica amministrazione.
Il bilancio regionale, pur disperdendo le risorse a pioggia,
riesce comunque a contribuire per circa un terzo alla realizzazione
di un elevato prodotto interno lordo della nostra Regione, che così
risulta collocata ai primi posti delle graduatorie dello sviluppo
della CEE. Eppure in questi anni si stanno presentando in modo
sempre più evidente segnali di malessere: stagna la partecipazione;
stagna il dibattito politico; è molto modesta la presenza del
dibattito culturale; crescono i problemi di disagio tra i giovani;
rimare tasso, e addirittura pericoloso per il futuro della
comunità, il tasso di iscrizione dei giovani all'università; è
sempre insufficiente la volontà imprenditoriale; si allarga il
numero di coloro che si preoccupano soltanto di fare quattrini con
la minore fatica possibile, senza preoccuparsi troppo di calpestare
i diritti altrui.
Che tipo di comunità si sta formando sotto i nostri occhi? Qual
è il compito che tocca a noi politici e al Consiglio regionale?
Quello di garantirci, con una più o meno efficace opera di
redistribuzione delle risorse regionali, con un'affannosa rincorsa
alla presenza nei mass media, la raccolta dei consensi, oppure
quello di favorire la crescita economica, culturale e sociale della
comunità in Cui operiamo?
Questo bilancio regionale, a nostro giudizio, sta tutto dentro
la logica dell'esistente; mira a distribuire un po' a tutti i
vantaggi delle risorse disponibili; manca di forti e definiti
indirizzi politici.
Mentre l'Europa cambia rapidamente dopo la caduta del muro di
Berlino, mentre gli Stati dell'Est europeo si avviano anch'essi ad
entrare nell'area politico-economica della Comunità europea, è
ancora utile ragionare con gli schemi di 40 o 50 anni fa? Ha ancora
senso pensare all'autonomia come ad un rapporto conflittuale con lo
Stato italiano o non è opportuno operare per un inserimento
autonomo della Regione in un'Europa più grande di quella dei
confini della CEE, in una realtà in cui, man mano, gli stati
nazionali tenderanno ad indebolirsi, cedendo competenze ad un
livello sovranazionale?
Come è auspicabile che si collochi la Valle d'Aosta in una tale
Europa e che cosa bisogna fare per raggiungere l'obiettivo di un
inserimento di tipo federale in una realtà così vasta? Come
presentarsi forti, credibili e competitivi sui piani economico,
culturale e sociale all'Europa di domani?
A noi sembra che questo bilancio non dia indicazioni su questi
punti. Ci pare anzi che il mantenimento di vecchi schemi rischi di
far trovare la Valle d'Aosta impreparata all'appuntamento
europeo.
Tre sono a mio giudizio le domande a cui occorre rispondere.
Prima: per quale modello istituzionale di rapporti con lo Stato
e con l'Europa vogliamo lavorare?
Seconda: in che modo si può rendere l'economia regionale capace
di funzionare e di produrre valore aggiunto indipendentemente dalle
erogazioni del bilancio regionale, cui sarà sempre più difficile
garantire certezza di trasferimenti da parte dello Stato o della
CEE?
Terza: come invertire un processo di omologazione della comunità
valdostana e come favorire un livello di sviluppo culturale che
tenga conto del particolarismo valdostano, ma che sia aperto alla
dimensione europea?
Per rispondere in modo serio alle domande precedenti occorre, a
mio giudizio, cambiare e rinnovare il dibattito politico delle
forze di questa Regione e di questo Consiglio.
La tendenza alla concentrazione di poteri e responsabilità nelle
mani della Giunta e del suo Presidente, oltre che provocare una
corsa alla maggioranza, che impoverisce di fatto il confronto
politico, porta il cittadino a ricercare la soluzione del suo
problema in un rapporto diretto con gli amministratori,
disincentivandone la partecipazione, fiaccandone lo spirito
imprenditoriale e creativo.
Dal punto di vista politico, noi Comunisti valdostani stiamo
vivendo una fase di cambiamento, nell'ambito di un cambiamento in
corso a livello nazionale. Per quel che ci riguarda, noi cercheremo
soluzioni nuove, per adeguare le nostre proposte e per adeguare la
forma partito del PCI valdostano alle necessità generali della
nostra comunità, che ha bisogno di ricominciare a discutere di
politica, di dividersi sui progetti e sulle idee e non sulle
convenienze contingenti di ciascuno.
Vorremmo che, a cominciare dalla discussione su questo bilancio,
il dibattito politico si indirizzasse sempre più sui problemi di
fondo della nostra comunità, cui non può bastare una più o meno
oculata amministrazione, ma che ha sempre più bisogno di
partecipare attivamente alla costruzione del proprio futuro.
Grazie.
PRESIDENTE:
Ha chiesto la parola il Consigliere Maquignaz;
ne ha facoltà.
MAQUIGNAZ (Indipendente):
Quest'anno il panorama politico
mondiale è stato segnato dai clamorosi avvenimenti in atto nei
Paesi dell'Est e dai grandi entusiasmi che questi hanno sollevato
in Europa e nel mondo intero. Lo storico incontro tra Gorbaciov ed
il Papa sancisce in modo inequivocabile una svolta storica, la cui
portata non siamo ancora in grado di valutare in tutte le sue
proporzioni e conseguenze. Di certo l'Europa va verso una
integrazione sempre più globale, nell'ambito della quale la Valle
d'Aosta deve trovare la sua giusta collocazione, dando il suo
contributo di lavoro e di energie, e sapendo utilizzare al massimo,
con intelligenza, la sua posizione strategica.
Mi pare di poter dire che negli ultimi anni, grazie agli sforzi
congiunti del governo regionale, degli operatori locali e delle
organizzazioni di categoria sia stato avviato un ampio processo di
modernizzazione delle strutture che sorreggono l'intera economia
della nostra Regione che ne favorirà certamente un valido
inserimento nel Mercato comune europeo. Basti pensare
all'ammodernamento dell'intero settore turistico, ancora in fase di
incalzante realizzazione, che ha comportato investimenti per
centinaia di miliardi a favore degli impianti di risalita, delle
strutture alberghiere, degli impianti di risalita, delle strutture
alberghiere, degli impianti destinati alla ricreazione e a quelli
per l'innevamento artificiale che oggi sono di grande attualità per
la mancanza di neve.
Basti pensare ancora alla ritrovata vitalità dell'agricoltura,
dovuta soprattutto all'evoluzione tecnologica ed all'importanza,
che credo ormai tutti annettano, al settore primario, sotto il
profilo dell'equilibrio ecologico e della tutela dell'ambiente, che
va ben oltre lo scarso apporto al prodotto interno lordo, che, come
sappiamo, non supera il 3%.
Anche l'evoluzione dell'attività industriale è rassicurante,
così come quella delle attività commerciali ed artigianali, cui non
è mancato il sostegno finanziario della Regione.
Scendendo nel dettaglio del bilancio di previsione del 1990, si
rileva, non senza preoccupazioni in vista dell'entrata in vigore
del Mercato unico europeo, che il riparto fiscale costituisce il
60% dell'entrata finale e che l'IVA assicura alla Regione oltre
l'80% dell'ammontare complessivo dell'imposta stessa.
Prima dell'entrata in vigore del Mercato unico europeo bisognerà
quindi prepararsi a concordare con lo Stato le soluzioni che si
renderanno necessarie a garantire le entrate indispensabili allo
sviluppo economico e sociale della nostra Regione. Non sarà
certamente un lavoro facile, specie se teniamo conto che la manovra
finanziaria del Governo nazionale ha operato un taglio di quasi 68
miliardi ai trasferimenti statali alla Regione.
Il riparto fiscale, quindi, alla luce di questi fatti perde un
po' di consistenza e non può, come ha giustamente sottolineato ieri
l'Assessore Voyat, essere considerato eccezionalmente favorevole,
come invece viene osservato in sede governativa.
Riguardo alla parte Spesa, c'è da rilevare che nel 1990 le spese
correnti salgono al 51%, mentre quelle di investimento scendono a
poco più del 48%. Come è già stato ricordato, ciò è riconducibile
in massima parte al taglio governativo di quasi 68 miliardi.
Per quanto concerne le spese di investimento, mi pare doveroso
porre l'accento sugli interventi concernenti la finanza locale,
ammontanti a quasi il 21% del totale degli investimenti, e che
credo mostrino l'interesse dell'Amministrazione regionale verso un
decentramento di funzioni in favore degli enti locali: comuni e
comunità montane.
Il 45% degli investimenti è invece destinato allo sviluppo
economico. Questi investimenti consentiranno certamente di poter
attuare gli interventi di maggior rilievo, dai quali si potrà
misurare la reale incisività della Regione sul territorio
regionale.
Desidero ora fare alcune considerazioni che mi paiono
pertinenti, innanzitutto sul Parco Nazionale del Gran Paradiso, per
ribadire, come è già stato detto ieri da tanti Consiglieri della
maggioranza, che ho molto apprezzato il lavoro svolto dalla
Commissione paritetica, che nella sostanza rivendica alla Regione
le funzioni amministrative inerenti alle materie di sua competenza
nel territorio del Parco, pur mantenendo invariata la
configurazione unitaria del Parco Nazionale del Gran Paradiso, e
per ricordare ancora una volta la necessità di abbandonare la
logica deleteria del protezionismo oltranzista e di imboccare
quindi la strada del buon senso e della tolleranza, nel rispetto
delle prerogative dell'autonomia e delle esigenze della popolazione
del Parco .
Il discorso sul Parco richiama naturalmente la nostra attenzione
sull'ambiente, che, dobbiamo pur dire, è la vera ricchezza del
mondo valdostano. Ritengo che la difesa dell'ambiente non sia una
battaglia esclusiva dei Verdi, ma soprattutto una questione che
riguarda la vita futura, specie quella dei nostri figli; è una
questione che passa trasversalmente attraverso tutti i partiti e
movimenti e riguarda personalmente tutti coloro che hanno a cuore
la qualità della vita di oggi e di domani.
Sul piano culturale e politico, dopo i clamorosi avvenimenti che
hanno interessato i Paesi dell'Est e senza dimenticare la
Jugoslava, dove il problema delle autonomie è vissuto in modo
drammatico, bisogna dire che dobbiamo ormai imparare a guardare il
mondo con occhi diversi ed attenti alle nuove realtà prodotte dalle
grandi mutazioni in corso.
E' ragionevole pensare che la struttura sociale e politica
risentirà dei contraccolpi provocati dalle grandi mutazioni. Tutti
i Paesi occidentali dovranno riconsiderare il loro ruolo ed il loro
atteggiamento; le due Germanie d'altronde lo stanno già facendo.
Bisogna prendere atto che il Partito comunista italiano è stato il
primo ad assumere un'iniziativa con l'ipotizzato cambiamento di un
nome che, pur ricco di tradizione, non rappresentava più il nuovo
modo di essere e di pensare del Partito.
Io non credo, come si sostiene da alcune parti, ché la volpe
perda il pelo ma non il vizio; credo invece che il travaglio
interno al Partito comunista nasca dalla coscienza e dalla presa
d'atto delle profonde trasformazioni già avvenute al suo interno e
che ora per esprimersi hanno bisogno di nuovi simboli, nuove
aggregazioni e dinamiche diverse. Il dibattito in corso nel Partito
comunista è quindi destinato ad influire sulla realtà italiana e su
quella valdostana.
Nella nostra Regione, d'altra parte, il panorama politico,
specie negli ultimi tempi, ha registrato delle novità che non
possono essere sottovalutate.
Abbiamo assistito alla volontà di Nuova-Sinistra di dare vita ad
un Movimento Verde. Consigliere Riccarand, mi auguro solo che
questo nuovo Movimento Verde cambi atteggiamento nei confronti dei
cacciatori, mi auguro finalmente che termini quel processo di
criminalizzazione dei cacciatori, perché è una vergogna. Come tutti
sanno, infatti, i cacciatori sono le persone forse più legate
all'ambiente ed alla natura. Con il vostro atteggiamento, invece,
rischiate di farli diventare antiecologisti, mentre non lo sono
affatto.
Abbiamo assistito alla nascita di un movimento di opinione come
quello degli "Ethnistes"; è una novità che va considerata.
Alle elezioni regionali abbiamo assistito al clamoroso successo
dell'Union Valdôtaine, che ha indubbiamente fatto assurgere questo
partito ad asse portante della politica regionale. E' un dato di
fatto di cui bisogna tenere conto.
Abbiamo assistito al dinamismo del PSI. Abbiamo assistito al
trionfo del Consigliere Aloisi all'interno del suo partito. Il PRI
e gli ADP sono in posizione di attesa. Mi pare di poter dire che
anche nella DC, dopo l'ultimo congresso, sia emersa una grande
volontà di rinnovamento, che mira in sostanza alla ricomposizione
dell'area cattolica per trasformare il partito in un nuovo polo di
aggregazione politica.
Anche il nuovo sistema elettorale che verrà adottato in
Consiglio regionale potrà provocare notevoli cambiamenti.
Personalmente ho sempre simpatizzato per il sistema maggioritario.
Mi si dice, però, che in Valle d'Aosta questo sistema non è
applicabile perché la legge-delega non lo prevede. A detta di
tutti, inoltre, questo sistema è considerato antidemocratico,
perché penalizzerebbe i piccoli partiti. Non mi soffermerò quindi
su questo argomento, ma mi limiterò a rilevare che in una regione
piccola come la nostra, dove tutti si conoscono, l'introduzione di
un sistema elettorale che privilegi la persona e che consenta alla
stessa di esprimere il suo giudizio anche sullo schieramento che
dovrà governare, appare una scelta indispensabile e più consona
alla realtà valdostana.
D'altra parte, in Valle d'Aosta la politica è legata alla
dimensione umana ed è proprio per questo motivo che qui si può
realizzare una democrazia vissuta, che esprime realmente il senso
della comunità. Io sono profondamente convinto che la democrazia
vissuta possa essere realizzata più nelle piccole dimensioni come
la Valle d'Aosta, che non nelle grandi
Vorrei concludere dicendo che l'autonomia della nostra Regione è
entrata ormai nella coscienza collettiva ed individuale. Ad essa
non si può più rinunciare, però la si deve continuamente alimentare
con i valori di fondo della nostra comunità, con i valori di fondo
della Valle d'Aosta.
Quando penso alla Valle d'Aosta, non posso fare a meno di
immaginarla nella sua unità, nella vitalità e personalità della sua
gente,: nella varietà dei suoi dialetti e delle sue lingue, nella
bellezza delle sue montagne e dei suoi paesaggi; non posso fare a
meno di immaginarla nella sua grande città e nei suoi piccoli
villaggi e nelle sue valli laterali, dove, oltre i pascoli più
alti, sono custodite le radici della libertà. '
Questa è la Valle d'Aosta, questa è la patria valdostana. Su
questi sentimenti si è fondata e si fonda la nostra autonomia, a
cui noi tutti ci sentiamo legati. A noi quindi il compito di
mantenerla e di viverla, fieri della nostra tradizione e della
civiltà antica dei nostri padri.
Io ho concluso qui il mio intervento, ma desidero cogliere
questa occasione per ribadire il mio sostegno all'attuale
maggioranza ed al governo regionale che in questi anni ha ben
amministrato e che, secondo me, ha tutte le carte in regola per
continuare ad amministrare ancora meglio nei prossimi anni.
PRESIDENTE:
Ha chiesto la parola il Consigliere Riccarand;
ne ha facoltà.
RICCARAND (NS):
Il primo dato che emerge dall'analisi
della legge finanziaria 1990/1992 e del bilancio di previsione del
1990 e del triennio 1990/1992 è la sostanziale mancanza di
significativi elementi di novità rispetto all'impostazione
dell'anno precedente.
Le considerazioni fatte un anno fa e che avevano portato il
nostro Gruppo ad esprimere un voto negativo sui due disegni di
legge, potrebbero essere rifatte oggi tali e quali, con pochissime
variazioni sul tema. Non intendo certamente ripetere tutti i
ragionamenti fatti l'anno scorso e le cifre portate a loro
sostegno, per cui mi limiterò a riprendere e riassumere soltanto
alcuni aspetti essenziali.
Intanto il giudizio di fondo è che questo bilancio permane
sostanzialmente privo di una prospettiva strategica, perché non
guarda molto lontano ed è accompagnato da un documento di
previsione pluriennale, 1990/1992, soltanto formale, senza alcun
contenuto sostanziale: si tratta di un documento che
sostanzialmente nulla dice sulla qualità dello sviluppo e sulla
qualità della vita in Valle d'Aosta e non è sorretto da nessuna
programmazione concreta.
Tutti sappiamo che i bilanci di previsione annuale e pluriennale
dovrebbero essere sorretti da una concreta e precisazione di
programmazione, fondata sul funzionamento di precisi organi
regionali, tant'è che esiste anche una legge regionale in tal
senso, ma sappiamo che è rimasta lettera morta, come se non
esistesse. L'unica programmazione a cui ha fatto riferimento il
Presidente della Giunta è quella del documento politico della
maggioranza regionale, che però non credo possa essere definito
programmazione.
Mancano sostanziali scelte innovative e qualificanti, in grado
di utilizzare nel migliore dei modi la quantità delle entrate che
rimane cospicua. In questo bilancio di previsione non esiste nessun
progetto strategico, nessun progetto che in altre regioni viene
definito interassessorile, cioè di coordinamento di sforzi tra
diversi assessorati per raggiungere una finalità ben individuata e
ben precisata. Si continua sostanzialmente per strade vecchie,
conosciute e sperimentate.
Il disegno di legge della Finanziaria concerne una grossa
manovra che muove 336 miliardi per il solo 1990, però non credo che
tale legge farà molto discutere, perché è totalmente priva di
scelte significative e rilevanti, mentre è un esempio di come si
possano manovrare centinaia di miliardi per concludere però molto
poco.
Una maggiore riflessione, invece, merita il disegno di legge sul
bilancio di previsione.
Per quanto riguarda l'entrata c'è sicuramente un elemento di
novità, più che altro tecnico, costituito dalla nuova impostazione
che disaggrega i capitoli delle entrate dei tributi erariali. E' un
fatto sicuramente importante, che d'ora in avanti ci permetterà di
leggere con molta più chiarezza il bilancio di previsione e di
seguire la dinamica dei vari tributi erariali che sono, attenzione,
i tributi fondamentali per il futuro della Valle d'Aosta, perché
sono quelli che poggiano su entrate reali e concrete, frutto della
ricchezza e del lavoro della nostra comunità. E' importante quindi
questa novità di tipo tecnico.
Complessivamente, l'entità dell'entrata passa dai 1.426 miliardi
del 1989 ai 1.527 miliardi del 1990, con un incremento globale
superiore al 7%, che è nettamente superiore al tasso di inflazione
programmato del 4,5%.
L'entrata reale, detratte le contabilità speciali (360 miliardi)
ed il previsto mutuo di 150 miliardi, scende naturalmente a 1.011
miliardi, contro i 980 miliardi del 1989. Anche in questo caso
abbiamo un incremento del 5% circa, che è leggermente superiore al
tasso d'inflazione programmato per il 1990 ed indica che c'è una
persistente dinamica positiva nella parte Entrata del bilancio
regionale.
L'entità dell'entrata ci conferma anche per il 1990 come la
Regione italiana che, in proporzione agli abitanti, ha le entrate
di gran lunga più elevate. Non voglio rifare esempi già fatti
l'anno scorso, ma cito solo il dato di un'altra regione a statuto
speciale, anzi della Provincia autonoma di Trento, che tutti
sappiamo essere ricca e con un bilancio molto solido, accresciuto
anche in questi ultimi anni, e le cui entrate, insieme a quelle
della Provincia di Bolzano, sono mediamente doppie rispetto a
quelle delle regioni a statuto ordinario. Ebbene, la Provincia
autonoma di Trento, con una popolazione quattro volte superiore a
quella della Valle d'Aosta, ha un'entrata prevista nel bilancio di
previsione per il 1990 inferiore ai 3.000 miliardi, tutto compreso,
con entrate pro capite che sono meno della metà delle entrate del
bilancio della Regione Valle d'Aosta: mediamente nella Provincia di
Trento c'è un'entrata di 6 milioni per abitante, mentre nella
Regione Valle d'Aosta abbiamo mediamente un'entrata di 13 milioni
per abitante. Secondo me trattasi di un dato che deve essere tenuto
presente.
C'è stata sicuramente una riduzione nei trasferimenti dello
Stato e questo è misurabile anche nei dati di previsione. Infatti,
se noi facciamo un confronto tra le previsioni del 1989 e quelle
del 1990, scopriamo che la riduzione è pari ad 1 miliardo: erano
141 miliardi le previsioni iniziali del 1989 e sono 140 miliardi le
previsioni iniziali del 1990, anche se sappiamo che le previsioni
sui trasferimenti del lo Stato sono forzatamente sottostimate,
perché non si possono inserire in bilancio le entrate che ci
saranno, ma che si concretizzeranno e si definiranno solo nel corso
dell'anno. Sicuramente comunque andremo ben oltre queste cifre al
momento del consuntivo sui trasferimenti dallo Stato.
La riduzione di 1 miliardo sul titolo II (trasferimenti dallo
Stato) è però sicuramente ed abbondantemente compensata dagli
aumenti cospicui del titolo I (tributi propri), dove c'è un
incremento di 83 miliardi. Questo per quanto riguarda l'entità
dell'entrata, che ci colloca ancora in una dimensione di notevole
favore.
Per quanto riguarda la qualità di questa entrata, sicuramente
l'impostazione del bilancio ci permette una lettura più agevole
attraverso la disaggregazione dei dati, soprattutto di quelli del
titolo I.
Io credo che vada rimarcato il dato positivo dell'incremento
dell'IRPEF, valutato 13 miliardi, perché si passa da una previsione
di 162 miliardi del 1989 ad una di 175 miliardi per il 1990. Questo
è sicuramente un dato positivo, perché l'IRPEF è legata ad una
ricchezza realmente esistente fra la popolazione valdostana.
Nel complesso, però, al di là di questo dato positivo, la grande
entità dell'entrata continua a poggiare su due pilastri molto
fragili, che non sono invece espressione della capacità produttiva
e della solidità economica della Regione: l'IVA da importazione,
per la quale è prevista un'entrata di 329 miliardi nel 1990 ( +12
miliardi rispetto al 1989) e le entrate del Casinò, previste in 115
miliardi (+10 miliardi rispetto al 1989) .
In particolare c'è da sottolineare, come è già stato detto ieri
dall'Assessore alle Finanze, che l'IVA da importazione rappresenta
da sola oltre la metà delle entrate tributarie ed oltre un terzo di
tutte le entrate reali dell'Amministrazione regionale.
E' evidente allora che noi dobbiamo concludere che tutti gli
introiti veramente solidi, legati alla produzione ed al reddito
locale, arrivano a poco più di 360 miliardi, ma dobbiamo renderci
conto che essi non sarebbero neppure sufficienti a coprire le spese
correnti dell'Amministrazione.
Nel complesso, come dicevo prima, detratte le contabilità
speciali ed i mutui, abbiamo entrate reali per 1.011 miliardi. Se a
queste aggiungiamo i residui attivi, che sono comunque spendibili
nel corso del 1990, più la possibilità tecnica di contrarre mutui,
che nella relazione è quantificata in 800 miliardi, abbiamo la
misura della potenzialità dell'entrata e della spesa della nostra
Regione per l'anno prossimo: se c'è la capacità, se ci sono i
progetti e se c'è la volontà di utilizzarli, noi abbiamo una
possibilità reale di spesa che è comunque superiore ai 1.500
miliardi. E' una situazione che, dal punto di vista della dinamica
dell'entrata e delle possibilità di spesa, ci colloca sicuramente
in una posizione che ci offre grandi opportunità ed iniziative
economiche. Il risvolto negativo però è costituito dal fatto che
tutta questa possibilità ci rende piuttosto deresponsabilizzati
rispetto alla politica dell'entrata. Questo è un discorso che ho
già fatto più volte e non intendo riprenderlo.
Per quanto riguarda il settore della Spesa del bilancio di
previsione del 1990, il dato più rilevante è sicuramente la
preoccupante conferma dell'irresistibile ascesa delle spese
correnti, che rappresentano ormai oltre il 51%, quasi il 52%, della
spesa complessiva, escluse evidentemente le contabilità
speciali.
Anche qui è opportuno ricordare un poco l'evoluzione della spesa
corrente. Nel bilancio di previsione del 1984, che è stato il primo
della legislatura precedente (1983/1988), la spesa corrente
prevista ammontava a 230 miliardi, mentre nel bilancio di
previsione del 1990 è prevista una spesa corrente di 597 miliardi,
che, quando andremo a fare il consuntivo, sarà sicuramente
superiore ai 600 miliardi. In sei anni la spesa corrente
complessiva è quasi triplicata: soltanto per gli stipendi del
personale dipendente della Regione e del personale scolastico se ne
vanno ben 182 miliardi del bilancio regionale.
Nel 1984, mantenendo questo paragone, la spesa corrente
rappresentava il 44% della spesa totale, sempre escluse le
contabilità speciali, mentre nel 1990, secondo il bilancio di
previsione, essa rappresenterà circa il 52% di una spesa che, tra
l'altro, si è molto ampliata. C'è sicuramente quindi una dinamica
molto preoccupante.
Va inoltre ancora una volta rilevato che una cifra molto
elevata, cioè 214 miliardi, dei quasi 600, se ne vanno per il solo
mantenimento della macchina regionale ferma, cioè per gli organi ed
i servizi, e che per mettere in moto questa macchina e renderla
operativa occorrono altri 386 miliardi, con i quali si arriva ai
circa 600 miliardi di spesa corrente sui circa 1.000 realmente
disponibili per la spesa.
Anche in questo caso, se facciamo un confronto con il bilancio
di previsione del 1989, ci rendiamo conto che la dinamica della
spesa corrente non è assolutamente sotto controllo. Il bilancio di
previsione del 1989 prevedeva una spesa corrente di 533 miliardi,
che a consuntivo diventeranno 560 visto che l'assestato è già
arrivato a 559 miliardi, mentre il bilancio di previsione del 1990
prevede una spesa corrente di 597 miliardi. Rispetto alle
previsioni del 1989, noi abbiamo quindi un incremento dell'11%.
Anche non facendo il confronto tra i due bilanci di previsione,
ma confrontando solo il bilancio assestato del 1989 ( 559 miliardi)
con le previsioni del 1990, andremmo comunque ben oltre il tasso di
inflazione programmato per il 1990, che è del 4,5%.
Questo cosa significa? Significa che noi non teniamo
assolutamente conto del tasso di inflazione programmato per il
contenimento delle spese correnti: è un dato estremamente negativo,
non perché siamo vincolati per legge a tale tasso di inflazione, ma
perché dovrebbe essere una nostra precisa scelta politica quella di
contenere le spese correnti nell'ambito delle dimensioni del tasso
di inflazione programmato.
A mio avviso, quindi, come non esiste una nostra politica
dell'entrata, così non abbiamo una nostra politica della spesa: lo
si vede proprio dal fatto che, invece di tener conto delle
compatibilità, del tasso di inflazione o comunque dell'aumento
della spesa corrente che noi riteniamo accettabile, facendo poi le
scelte in conseguenza, noi mettiamo nel bilancio tutto quello che
riteniamo di dovervi mettere, anche se poi l'aumento sarà del 6%,
del 10% o del 15%.
Credo di dover citare ad esempio la Provincia autonoma di
Trento, una realtà cioè molto vicina alla nostra, perché ci è
simile istituzionalmente. Ho letto tra le varie pubblicazioni che
ci arrivano la relazione che accompagna il bilancio di previsione
di quella Provincia, dalla quale cito alcuni passi che forse ci
possono essere utili. Che discorso fanno loro? Dicono
testualmente:
"Contenimento della crescita della spesa corrente nei limiti
del tasso programmato di inflazione, al fine di ricreare spazi
finanziari idonei alla promozione ed al sostegno delle politiche di
investimento. La manovra di bilancio ha consentito in tale aspetto
di definire una struttura della spesa tesa a ridurre i fabbisogni
correnti nel limite di crescita del 4,1%, limite migliorativo
rispetto alla stessa dinamica inflativa programmata:
+4,5%".
Questi discorsi, che le regioni a statuto ordinario fanno per
legge e le altre regioni autonome..
(...Interruzione...)
... Sì, d'accordo, però è nel nostro interesse riuscire a stare
dentro questa dinamica, senza superarla clamorosamente, come invece
stiamo facendo da anni. Questo ovviamente vale per il grosso
problema della spesa corrente non tenuta sotto controllo.
Per quanto riguarda invece la distribuzione delle risorse tra i
vari settori ed assessorati, non si può che ripetere quello che
dicevo all'inizio, cioè che sostanzialmente non emergono delle
novità significative nella politica di spesa rispetto agli anni
precedenti.
Rimane notevole, anche se non in crescita, il trasferimento di
fondi ai comuni (138 miliardi), sia come contributi diretti, sia
tramite il FRIO.
Rimane notevole, anche se più contenuta, la spesa per la
formazione professionale (24 miliardi).
Ingenti sono le spese previste per il sostegno all'agricoltura e
per il risanamento del bestiame, anche se non capisco come mai per
quest'ultima voce avete previsto 14 miliardi, che sono notevolmente
inferiori ai 21 spesi nel 1989.
Ci sono poi massicci finanziamenti per i trasferimenti alle
imprese, massicci finanziamenti per la costruzione e sistemazione
di stabilimenti industriali (30 miliardi), enormi investimenti per
gli impianti di risalita per lo sci da discesa (oltre 20 miliardi),
notevoli fondi per i complessi alberghieri (oltre 20 miliardi).
Anche in altri settori economici, che non sto qui ad elencare,
c'è in sostanza un persistente e massiccio intervento per
incentivare il finanziamento delle imprese. Questo di per sé
potrebbe servire a sviluppare una dinamica economica, ma visto che
viene ormai ripetuto da molti anni, sta solo a dimostrare,
purtroppo, che non riusciamo ad innescare uno sviluppo reale
nell'economia e nelle imprese. Teniamo presente però che fra alcuni
anni, con il procedere dell'unificazione europea, tali incentivi
non saranno più consentiti, perché l'orientamento molto preciso
della Comunità europea tende a contenere e ridurre gli incentivi
alle imprese, le quali devono poter marciare con le proprie
risorse.
Facendo riferimento al bilancio della Provincia autonoma di
Bolzano, noto che fra gli obiettivi di quel bilancio c'è il
contenimento dei trasferimenti alle imprese. Vi si legge
infatti:
"Tenuto conto della favorevole congiuntura economica, del
rafforzamento strutturale mediamente conseguito dal sistema delle
imprese trentine, infine degli indirizzi e delle tendenze in atto,
sia a livello nazionale che in ambito comunitario, volti
all'attenuazione degli incentivi, fino al conseguimento del
completo azzeramento del sostegno".
Noi, invece, dai mutui e dai fondi di rotazione stiamo passando
ai finanziamenti a fondo perduto, come abbiamo fatto con la
sciagurata legge degli impianti di risalita. Invece di fare un
percorso inverso, che semmai è quello di incentivare dei meccanismi
come i fondi di rotazione o comunque di ridurre le incentivazioni
per far marciare le imprese con le loro forze, noi andiamo a
finanziare ed a sostenere un sistema economico che ha ampi margini
di parassitismo e che vive grazie all'assistenzialismo di "mamma
Regione"
Torno a ripetere che, nel complesso, il quadro che emerge dal
bilancio di previsione conferma sostanzialmente l'impostazione
molto discutibile già presente nei bilanci degli anni
precedenti.
Le uniche novità significative e positive della parte Spesa,
come già è stato detto dal Consigliere Mafrica, vengono da alcuni
fondi globali, ma si tratta di ben poca cosa.
C'è poi il dato sicuramente interessante, anche se è opportuno
attendere di conoscerne i contenuti, dei 4 miliardi per il piano
energetico regionale, del quale prendiamo atto, anche perché è da
anni che chiediamo che si arrivi a questo piano energetico.
Speriamo che ci si arrivi, però anch'io, leggendo e vedendo
graficamente quella voce, ho avuto la sensazione che fosse stata
inserita all'ultimo momento, tanto per mettere qualcosa in più nel
bilancio.
Ci sono i 500 milioni del piano regionale per interrare alcune
linee elettriche e telefoniche: si tratta di un intervento
finanziariamente modesto, ma interessante come indicazione.
Nel settore dell'energia, quindi, c'è qualche segnale di novità,
ma per il resto, a parte i 2 miliardi di contributo al Comune di
Aosta per l'abbattimento di barriere architettoniche, non c'è
nient'altro di nuovo. Date le disponibilità di bilancio, mi sembra
che ciò sia effettivamente troppo poco.
In compenso, ci sono molti settori operativi privi di
finanziamenti, per i quali pensiamo magari di utilizzare vecchi
residui, oppure li continuiamo a rinviare di anno in anno. Sono
cose che avevo già detto in gran parte l'anno scorso, ma le ripeto
ancora.
Ci sono scarsissimi finanziamenti, anzi c'è addirittura una
riduzione nel settore dei musei e dei beni culturali. Già l'anno
scorso avevo detto che questo è un dato negativo; quest'anno
permane, anzi è addirittura aggravato.
Non c'è nessun fondo per il recupero dei castelli di Bard e di
Aymavilles. Si continua a dire: "Il recupero del Forte di Bard è
legato al trasferimento di proprietà...
Il progetto è ancora da definire...". Quell'intervento esigerà
una spesa ingente, per cui sarebbe opportuno istituire, almeno nel
bilancio pluriennale, un fondo destinato a questo intervento, ma
tale fondo continua a mancare.
Lo stesso discorso vale anche per il termalismo. L'anno scorso,
discutendo il bilancio io avevo presentato un ordine del giorno e
mi era stato detto che il 1989 sarebbe stato dedicato...
(...Interruzione...)
... Sì, ho sentito, ma la stessa spiegazione mi è stata data
l'anno scorso...
(...Interruzione...)
Però, si continuano a ripetere gli stessi discorsi tutti gli
anni, senza che poi...
(...Interruzione...)
... si riesca a procedere ed a concretizzare questi
interventi.
Non ci sono fondi per la struttura ospedaliera. Si parla di un
nuovo ospedale o di un ampliamento di quello esistente, ma non ci
sono finanziamenti...
(... Interruzione dell'Assessore Lanièce... )
...però non sono sicuramente inseriti o evidenziati nel
bilancio.
Per l'ambiente ci sono tante voci, però si tratta di interventi
che non sempre vanno nel senso della tutela ambientale, come le
arginature fatte in modo scriteriato in Valle d'Aosta, che a volte
vanno in un senso diametralmente opposto.
Di positivo, rispetto al settore ambientale, ci sono i 500
milioni per la gestione del Parco del Mont Avic, secondo la legge
approvata nel corso del 1989, però rimane il dato vergognoso dei 48
milioni al Parco Nazionale del Gran Paradiso. Noi diamo giustamente
500 milioni per la gestione di un parco regionale, ma contribuiamo
con 48 milioni alla gestione del Parco Nazionale del Gran Paradiso:
mi sembra un dato vergognoso, che però non abbiamo ancora voluto
modificare.
Non c'è nulla, come già è stato rilevato, per la rete di
distribuzione del metano.
Non c'è nessun fondo per la ferrovia. Non è necessario
collegarsi esclusivamente al progetto Aosta-Martigny: in molte
regioni, in molte città ed in molte province autonome sono già
state fatte delle convenzioni fra realtà regionali e provinciali e
Ferrovie dello Stato per progetti locali. Noi abbiamo la linea
ferroviaria Aosta-Pré-Saint-Didier che ormai è moribonda ed aspetta
solo il colpo di grazia, abbiamo la linea Chivasso-Aosta che non è
assolutamente adeguata alle esigenze, però non abbiamo inserito una
sola lira nel bilancio per il potenziamento della ferrovia.
Carente è anche il problema della casa e dell'edilizia pubblica,
non solo perché sono insufficienti i finanziamenti ai mutui per la
prima casa, ma anche perché mancano completamente interventi
rivolti alla fascia popolare più bassa di quella che in genere
accede ai mutui per la prima casa e che quindi può procedere
all'acquisto. Ancora una volta non c'è un finanziamento e nessun
fondo globale per accelerare la ristrutturazione del Quartiere
Cogne e non si prevede alcun sostegno al Comune di Aosta per il
recupero abitativo del centro storico, che praticamente viene
lasciato nelle mani dei privati e rispetto al quale l'ente pubblico
non ha svolto e non intende svolgere alcun ruolo.
Finora non c'è nessuna prospettiva precisa e concreta, né alcun
tipo di finanziamento in bilancio, per realizzare una struttura
universitaria o postuniversitaria di livello o valenza europea.
In conclusione, quindi, ci troviamo ancora di fronte ad un anno
caratterizzato da una grande disponibilità finanziaria per la Valle
d'Aosta, da una grande possibilità di intervento per innescare uno
sviluppo diverso, capace di valorizzare le risorse locali e di
renderci veramente autonomi. Secondo noi, si perde ancora una volta
questa possibilità: si distribuisce il denaro, sperperandolo, in
tante direzioni; si vanno ancora a gonfiare le spese correnti, che
poi sarà sempre più difficile contenere; si perseguono iniziative
effimere di scarsa rilevanza e di scarso significato e talvolta si
effettuano anche scelte profondamente sbagliate.
Il rischio, sempre più vicino, è di arrivare sostanzialmente
impreparati e con una economia strutturalmente debole
all'appuntamento dell'unità europea ed ai problemi che
inevitabilmente si porranno a quel momento.
PRESIDENTE:
Ha chiesto la parola il Consigliere Beneforti;
ne ha facoltà.
BENEFORTI (DC):
Credo che, dopo le relazioni
dell'Assessore alle Finanze e del Presidente della Giunta, non
rimanga molto da dire, perché esse sono state molto ampie ed hanno
illustrato tutti i contenuti tecnici e politici del bilancio di
previsione; per cui mi limiterò a fare solo alcune considerazioni
od osservazioni.
E' stato detto che il bilancio può apparire ripetitivo rispetto
a quelli degli anni passati, mentre noi riteniamo che esso confermi
la volontà della maggioranza di perseguire gli obiettivi che essa
si è dati e che sono stati individuati sulla base delle necessità
della nostra comunità, e di risolvere i problemi che abbiamo di
fronte. Alla luce della crisi di trasformazione e di occupazione
che ha travolto anche la Valle d'Aosta in questi ultimi anni, noi
riteniamo che gli obiettivi prioritari siano così riassumibili:
- dare uno sviluppo omogeneo ed armonico a tutta la Regione, sul
piano economico, sociale ed ambientale;
- migliorare le condizioni occupazionali, di vita, di lavoro e
dei servizi da erogare alla gente valdostana;
- aiutare l'imprenditoria locale a crescere ed a svolgere il
ruolo che le spetta nel contesto della società italiana;
- riaffermare, infine, e valorizzare i presupposti
etnico-culturali su cui si basa la nostra autonomia regionale.
Questi sono gli obiettivi che ci siamo dati ieri e che ogni anno
cerchiamo di portare avanti e di realizzare fino in fondo. Essi
possono essere, anzi sono, oggetto di confronto tra le forze
politiche della maggioranza e quelle dell'opposizione. Come
maggioranza, abbiamo sempre sostenuto di accettare confronto,
proposte e valutazioni, purché utili ad arricchire il programma di
legislatura che ci siamo dati.
Anche noi riteniamo che occorra uscire dalla polemica sterile.
Si sente sempre dire che si fa una politica del giorno per giorno,
che esiste dell'assistenzialismo sfrenato, che mancano scelte
qualificanti ed investimenti. Ma io chiedo che senso ha tanta
polemica in occasione della discussione del bilancio, quando sono
palesi a tutti, alla maggioranza ed all'opposizione, gli interventi
nei singoli settori che vengono approvati nel corso dell'anno dal
Consiglio regionale.
La quasi totalità degli interventi per investimenti discussi in
commissione o in Consiglio è approvata a grande maggioranza. Ciò
vuol dire che gli investimenti ci sono e che le cose vengono
effettivamente fatte. Non ritengo ovviamente che tutto sia
perfetto: tutto è perfettibile a questo mondo, ma non si può
neppure dire che a questa maggioranza mancano scelte ed idee.
Tale polemica, poi, regge fino ad un certo punto, specie perché
nessuno può disconoscere che nella nostra Regione l'economia è in
ripresa, che l'occupazione cammina, che il reddito procapite si
mantiene alto, che il prodotto interno lordo è di gran lunga
superiore alla media nazionale e che il tenore di vita tende sempre
più a migliorare. Di fronte alla situazione in cui ci troviamo, che
certamente è migliore rispetto a quella di altre regioni e zone
italiane, io credo che la polemica sia molto sterile e non serva a
porre le premesse per progredire in senso migliorativo.
Certamente queste possibilità ci vengono offerte da un bilancio
che ha determinate entrate che servono a fronteggiare le necessità
della Regione Valle d'Aosta e inoltre noi abbiamo sempre sostenuto
e difeso i principi della legge di riparto fiscale, perché essa è
l'unica possibilità che abbiamo per far fronte alle necessità della
collettività valdostana; questo tuttavia non ci esime dal
partecipare alla solidarietà nazionale, che è un nostro dovere. E'
chiaro però che, nel momento in cui si presenta la necessità di
operare tagli, deve essere tenuta in debita considerazione la
nostra situazione e, soprattutto, tali tagli devono essere
deliberati con la nostra collaborazione, perché anche in questi
casi devono essere salvaguardati il ruolo e l'autonomia della
nostra Regione.
Fatte queste considerazioni di carattere generale, occorre
rilevare che fra le spese ci sono investimenti rilevanti per far
uscire dalla crisi l'industria e per stabilizzare l'occupazione
nell'agricoltura. Noi abbiamo la possibilità di mantenere una parte
della popolazione nelle vallate e di provvedere alla tutela
dell'ambiente, grazie anche agli sforzi che abbiamo fatto e che
facciamo nel settore dell'agricoltura.
Certe spese sono orientate per favorire e coordinare lo sviluppo
del turismo e dei servizi, due settori importanti per l'economia
valdostana, che, con l'industria, l'agricoltura, l'artigianato, il
commercio e la cooperazione, costituiscono i settori portanti della
vita economica della nostra Regione e tutti assieme contribuiscono
a creare un elevato reddito procapite. La nostra azione in questi
settori ha cercato e cerca di perseguire l'obiettivo di renderli
autonomi, capaci di produrre reddito, produttività, occupazione e
benessere. Questo è lo sforzo che stiamo facendo.
Non neghiamo che in alcuni interventi esista un certo
assistenzialismo, ma se vogliamo che certi settori producano
reddito e camminino con le loro gambe, dobbiamo incentivare alcune
azioni, come la stessa opposizione a volte ci sostiene a fare.
Non intendo toccare tutti gli aspetti del bilancio, che, come ho
detto, sono già stati oggetto di riflessione, ma voglio fare delle
considerazioni su alcuni aspetti particolari.
La politica dell'ambiente e del territorio è un aspetto
importante della nostra azione. Io credo che la Regione abbia fatto
grandi passi in avanti per la tutela dell'ambiente. Sono noti gli
interventi e gli investimenti effettuati e quelli previsti in
questo campo. Noi riteniamo che occorra continuare in tale
direzione, pur nel rispetto della natura, perché è necessario
evitarne il degrado, tenendo sempre presente che la crisi ecologica
è un problema morale.
Oggi, come ha detto il Papa presentando le sue proposte per la
giornata della pace mondiale, la questione ecologica ha assunto
tali dimensioni da coinvolgere le responsabilità di tutti. Tutti
quindi dobbiamo fare quanto ci compete, senza cadere in falsi
allarmismi e senza strumentalizzare la questione dell'ambiente per
fini politici, elettorali e clientelari. Dobbiamo essere convinti
che il problema ecologico e ambientale potrà essere risolto solo
nella misura in cui saremo capaci di rivedere il nostro sistema di
vita, se siamo capaci di comprendere l'urgente bisogno di educarci
alla responsabilità ecologica, che vuol dire senso di
responsabilità verso se stessi, verso gli altri ed anche verso
l'ambiente che ci circonda.
Alla Giunta e a noi tutti della maggioranza raccomando anche di
offrire alla comunità servizi sempre più numero si e migliori. Oggi
occorre eliminare, certamente anche all'interno
dell'Amministrazione regionale, certi ritardi nell'erogazione delle
prestazioni. I tempi fra deliberazioni e loro messa in pratica a
volte sono molto lunghi.
Se necessario, dobbiamo rivedere anche il nostro apparato
regionale, nel senso che dobbiamo darci una struttura organizzativa
capace di mettere in atto le decisioni che sono assunte con leggi
regionali. In sostanza, dobbiamo cercare di dare sempre più
efficienza alla vita amministrativa. Se necessario, dobbiamo
preparare il personale a tutti i livelli con corsi di
qualificazione e di aggiornamento, dobbiamo creare in tutti un
senso maggiore di responsabilità, dobbiamo disporre di una classe
dirigente sempre più qualificata per affrontare sul piano
tecnico-organizzativo i problemi che ci stanno di fronte.
La nostra gente nota la differenza tra le prestazioni del
settore privato e quelle del settore pubblico e non giustifica più
i ritardi nelle prestazioni sanitarie, i tempi lunghi per le visite
specialistiche ed ambulatoriali, ritardi nei rimborsi e disfunzioni
in certi ambienti ospedalieri. La gente sa che si spendono tanti
soldi per la politica sanitaria, però, quando tocca da vicino certe
situazioni, specie quando ne ha più bisogno, si accorge che l'ente
pubblico è forse troppo distante.
Dobbiamo impedire che il grande lavoro per dare un futuro ed un
benessere sempre maggiore alla Valle d'Aosta sia appannato da
queste cose, che dipendono da noi e che dobbiamo cercare di
affrontare e risolvere: è del tutto inutile infatti preoccuparci
delle grandi cose se poi cadiamo sulle piccole. La gente forse
guarda con molta più attenzione le piccole cose che non le grandi.
Dobbiamo quindi cercare di evitare la caduta di fiducia del
cittadino nelle istituzioni e nelle forze politiche.
Un tema di fondo, che abbiamo già affrontato, ma sul quale
dobbiamo ancora insistere, è quello dei giovani. Nella nostra
Regione ci sono le condizioni per soddisfare le esigenze dei
giovani. Abbiamo fatto tanti passi in avanti, tant'è che chi vuole
studiare, può farlo. Le condizioni sono certamente diverse da
quelle degli anni in cui studiavamo noi: oggi c'è la possibilità di
studiare e l'ente pubblico offre effettive condizioni per studiare
sia nelle medie, inferiore e superiore, sia all'università, anche
se dobbiamo cercare di intensificare sempre di più le possibilità
di studio.
Si dice che nella nostra Regione c'è una bassa scolarizzazione:
è vero, perché la scolarizzazione è molto più alta anche nelle
isole della Sicilia e della Sardegna, dove peraltro c'è anche molta
più disoccupazione. Nel corso di alcuni incontri certi
amministratori di quelle regioni ci hanno effettivamente confermato
di avere un alto grado di scolarizzazione. Nella nostra Regione,
invece, molti giovani vogliono forse guadagnare presto e subito,
per cui, appena terminate le scuole superiori, cercano un lavoro,
proprio perché vogliono guadagnare subito. Accade così che, proprio
dov'è maggiore la disoccupazione, è anche maggiore la
scolarizzazione. Da noi, in vece, c'è una minore disoccupazione e
quindi anche una minore scolarizzazione.
In ogni caso, questa volontà di lavorare dei nostri giovani deve
essere adeguatamente preparata, dando e potenziando, come appunto
si sta facendo, una buona professionalità a tutti i livelli,
creando le condizioni di lavoro e posti di lavoro sempre più
qualificati, in modo da eliminare certe prestazioni dequalificanti,
come quella dei cantieri forestali e di lavoro. Noi dobbiamo
disincentivare i giovani dal seguire la via dei cantieri forestali
o di altri cantieri di lavoro, mentre li dovremmo munire di una
preparazione professionale che permetta loro di acquisire effettive
capacità, anche in vista dell'entrata in funzione del Mercato unico
europeo.
Dobbiamo inoltre incentivare sempre di più nei giovani la
passione e la pratica delle attività sportive. E' vero che esse
sono un costo, ma sono anche una forma di prevenzione contro le
tentazioni della droga e dell'alcolismo. L'azione di recupero di un
tossicodipendente costa molto di più dell'azione di prevenzione,
che impegna il giovane ed aiuta la sua famiglia, la scuola e la
società nell'azione educativa.
Molto importante, in questo senso, è anche riuscire a portare
avanti il "progetto Arianna", che abbiamo cominciato ad esaminare
per cercare di fare ogni sforzo per impedire che i giovani cadano
nel baratro della droga. Anche se oggi qualcuno accorda un certo
valore all'intervento punitivo nei confronti del drogato, cui però
io non credo, noi dobbiamo sforzarci di porre in essere una valida
opera di prevenzione, dando qualificanti possibilità di lavoro, di
studio e di sport ai nostri giovani.
L'ultimo aspetto che vorrei toccare concerne lo Stato sociale.
Anche questo tema è stato ampiamente sviluppato dal Presidente
della Giunta, ma lo riprendo ugualmente, perché credo che,
purtroppo, lo Stato sociale debba essere ancora mantenuto nel
nostro Paese, perché esiste una vecchia, ma anche una nuova, forma
di povertà: ci sono ancora categorie di cittadini che hanno molto
bisogno dell'intervento pubblico.
Noi abbiamo portato avanti molte iniziative in favore degli
anziani e dei giovani, ma dobbiamo prendere in considerazione anche
il problema della casa, che è un bene sociale che non possiamo
precludere a chi ne ha bisogno. In questo senso dobbiamo fare ogni
sforzo, così come dobbiamo fare ogni sforzo per andare incontro
alle esigenze degli handicappati, mettendo a loro disposizione
aiuti individuali ed aiuti alle associazioni che operano nel
settore.
Vorrei affrontare anche l'aspetto dell'informazione. Io ritengo
che l'Amministrazione regionale debba avere un rapporto diretto con
la collettività, nel senso che dovrebbe far conoscere al cittadino
il lavoro che noi svolgiamo, in modo che egli possa partecipare
alla vita della Regione; dovrebbe abituare la gente a leggere e ad
interessarsi dei propri problemi. Noi, come Amministrazione
regionale, dobbiamo avere un legame con la collettività valdostana,
che può essere individuato nei giornali locali e nelle cronache, ma
anche in una rivista che potrebbe essere stampata direttamente
dall'Amministrazione regionale, per far conoscere le linee della
maggioranza e della minoranza, in modo che la gente possa
confrontare il lavoro svolto dagli uni e dagli altri. Così si
potrebbe dare a tutti quello spazio informativo che oggi, spesso e
volentieri, manca.
Altro problema ancora è quello che concerne il decentramento
verso le autonomie locali, con le quali ci deve essere un confronto
ed un dialogo costanti.
Ritengo infine che debba essere perseguito un rapporto sempre
migliore tra la Regione e lo Stato. Abbiamo potuto comprovare che
questo rapporto c'è ed esiste, come ce ne danno testimonianza
l'accordo IRI-Regione, l'applicazione di certe prerogative
statutarie, la legge elettorale e la vertenza del Parco Nazionale
del Gran Paradiso. Anche a livello nazionale, tramite il nostro
Partito, noi sosteniamo che questo confronto e questo dialogo ci
debbono essere in via preventiva su tutte le iniziative che vengono
assunte.
Dobbiamo certamente chiederci perché sembra riapparire un certo
neocentralismo. E' necessario un controllo delle spese, perché il
disavanzo totale del Paese aumenta, soprattutto perché in alcune
regioni ci sono disfunzioni che costringono lo Stato ad espropriare
le realtà locali di prerogative che le sono proprie. In certe
regioni, infatti, gli stanziamenti dello Stato non vengono
investiti, pur in presenza di evidenti necessità. E' giusto allora
che chi guida le sorti del Paese intervenga per sanare certe
situazioni, che esistono specialmente nel Meridione, dove la mafia
e la 'ndrangheta frenano l'azione delle amministrazioni pubbliche.
Dobbiamo tener presente, quindi, che qualche forma di
neocentralismo è dovuta anche a queste particolari circostanze.
Nel concludere il mio intervento e nel dichiarare il voto
favorevole della Democrazia Cristiana al bilancio di previsione del
1990, auspico che il confronto con lo Stato centrale si concretizzi
sempre di più, anche in vista del 1992. Io credo che la Valle
d'Aosta si stia effettivamente preparando all'impatto nella
Comunità europea, tant'è che l'indirizzo politico, economico e
sociale va in quel senso. Anche il confronto con lo Stato, però,
deve aiutarci a risolvere i problemi dell'impatto con l'Europa,
sempre ovviamente nell'interesse della Valle d'Aosta.
PRESIDENTE:
Ha chiesto la parola il Consigliere Stévenin;
ne ha facoltà.
STEVENIN (UV):
L'année dernière, le Groupe du Conseil de
l'Union Valdôtaine centrait ses observations sur le budget sous
forme d'analyse des instruments de politique économique visant à
modifier l'organisation de base du pays.
Les objectifs généraux concernant le territoire et
l'environnement, le développement économique, la sécurité et les
problèmes sociaux, ont été poursuivis avec plus de clarté et de
détermination par le budget actuel.
La nouveauté de ce budget réside dans le dépassement des
dépenses courantes par rapport aux dépenses d'investissement. La
question n'est pas d'exprimer trop d'appréhension devant ce
changement, dont les raisons peuvent s'expliquer de multiples
façons. C'est peut-être là la conséquence de réalités quasiment
micro-économiques comme celle de notre Région. Avec ou sans
appréhension il est quand même indispensable de surveiller dans
l'avenir toutes les causes qui génèrent ce genre de situations.
Le problème, connu sans doute dans d'autres territoires de
montagne, mais particulièrement évident chez nous, réside dans le
rapport entre le territoire, dont la configuration et la densité
humaine créent des problèmes d'environnement et d'économie, et ces
mêmes ressources humaines, dont nous disposons pour assurer une
croissance programmée ou planifiée. Ces ressources - étant chaque
fois insuffisantes ou culturellement inadéquates - des gestions
efficaces, des formations spécifiques - par exemple l'organisation
et la gestion du tourisme dans tous ses aspects - et la
rationalisation des structures s'avèrent nécessaires avec des
intégrations entre les différents secteurs.
Sur le problème de l'agriculture et des forêts, qui ont fait
encore à juste titre l'objet de beaucoup d'attentions dans ce
budget, nous notons que des concentrations d'énergies et
d'équipements, en vue du maintien et de la modernisation de ce
secteur, sont en train de se réaliser. Les améliorations foncières
(remembrement foncier), le développement des cultures, les
activités expérimentales, la coopération, la zootechnie et les
forêts sont pour nous des dépenses vitales ayant pour but
l'environnement, l'emploi, la production, l'intégration dans le
secteur du tourisme.
Le secteur primaire est vital également, dans le sens où
l'agriculture est encore pour nous l'un des meilleurs moyens
d'exprimer nos traditions et nos caractéristiques valdôtaines.
Les interventions de caractère général sont axées sur les voies
de communication, notamment la rocade d'Aoste, l'acquisition de
biens patrimoniaux, les fonds de roulement pour la construction de
logements et la formation professionnelle, où l'effort considérable
ne sera jamais superflu. A ce propos nous estimons qu'un
approfondissement dans les thématiques du cours de formation est
nécessaire et qu'il faut s'engager pour une excellente préparation
orientée vers des activités d'avenir, des cours d'enseignement qui
offrent des garanties de connaissance, capacité et
professionnalisme.
Concernant l'acquisition de biens du patrimoine, nous ne
saurions trop recommander la plus élémentaire des prudences, en
étudiant au plus vite la destination économique ou sociale de
certaines de nos acquisitions dans le secteur de l'industrie, du
commerce, de l'artisanat, des transports outre la politique du
crédit à un taux avantageux, qui a largement démontré ses effets
positifs dans la réindustrialisation.
Des financements sont prévus pour diverses initiatives
concernant notre économie. Parmi celles-ci Je cite les
manifestations économiques visant 1992, car notre Vallée, point de
jonction de trois communautés d'Europe, doit améliorer sa culture
et ses connaissances dans les secteurs de l'industrie et du
tertiaire et agir dans le domaine de l'étude et de la promotion,
avant de passer à la phase des réalisations. Celles-ci permettront
d'ouvrir les portes de notre Pays à l'Europe par d'importantes
mesures concernant la construction industrielle, l'artisanat, les
activités relatives à l'autoport.
Dans un autre secteur l'évolution technologique a rendu
possible, dans des pays de montagne riches en torrents et cascades,
la création de petites et moyennes installations hydroélectriques,
cela a donné naissance au plan énergétique régional. Nous pensons
que c'est une richesse exploitée d'une manière rationnelle et
intelligente.
Le Groupe de l'Union Valdôtaine se réjouit de l'accord du comité
mixte Région-Enel, qui sera soumis bientôt à l'attention du Conseil
régional, grâce auquel il sera possible de réaliser la création de
consortiums promoteurs d'implantations de petites unités
hydroélectriques. Trois conséquences positives: l'épargne
d'énergie, un soutien aux activités économiques et enfin une
opération financièrement rentable.
Dans le secteur de la santé le critère prédominant est celui de
la prévention et de l'assistance aux plus faibles.
Dans le secteur de la protection et de l'environnement
signalons, entre autres, le problème de l'assainissement du bétail
et celui de l'évacuation des ordures. A ce propos un crédit
important est prévu pour les réseaux d'eau potable, les égouts, la
protection des forêts et du sol.
Enfin nous voudrions dire deux mots sur les problématiques du
tourisme, où l'effort financier prévu est important en vue aussi
d'un objectif de prestige: la possibilité des Jeux olympiques dans
notre Région. Je suis particulièrement heureux que cette idée, dont
l'Union Valdôtaine et moi-même nous sommes à l'origine, ait fait
son chemin. Au-delà de la promotion que les Jeux entraînent, nous
voyons également l'avantage de planifier les infrastructures
nécessaires en donnant à chaque station une spécificité sportive et
touristique. Avec ce point nous sommes en pleine actualité par le
fait que la Communauté européenne a déclaré l'an 1990, année du
tourisme. Enfin, en tenant compte également des engagements
financiers prévus à l'occasion d' "Italie 1990", Championnat du
Monde de football, les investissements en matière de tourisme, tout
en étant considérables comme je viens de dire, devraient
probablement être encore accrue.
Mais ces thèmes (tourisme, biens culturels, équipements
hôteliers, installations de remontées mécaniques, enneigement
artificiel, infrastructures sportives, villages ruraux, patrimoine
de l'alpinisme) nous les considérons comme des investissements de
biens à très longue échéance, qui s'accompagneront
d'investissements en potentiel humain, capacités d'organisation et
d'intégration dans les autres secteurs. Nous croyons donc qu'à
l'avenir nos enfants pourront bénéficier de cet énorme appareil par
les revenus de ce qui a été investi aujourd'hui dans le secteur du
tourisme, comme il advient en Suisse, dans l'Oberland Bernois, où
l'on vend à un prix élevè les beautés de l'Eiger et le chemin de
fer de la Jungfrau, construit et mis en valeur il y a un
siècle.
Je soulignerais par ailleurs les efforts appréciables dans le
domaine de l'instruction publique et de la culture. D'un côté nous
allons vers l'application des articles 39 et 40 du Statut dans les
écoles, de l'autre nous assistons à une amélioration croissante des
possibilités de faire et de profiter de la culture. Je crois, à cet
égard, que d'avoir inscrit dans la saison culturelle certaines
manifestations, produites par les associations valdôtaines, est
tout à fait digne d'éloge. Ce procédé mérite sans aucun doute
d'être développé.
Les travaux de construction de la bibliothèque vont bon train.
Ceci exigera cependant une législation cohérente en mesure de
valoriser l'expérience de décentralisation des bibliothèques
municipales réalisées depuis 1976 et de maintenir la responsabilité
des communes et des communautés. Nous sommes contraires à une
excessive bureaucratisation, qui risque d'empêcher la participation
de la population aux services culturels proposés par les
bibliothèques.
L'achèvement du musée de la place Roncas et la rénovation du
Collège de Saint-Bénin, dont la fonction historique de moteur
culturel sera ainsi rétablie, me permettent d'entamer une réflexion
sur les biens culturels, dont je crois pouvoir dire que la
dimension touristique n'est qu'un habit étriqué. Les biens
culturels sont avant tout un patrimoine vivant de la culture
valdôtaine.
Pour le Groupe de l'Union Valdôtaine ce budget est un pas de
l'avant dans la tentative de rétablir l'équilibre dans les rapports
entre les différents secteurs économiques: industrie, agriculture,
tertiaire.
Nous estimons que ce nouvel équilibre, grâce aux encouragements,
aux aides, aux dispositifs de ce budget, pourra aboutir à ce
développement endogène, c'est-à-dire avec la mise en valeur de
toutes les énergies, des potentiels humains, économiques et sociaux
de la Vallée d'Aoste. Ce développement figure parmi les projets
économiques de l'Union Valdôtaine.
Nous distinguons dans le budget une certaine attention aux
problèmes de l'environnement avec une sensibilité particulière
quant à la création de parcs régionaux, bien que le projet d'un
parc lacustre sportif aux portes d'Aoste n'ait pas été pris en
considération.
Nous apprécions les efforts en matière de politique économique
et financière, notamment avec les dispositions nécessaires à la
mise en service de la Banque régionale.
A notre avis, donc, le budget dans son ensemble représente un
outil opérationnel concret pour toutes les adaptations mises en
oeuvre par la société valdôtaine en vue du rendez-vous du 1993:
l'ouverture du Marché unique européen. Merci.
Si dà atto che alle ore 11,14 assume la Presidenza il
Vicepresidente Beneforti.
PRESIDENTE:
Ha chiesto la parola il Consigliere Aloisi; ne
ha facoltà.
ALOISI (MSI):
Signor Presidente e colleghi Consiglieri, il
bilancio di previsione è il programma annuale che la maggioranza ed
il Governo regionale si danno come linea di azione per la gestione
politica ed amministrativa della Regione. Anche quest'anno, però,
ho l'impressione che ci troviamo di fronte ad un prospetto di spesa
che ricalca i consueti binari: un documento preparato negli uffici
e che, a mio avviso, contiene poche novità positive.
L'aspetto più interessante del dibattito sul bilancio è
sicuramente quello relativo alla situazione ed allo stato di salute
della nostra Regione. Si continua a dipingere la Valle d'Aosta come
un quadro discretamente confortante, ma se è vero che la nostra
Regione può vantare sicuramente dei primati sul piano del
benessere, è altrettanto vero che vi sono ancora notevoli sacche di
povertà economica e culturale, nonché sacche di emarginazione per
le categorie più deboli: le donne, i bambini, gli anziani e gli
handicappati. Esistono quindi ancora notevoli cause di profondo
malessere, che noi, come amministratori, abbiamo il dovere di
registrare e, se possibile, di eliminare.
Attenzione però, perché, a nostro avviso, dobbiamo considerare
con la massima attenzione che il benessere di cui oggi godiamo in
Valle d'Aosta è precario, perché basato in gran parte su risorse
esterne e non su basi produttive solide e dirette della nostra
comunità.
Ho l'impressione che anche questo bilancio sia una piatta ed
opaca ripetizione di quello degli anni scorsi, anziché essere la
testimonianza di una precisa volontà della Giunta di voler
proiettare nel futuro i suoi impegni.
Il progetto di bilancio di previsione per il 1990 pareggia sulla
cifra di circa 1.500 miliardi e le entrate sono diminuite dello
0,30% rispetto alle previsioni assestate per l'anno in corso.
Se è vero che lo Stato ha ridotto di circa 68 miliardi i
trasferimenti alla Regione, è altrettanto vero però che i tagli
sono compensati dall'aumento delle entrate del riparto fiscale (695
miliardi, pari al 59,8% del totale) e dalle entrate del Casinò di
Saint-Vincent (115 miliardi, pari al 9,9%).
Osservando attentamente il bilancio di quest'anno e quelli degli
anni scorsi, si può constatare che le entrate dell'IVA da
importazione ed i proventi del Casinò costituiscono il 55% delle
risorse disponibili. Ciò vale, ovviamente, per sottolineare ancora
una volta in Consiglio che l'IVA da importazione rimane comunque
una entrata aleatoria e fluttuante. Nessuno infatti è oggi in grado
di dire con certezza che cosa potrà accadere nel fatidico anno
1992. Mi sembra certo che le prospettive di queste entrate siano
abbastanza preoccupanti.
Il continuo incremento dell'azienda Casinò dimostra invece la
sua validità, al di là della bontà delle possibili gestioni. Io
sono dell'avviso che dovremmo occuparci di più del Casinò, per
quello che esso rappresenta nel contesto economico valdostano in
termini di entrate finanziarie, di occupazione e di indotto
turistico-commerciale, che sono notevoli e che a mio avviso offrono
ancora grandi potenzialità di sviluppo.
Malgrado i modesti tagli decisi dal Governo al bilancio
regionale, rimane comunque una effettiva disponibilità di entrate
reali. Dobbiamo riconoscere con obiettività che il processo di
modifica del tessuto socioeconomico della nostra Regione si è
accentuato. E' vero: la crisi è generale e non è legata solo al
processo economico; siamo in una fase di trasformazione della
vecchia società industriale, che va trasformandosi molto più
rapidamente del previsto in una società di servizi e di
informatizzazione. Nel prossimo futuro avremo una società
strutturata in modo molto diverso dall'attuale; ci troveremo di
fronte ad un quadro totalmente modificato, nel quale le innovazioni
si susseguiranno ad intervalli strettissimi, con la tragica
conseguenza che, chi non sarà riuscito ad adeguarsi, sarà relegato
ai margini della società.
Concordo sulle difficoltà di gestione di una fase di
transizione, ma certamente si sarebbe potuto fare molto di più,
proprio perché i problemi da affrontare sono ancora molti. A nostro
avviso è necessario apportare innovazioni al sistema regionale e
non ci convincono affatto le analisi euforiche sulla situazione
attuale.
C'è la necessità di restituire un ruolo fondamentale alle scelte
politiche ed alla funzione di indirizzo della Regione. Malgrado il
tentativo di privilegiare settori importanti, quali l'agricoltura,
l'industria ed il turismo, si continua, come da noi più volte
denunciato, ad attuare una spesa clientelare, come stanno a
dimostrare le centinaia di provvedimenti che vengono continuamente
presentati in quest'aula.
Un esempio molto significativo ci proviene dal settore agricolo.
Occorre pur dire che l'agricoltura della Valle d'Aosta è la più
assistita d'Italia, se non d'Europa; ma questo importante comparto
economico della nostra realtà regionale è stato soggetto troppo a
lungo ad interventi disarticolati, assolutamente non finalizzati a
precise scelte di fondo. Notevoli risorse sono state investite per
il risanamento del bestiame, ma il bestiame da venti anni a questa
parte è risultato sempre più ammalato. Aspettiamo i dati relativi
alla situazione di quest'anno, che sicuramente non si discosterà
molto da quella degli anni precedenti.
Il settore industriale è certamente quello che sta subendo le
più grandi trasformazioni e modificazioni: non è ancora
stabilizzato. La validità di alcune iniziative approvate e
concordate in Consiglio è ancora tutta da verificare. Penso in
definitiva che questa Giunta si giochi molta credibilità nel
tentativo di ricostruire quel tessuto di medie e piccole imprese
che potrebbero sicuramente ridare vitalità e slancio a tutto il
tessuto industriale regionale, ponendo così un freno alla grave
emorragia occupazionale.
Grave inoltre è l'esasperante lentezza con cui procede il
progetto di metanizzazione della nostra Regione. Quanto tempo dovrà
ancora passare prima che la popolazione valdostana possa utilizzare
questa economica ed ecologica fonte di energia? Qualsiasi ulteriore
ritardo in merito sarebbe incomprensibile ed imperdonabile. Anche
questo è uno degli aspetti concreti che dimostrano la scarsa
disponibilità di questa Amministrazione a voler risolvere e
completare i grandi progetti tanto euforicamente pubblicizzati.
Il settore turistico potrebbe rappresentare la carta vincente
dello sviluppo socioeconomico della nostra Regione, ma al di là
delle roboanti dichiarazioni di principio, non si dà avvio ad
alcuna politica programmatica. Sulle infrastrutture e sulle
strutture si ricorre alle solite improvvisazioni ed ai soliti
interventi. Nella nostra Regione il turismo non ha ancora assunto
un ruolo trainante dell'economia valdostana, che sarebbe
connaturale alle caratteristiche di questa Regione.
L'offerta turistica non è stata ancora diversificata e
qualificata ed è ancora poco competitiva nei confronti di quella
delle altre regioni. Sono state fatte buone leggi e buoni
interventi nel campo del turismo invernale, in favore delle
stazioni di sci e delle società che gestiscono gli impianti a fune,
ma si è fatto poco o nulla per lo sviluppo di altri aspetti, come
quelli culturale, congressuale e termale, che sono espressioni
turistiche in continua ascesa ed in piena evoluzione, nelle quali
sapremo valutare le intenzioni della Giunta nel prossimo anno.
Un capitolo a parte merita il giudizio sulla finanziaria
regionale, la tanto discussa Finaosta. Al di là dell'aspetto morale
sulla sua presidenza, che attualmente è oggetto di critiche e
dibattiti sui mass media della nostra Regione, la Finaosta avrebbe
dovuto essere il centro di una vitalità imprenditoriale valdostana,
avrebbe dovuto essere il motorino di sviluppo del cambiamento della
società valdostana, avrebbe dovuto garantire servizi di promozione
e di assistenza, invece si è ridotta ad una mera funzione di
prestasoldi, oltretutto in modo molto chiacchierato.
Sono assolutamente insufficienti anche i finanziamenti per
l'acquisto o la ristrutturazione della prima casa, che non coprono
neppure il 50% delle domande presentate nel primo semestre del
1989. La casa è e continua ad essere un grave problema sociale,
tuttora irrisolto. In questo settore la Giunta regionale avrebbe
dovuto sicuramente fare di più ed i 20 miliardi stanziati in
bilancio sono una ben misera cosa.
L'assistenza agli anziani, la lotta alla droga ed alla violenza
contro i minori, il problema dei giovani emarginati ed il dramma
delle ragazze madri, sono alcuni fra i tanti problemi che
quotidianamente vengono in parte disattesi. Questi problemi, signor
Presidente, devono trovare collocazione in un progetto apposito, da
finalizzare e finanziare adeguatamente, per creare strutture e
favorire iniziative che mirino finalmente a fare qualcosa sul piano
concreto, non solo su quello delle buone intenzioni. Ogni giorno,
infatti, troppi anziani e troppi giovani vengono lasciati soli a
fare i conti con i drammatici problemi dell'emarginazione, della
solitudine e della scarsa assistenza, ma soprattutto della scarsa
fiducia nel loro avvenire.
Anche in campo sanitario, quindi, si sono avuti finanziamenti
settoriali, non finalizzati e al di fuori di un progetto e di un
disegno strategico di fondo.
Da troppo tempo si parla inutilmente di progetti, di fasi di
studio e di redazione di elaborati nei settori industriale,
agricolo, turistico e sociale. Bisogna procedere senza
tentennamenti, senza colpevoli inerzie e falsi proclami
propagandistici, ma con la sicura convinzione che questa sia la
strada di oggi e di domani per riportare l'economia valdostana a
livelli di grande competitività nazionale ed europea.
A questo punto, credo siano doverose alcune osservazioni sul
quadro politico che governa questa Regione, costituito da una
maggioranza chiusa, a volte anche impreparata, preoccupata solo di
farsi accettare, malgrado tutto, come semplice espressione di forza
numerica. Vi è una specie di genuflessione permanente delle forze
politiche che partecipano insieme all'Union Valdôtaine al Governo
regionale. Gli alleati dell'Union Valdôtaine sono succubi: la
Democrazia Cristiana ed in particolare il Partito Socialista non
hanno proposte alternative, non hanno nessun sussulto propositivo o
programmatico. Tutto appare condizionato dall'essere compiacenti
nei confronti dell'Union Valdôtaine.
I partiti nazionali che detengono il potere a Roma, oltre a non
avere nessun peso specifico in questa Regione, continuano ad essere
ruote di scorta, legate ad una logica di potere e di sudditanza nei
confronti del partito di maggioranza relativa. Tutto ciò è
mortificante.
Alla luce di queste brevi considerazioni posso concludere
dicendo che il bilancio non è frutto di una elaborazione politica,
ma è solo uno strumento tecnico superficiale, partorito dai
burocrati, che lascia poco spazio alla creatività ed alle scelte.
Dalle enunciazioni di principio e di programma, in parte anche da
noi politicamente condivisibili, si è passati alla logica del puro
mantenimento del potere e della continuità. Il bilancio è in
sostanza un programma di buone intenzioni e non corrisponde, in
sostanza, alle esigenze di sviluppo della nostra economia: si
sarebbe potuto sicuramente fare molto di più.
Sono questi i motivi che ci inducono ad esprimere un giudizio
negativo sul bilancio di previsione del 1990
Grazie.
PRESIDENTE:
Ha chiesto la parola il Consigliere Limonet;
ne ha facoltà.
LIMONET (DC):
Non mi dilungherò molto, anche per lasciare
il giusto spazio, sia di tempo sia di argomento, a quelli che
seguono.
Signor Presidente e colleghi Consiglieri, ho ascoltato con
estremo interesse ed attenzione la relazione del Presidente della
Giunta e quella dell'Assessore alle Finanze: non posso che
condividerle pienamente, sia per l'esatta elencazione di questioni
risolte e di quelle in programma, sia per la loro attendibile
corrispondenza con il bilancio. Non voglio quindi peccare di
presunzione nel disaminare ed esprimere sentenze di comodo su
questo o su quel problema già trattato.
L'unico appunto che mi sento di muovere lo rivolgo a tutto il
Consiglio, perché mi sembra che concorra all'approvazione del
bilancio proprio come si trattasse di ripetere un rito annuale,
dando così la sensazione di vivere alla giornata. A mio avviso,
invece, ogni anno l'esame del bilancio dovrebbe essere inteso come
un nuovo tassello ricco di concetti miranti all'esecuzione, magari
in un arco di tempo più ampio, forse anche decennale, del progetto
di una vera autonomia culturale e finanziaria.
Dopo un anno di esperienza come Consigliere regionale, vorrei
comunque cogliere l'occasione per esprimere alcune considerazioni o
meglio qualche pensiero ad alta voce sui vari dicasteri, senza
peraltro avere la presunzione che tali pensieri siano condivisi o
accettati.
Inizierei con il settore dell'agricoltura, foreste ed ambiente
naturale, cui mi sento vicino per le mie tradizioni popolari, per
la professione che svolgo, nonché per essere membro della
Commissione consiliare competente in materia. Credo che in questo
settore si sia già fatto parecchio, ma che parecchio resti ancora
da fare, come ci è giustamente dimostrato dalle ingenti somme
stanziate in bilancio. Oltre al singolo provvedimento meramente
economico, rivolto agli utenti, vorrei suggerire la ricerca di
quelle motivazioni che possono ricondurre i nostri giovani verso
l'agricoltura. Forse un maggiore sforzo dell'Amministrazione verso
l'agriturismo potrebbe cogliere in parte l'obiettivo. Un buon
turismo è senz'altro conseguente ad un'agricoltura prosperosa,
volta a bloccare il galoppante degrado ambientale.
A proposito di turismo, credo di poter dire che si fa una
discreta promozione all'estero, buona in Italia, ma scarsa a
livello locale, o meglio si fa poca pubblicità e si offre un
servizio professionalmente carente. Questo non certamente per colpa
di qualcuno, ma per un certo sistema ormai consolidato nel tempo. A
tale problema si pensa di sopperire in parte con la nuova scuola
alberghiera, destinata a formare i giovani che si immetteranno nel
settore domani. Il problema però rimane per gli operatori di oggi.
Sarebbe quindi il caso di istituire al più presto, dandone ampia
pubblicità, dei corsi di aggiornamento.
Per la scuola e quindi per la cultura in generale, l'inserimento
del francese come lingua d'obbligo fin dalle prime classi mi sembra
essere un grosso obiettivo per la difesa della nostra etnia e della
nostra cultura. Dovremmo invece sopperire al mancato insegnamento,
almeno fino all'anno scorso, della lingua inglese, che abbiamo
tralasciato per molto tempo e che ormai è parte integrante del
mondo industriale, economico e politico. Dobbiamo quindi fare in
fretta, onde acquisirla in tempo utile per inserirci contesto
europeo.
come ci compete nel Ritengo necessario adoperarsi quanto prima
in tal senso, onde evitare che le nuove generazioni abbiano a
chiedercene conto fra alcuni anni.
Difficile è anche il compito della sanità, che deve fronteggiare
le esigenze di una società sempre più vecchia e problemi sempre più
attuali, come quelli della droga e dell'aids, cui la Giunta,
insieme a tutto il Consiglio, finora ha saputo dare risposte
adeguate con vari progetti ed iniziative: "Arianna", microcomunità
per anziani, abbattimento delle barriere architettoniche per
handicappati e, non ultimo, per ordine di importanza, la
risoluzione dell'annoso problema con l'ente Mauriziano.
Palpabili sono anche gli sforzi e gli interventi nel settore dei
lavori pubblici, per dotare l'intera comunità delle strutture
necessarie ad elevare la qualità dei servizi e quindi della
vita.
Buoni risultati sono stati conseguiti anche nel difficile
settore dell'industria, nonché quelli tesi ad alleviare le
difficoltà nel settore della viabilità e dei trasporti. Vorrei
incitare l'Assessore a proseguire verso quella soluzione che egli
stesso ha già prospettato in Commissione: il collegamento
ferroviario Aosta-Martigny.
Un ottimo ruolo nel formare ed avviare i giovani verso
l'occupazione viene svolto dall'Agenzia del lavoro, che funge da
utile collegamento fra i giovani e l'imprenditoria locale edile ed
industriale.
Per chiudere, vorrei fare alcune considerazioni sui rapporti con
lo Stato, che a volte è tacciato di ricorrere a forme di
neocentralismo, e le regioni a statuto differenziato. Può anche
essere vero, però non credo che ciò rientri in un preciso disegno
politico; credo piuttosto che discenda da sue esigenze
amministrative. Ovviamente noi dobbiamo reagire senza indugi,
ogniqualvolta le scopriamo. Quali che siano le motivazioni, il
problema non va sottovalutato, perché potrebbero essere in ballo
delle conquiste che hanno segnato una svolta in favore
dell'autonomia della Valle d'Aosta.
Colgo l'occasione, quindi, per invitare gli uomini che in questo
momento ricoprono le più alte cariche istituzionali e che, di
conseguenza, hanno un rapporto costante con i rappresentanti del
Governo centrale, a vigilare con tutta la loro riconosciuta
capacità politica sui diritti conquistati.
Grazie.
PRESIDENTE:
Ha chiesto la parola il Consigliere Pascale;
ne ha facoltà.
PASCALE (PSI):
Io credo che la novità più importante di
questo bilancio (e se non di questo, dei bilanci futuri) venga da
una decisione esterna, che è stata assunta in sede CEE un mese fa e
che, stranamente, non è stata molto pubblicizzata, e mi pare che
non sia nota neanche ai Consiglieri regionali, perché si continua
ad agitare il fantasma del 1992 in riferimento alle entrate
regionali.
Il 15 novembre, si sono riuniti i ministri finanziari della CEE
ed hanno preso atto dell'impossibilità di attuare per il 1° gennaio
1993, com'è previsto dall'Atto Unico, l'abbattimento delle barriere
fiscali, perché hanno riscontrato moltissime difficoltà
nell'attuazione dei due presupposti necessari per tale
abbattimento: l'armonizzazione dell'IVA nell'ambito del Mercato
comune europeo e la percezione dell'IVA nel paese di origine, con
una cassa centrale di compensazione per regolare i flussi a credito
ed a debito.
Essi hanno perciò deciso di prorogare l'attuale regime di
percezione dell'IVA nel paese di destinazione fino al 1997, anzi
più esattamente si dice che entro il dicembre del 1996 il
meccanismo sarà rivisto nel suo insieme, per decidere se si potrà
procedere all'unificazione definitiva del sistema comune dell'IVA
al termine di un periodo transitorio. Il che vuol dire che fino al
1997 permarrà l'attuale regime, dopodiché ci sarà probabilmente un
regime transitorio, già previsto della durata minima di tre anni,
per cui solo dal 2000 in avanti, se tutto andrà bene, si arriverà
all'armonizzazione dell'IVA nell'ambito del MEC ed alla sua
percezione nel paese di origine, che poi consentiranno
l'abbattimento vero e proprio delle barriere fiscali.
E' vero che su tutto ciò pesa l'incognita dei mutamenti che
stanno avvenendo nell'Est europeo: la liberalizzazione politica in
atto comporterà sicuramente l'apertura di nuovi mercati e forse
anche nuove integrazioni economiche. Vorrei citare ad esempio
l'Ungheria, che ha già chiesto l'adesione al Consiglio d'Europa,
che è un po' l'anticamera per l'ingresso nel MEC. E' chiaro che
l'obiettivo di tutti quei paesi è di entrare nel MEC, oppure di
arrivare a forme di integrazioni economiche con il MEC, per cui nei
prossimi anni '90 noi andremo a ridisegnare la mappa del Mercato
comune europeo.
Questi mutamenti possono accelerare l'integrazione politica dei
"dodici", ma sotto certi aspetti, come quello fiscale, la possono
anche ritardare. Su questo problema, in ogni caso, gravano ancora
molti dubbi ed è certamente difficile fare delle previsioni.
Non credo comunque che la decisione che è stata assunta nel mese
scorso possa essere rimessa in discussione entro breve termine.
Cosa può significare ciò per la Valle d'Aosta?
Noi eravamo preoccupati per il 1992, perché l'abbattimento delle
barriere fiscali ed in modo particolare il sistema di percezione
dell'IVA nel paese di origine avrebbero comportato una drastica
riduzione, prevista nell'ordine del 70% o dell'80%, dell'attività
dell'attuale struttura autoportuale, con una correlativa e
conseguente drastica riduzione dei proventi che derivano alla
Regione da tale struttura. Mi sembra invece di poter affermare che
questa preoccupazione non deve più esistere: nel bilancio regionale
ci sarà sicuramente per altri sette anni, e quasi sicuramente per
altri dieci, una voce relativa all'entrata dell'IVA da
importazione. Tale voce, a mio avviso, sarà sempre più consistente,
contrariamente a quanto potevamo pensare. Già quest'anno, infatti,
c'è un incremento notevole della sola IVA da importazione, pari a
quasi 80 miliardi, e ciò non per un "effetto Brennero", che
certamente c'è stato in questi ultimi giorni, ma che secondo me è
un fenomeno transitorio, perché certe decisioni dell'Austria
dovranno sicuramente essere riviste in futuro; l'incremento è
dovuto invece al notevole aumento degli scambi commerciali e quindi
dei flussi commerciali di transito, che diventerà ancora più
consistente nel 1993, quando si entrerà nel MEC.
Se queste sono le prospettive finanziarie della nostra Regione
per gli anni '90 e quindi per il nostro futuro, io credo che,
andando anche al di là del bilancio del '90, perché c'è anche un
bilancio pluriennale, sia possibile individuare ottiche diverse
d'intervento. Non si tratta di dare un'impostazione diversa al
bilancio, perché deve essere sempre la stessa, visto che bisogna
comunque intervenire in tutti i settori. Negli anni futuri però
sarà possibile adottare dei trasferimenti di risorse da un comparto
all'altro, perché evidentemente le esigenze degli anni '90 non
saranno più le stesse di quelle degli anni '80.
Vorrei ricordare che negli anni '80 noi ci siamo trovati nella
necessità di ristrutturare tutto il nostro apparato produttivo,
dotandolo anche di tutta una serie di infrastrutture necessarie che
prima non esistevano. Mi riferisco non solo al settore industriale,
dove ci siamo trovati di fronte ad una vera e propria crisi, per
cui abbiamo dovuto ricominciare daccapo, abbiamo dovuto cambiare
tutto e reinventarci tutto, ma anche al settore turistico, perché
abbiamo dovuto ristrutturare i vecchi impianti funiviari, crearne
di nuovi come l'Aosta-Pila-Cogne; abbiamo dovuto dotare le stazioni
funiviarie di moderni impianti di innevamento artificiale per
sopperire alla carenza di neve che si è fatta sentire negli ultimi
anni; abbiamo dovuto e stiamo ancora incentivando la costruzione di
strutture ricettive ed alberghiere delle quali siamo ancora
carenti. Per quanto riguarda le infrastrutture, basta ricordare la
viabilità internazionale, della quale abbiamo dovuto in parte farci
carico, e le tante strade che sono state costruite per migliorare i
collegamenti con le valli laterali.
Diciamo che negli anni '80 noi siamo trovati in una fase di
emergenza ed è stato giusto che la Regione intervenisse in via
prioritaria con una concentrazione massiccia di risorse finanziarie
per riconvertire e potenziare il nostro apparato produttivo; così
come è stato giusto che in qualche caso, forse in troppi, la
Regione intervenisse anche direttamente, quasi come un
imprenditore, per dar manforte ad una imprenditoria privata che era
carente.
Possiamo però affermare che questa emergenza sta per finire. Il
nostro tessuto produttivo forse non è ottimale, ma mi sembra
abbastanza buono. C'è un certo ottimismo anche nell'ambiente
imprenditoriale sulle possibilità che ha il nostro tessuto
produttivo di riuscire a competere nel 1992 con quello delle altre
regioni avanzate.
Sicuramente saranno necessari, come già sono presenti nel
bilancio del 1990, sempre nuovi interventi, non solo per portare
avanti quei progetti già previsti, soprattutto nell'area
industriale dell'ex Ilssa Viola, ma anche perché l'economia muta
rapidamente e quindi sarà sempre necessario sostenere sul piano
tecnologico l'apparato produttivo.
Saranno necessari interventi anche per sviluppare i settori
produttivi che oggi sono ancora carenti e che sono stati citati dal
Presidente della Giunta, come ad esempio il termalismo, i beni
culturali, i beni ambientali e l'energia, però possiamo anche dire
che il più è stato fatto, nel senso che negli anni '80 noi abbiamo
gettato le basi e le strutture portanti di questo apparato
produttivo, per cui non è pensabile che negli anni '90 noi dovremo
concentrare su di esso le stesse risorse che abbiamo concentrato
negli anni '80.
Allora, discutendo sul futuro, io credo che dobbiamo cercare di
individuare, come dicevo, ottiche diverse di intervento o comunque
priorità di intervento per gli anni futuri, che a mio avviso vanno
individuate intervenendo in settori nei quali siamo sì intervenuti,
ma probabilmente in maniera inadeguata ed insufficiente. Mi
riferisco ai settori della politica sociale, nel senso che il
compito prioritario della Regione negli anni '90 dovrà essere, a
mio avviso, quello di sanare gli squilibri che un'economia di
mercato può comportare, e comporta spesso, sul piano sociale, anche
se questo significherà più spese correnti.
Io non ho mai capito la distinzione che continuamente viene
fatta tra spese correnti ed investimenti, che sottintende poi una
specie di giudizio, quasi che le spese correnti siano improduttive
e gli investimenti produttivi. Ricordo di aver già detto in altre
occasioni, anche nell'altra legislatura, che ci possono essere
spese correnti molto produttive ed anche altre non produttive, così
come ci possono essere investimenti molto produttivi ed altri non
produttivi. Tanto per fare un esempio: l'investimento che abbiamo
fatto per acquistare il Traforo del Gran San Bernardo è un
investimento improduttivo, perché non è servito a niente e non
produce niente. Mi spiace dire questo, ma è anche una forma di
autocritica.
La Regione non è una società privata che deve aumentare i suoi
profitti e quindi i suoi investimenti, ma è un ente pubblico che ha
il compito fondamentale di dare i servizi di cui la collettività ha
bisogno.
Questa nostra società valdostana, sotto molti aspetti e per
molte categorie, è una società ricca ed avanzata, non certo perché
lo dicono le statistiche, ma forse e soprattutto perché lo dicono i
depositi bancari, che non sono solo indice di risparmio, che
certamente è proprio di questa comunità, ma a tratti anche di
opulenza.
Voglio sottolineare le parole "sotto molti aspetti" e "per molte
categorie", per precisare che la ricchezza non è riferita a tutte
le categorie, perché ci sono categorie di persone che in questi
anni non sono state neanche sfiorate dal benessere diffuso della
collettività, anzi, proprio perché più deboli, sono state forse
doppiamente penalizzate dall'alto costo della vita del benessere e
dalla carenza dei servizi primari.
Tali categorie sono grossomodo quelle alle quali ha accennato
ieri il Presidente della Giunta nella sua relazione, parlando di
solidarietà.
Sono, ad esempio, gli anziani. Noi stiamo costruendo molte
comunità per anziani, ma oggi non sono sufficienti. Probabilmente
non lo saranno neanche più domani, perché gli anziani diventano
sempre più numerosi. C'è un'assistenza domiciliare carente per gli
anziani autosufficienti che vogliono rimanere nel loro
milieu
, ma soprattutto non siamo stati ancora capaci di
inventare strumenti che possano coinvolgere nella società quegli
anziani c'è hanno ancora energie da spendere e che vorrebbero
essere partecipi ed utili a questa società.
Abbiamo poi i giovani. Ad essi stiamo dando una buona
preparazione professionale ed anche un lavoro dignitoso, però
questo non è sufficiente per tenerli lontani dalle
tossicodipendenze della droga o dell'alcol. Forse dobbiamo fare
qualcosa di più, forse dobbiamo dargli quelle strutture che essi
chiedono. E' di questi giorni infatti la polemica dei giovani di
Pont-Saint-Martin, che non chiedono contributi, ma solo un posto,
cioè un immobile, che non sia il bar, dove potersi riunire.
Si è poi parlato della casa. Ebbene, noi abbiamo fatto una buona
legge per concedere mutui a coloro che vogliono acquistare o
costruirsi la prima abitazione. Non dimentichiamo però che questa
legge si rivolge ad un ceto medio, che ha un certo reddito e che ha
anche una base notevole di risparmio. Non dimentichiamo che ci sono
famiglie che non hanno la possibilità di acquistarsi una casa. Tra
l'altro, ci sono famiglie che vivono in centri storici fatiscenti,
dai quali probabilmente saranno espulse, e che non sanno dove
andare: sono famiglie che chiedono solo una casa in affitto, ma ad
un canone sociale e non ad un equo canone, che poi diventa un
doppio canone.
Vorrei citare anche un'altra categoria che è stata un po'
dimenticata e che è una specie di "Cenerentola" di questa società:
le donne. Esse sono doppiamente penalizzate,: perché le donne che
lavorano non trovano i servizi sociali necessari, come gli asili
nido, e poi c'è tutta la notevole massa di donne che non lavorano.
Non parlo ovviamente delle giovani, per le quali esistono i corsi
di formazione professionale, ma parlo delle donne dai trent'anni in
su, che non hanno nessuna qualificazione professionale e che per
necessità o per altro si trovano a dover chiedere un lavoro, ma non
trovano alcuno sbocco.
Mi pare, cioè, che in questa società, pure avanzata, ci siano
profonde disuguaglianze e profondi squilibri. Da una parte di essa
sale una domanda sommessa, perché si tratta appunto di categorie
deboli, che non hanno un forte potere contrattuale. Tale domanda
non è tanto di solidarietà, quanto di giustizia sociale.
Ecco, io credo che, se ci saranno, come ci saranno certamente,
queste disponibilità finanziarie per gli anni '90, se proprio
vorremo dare un senso anche etico alla nostra autonomia, se vorremo
porre al suo centro non solo l'
homo oeconomicus
, ma l'uomo
nella sua generalità e nelle sue particolarità, noi dovremo anche
cercare di dare delle risposte più adeguate e più civili a queste
domande.
Vorrei fare un'ultima considerazione sul quadro politico che
viene criticato dalle opposizioni, anche se ciò rientra nel gioco
delle parti. Io credo che questa maggioranza abbia in sé tutte le
energie e la capacità necessaria per fronteggiare i problemi e per
governare bene, anche se forse deve ancora trovare il suo
assestamento od il suo equilibrio ottimale. Concordo invece con il
Consigliere Mafrica, quando dice che il dibattito o il confronto
politico langue, sia tra i partiti, sia in Consiglio regionale. Io
mi auguro che proprio il travaglio interno che stanno attraversando
i compagni comunisti, e spero di usare questa parola per l'ultima
volta, crei le condizioni per un confronto politico più serrato, in
modo particolare tra le forze che si richiamano ai valori della
Sinistra, ai valori del socialismo riformista e democratico, che
sono tutt'altro che superati e che non vanno confusi con quelli del
socialismo reale attuati nei paesi dell'Est e che oggi vengono
apertamente sconfessati.
PRESIDENTE:
Ha chiesto la parola il Consigliere Rusci; ne
ha facoltà.
RUSCI (PRI):
Dal punto di vista generale e politico il PRI
si ritrova nel documento contabile di previsione per il 1990 e
nella sua proiezione triennale. Le linee guida si rifanno al
programma di legislatura della maggioranza, che prevedeva in buona
sintesi uno sviluppo armonico di tutte le componenti sociali della
Regione, sollecitate nel loro naturale dinamismo, in attesa
dell'aggancio europeo. Continua il
trend
di sviluppo
avanzato, da un punto di vista economico, sostenuto da
ammortizzatori sociali importanti e diffusi.
Noi ci riconosciamo in questo modello di sviluppo equilibrato e
crediamo di poter ritenere a buon diritto che in esso si riconosca
l'intera comunità valdostana, che, visti i risultati dei singoli,
deduttivamente attribuisce al contenitore finanziario regionale
funzioni di moltiplicatore della ricchezza dei Valdostani.
Dal punto di vista particolare e più specificatamente contatile,
per leggere e giudicare quindi il bilancio di previsione del 1990,
occorre muovere dal consuntivo del 1988, approvato nel luglio di
quest'anno: se, da un lato, il rendiconto stava a sottolineare la
realtà del bilancio, assolutamente non gonfiato nelle sue voci di
entrata, dall'altro, e questo è emerso chiaramente ieri
dall'intervento dell'Assessore alle Finanze, il rendiconto stesso
ha dimostrato che in alcuni settori operativi la capacità di spesa,
direi meglio di realizzazione, è bassa e tale da determinare una
massa residuale ancora elevata.
Va dato atto dello sforzo tendente alla riduzione residuale,
pari al 14% circa rispetto al documento contabile precedente, ma,
citando l'Assessore alle Finanze che mi trova completamente
d'accordo, posso dire: "Non è possibile stabilire linee importanti
di intervento che poi sono bloccate da intoppi che ritardano spese
e realizzazioni".
Questi intoppi per alcuni assessorati sono un tantino troppo
elevati. Per esempio, la capacità di spesa dei Lavori Pubblici è
pari a poco più del 40% degli stanziamenti assegnati, così come
quella dell'Assessorato all'Industria, Commercio, Artigianato e
Trasporti è di poco superiore al 55%. Ciò comporta una inefficienza
nella distribuzione delle risorse, perché le quote non erogate
rispetto agli stanziamenti assegnati potrebbero essere destinate a
settori più vivaci dell'Amministrazione.
Esiste inoltre una diffusa difficoltà a capire la portata, in
termini finanziari, degli interventi nel settore delle opere
pubbliche. Mi sembra che il problema dei controlli di gestione
della spesa, sia sotto il profilo dei risultati
economico-finanziari che degli obiettivi realizzati nell'attuazione
dei progetti regionali, sia argomento affrontato in varie
occasioni, senza peraltro `l'ottenimento di soluzioni
risolutive.
Penso che un obiettivo minimo potrebbe essere raggiunto
richiedendo ai singoli settori assessorili di relazionare, al
momento del conto consuntivo, sullo stato di attuazione dei
programmi oggetto di autorizzazione con il bilancio di previsione.
Per esempio, non sarebbe male se lo stanziamento per la costruzione
di strade venisse fornito al Consiglio con l'elenco degli
interventi realizzati, i costi sostenuti e le somme ancora da
spendere.
Sempre per esempio, la suddivisione della spesa indicata nei
documenti contabili, sia di previsione che di rendicontazione
generale, potrebbe tornare ad essere fatta, così come avveniva fino
al 1980, per assessorato, anziché per programma, come avviene ora.
Tutto ciò rappresenterebbe il vantaggio di ottenere un preciso
quadro dell'attività di ciascuna branca dell'Amministrazione
regionale dal momento della determinazione delle risorse, alla
verifica della capacità di spesa sugli stanziamenti ottenuti ed
alla finale capacità di spendere effettivamente quanto impegnato.
Credo che in questo senso andasse la nuova legge di contabilità
recentemente approvata da questo Consiglio.
Con questi suggerimenti il Partito repubblicano voterà a favore
dei documenti contabili che ci sono stati sotto posti.
PRESIDENTE:
Ha chiesto la parola il Consigliere Lavoyer;
ne ha facoltà.
LAVOYER (ADP):
Il nostro Gruppo dà un giudizio positivo
sullo strumento finanziario in esame. La motivazione di fondo che
sta alla base della nostra valutazione scaturisce dal tipo di
sviluppo e dalle linee di tendenza che si possono intravedere
dall'esame delle singole cifre e dalla relazione del
Presidente.
A noi pare (e ne condividiamo la scelta) che questo bilancio
individui un modello di sviluppo morbido, che ha come tema centrale
la qualità della vita come valore imprescindibile. Ci pare
importante questa premessa ad una ipotesi di sviluppo per il nostro
sistema economico, soprattutto se mirata ad un diffuso aumento
della qualità della vita dell'intera popolazione, piuttosto che ad
una crescita
tout court
ad ogni costo.
Dalle relazioni svolte ieri si possono trarre alcune
considerazioni essenziali per progettare una corretta strategia di
sviluppo futuro, che in sintesi si possono riassumere nei punti che
seguono.
In primo luogo, per la Valle d'Aosta si sta per chiudere una
fase di rendita di posizione: senza una positiva progettualità, la
ricchezza della Valle d'Aosta diventerà sempre più precaria. La
realtà valdostana è fatta di piccoli numeri, ma è costituita da
un'elevata complessità. La risorsa umana costituisce l'elemento
centrale ed indispensabile per attuare un processo di crescita e di
evoluzione del nostro mondo valdostano.
La Valle d'Aosta può divenire infine una sorta di laboratorio,
in cui sperimentare un modello di sistema avanzato di montagna, che
serva di riferimento per l'intera Europa. Debbono essere comunque
mantenute salde le compatibilità fra sviluppo ed ambiente, in modo
che il primo non alteri l'identità della Valle d'Aosta.
Più che sulle cifre è soprattutto su quest'ultimo punto che
voglio fare alcune considerazioni più approfondite.
Il tema dell'ambiente è senz'altro quello più qualificante e di
maggiore attualità per dare un giudizio sulla validità dell'ipotesi
di sviluppo previ sta dallo strumento finanziario in esame. Nella
sua relazione, l'Assessore ha sottolineato il grande impegno
finanziario previsto per la salvaguardia del nostro territorio. Se
ho capito bene, mi sembra che abbia parlato di quasi 100 miliardi.
A me sembra comunque che sia ancora forse modesta l'attenzione
rivolta a questo problema, sul quale si misureranno le sfide
economiche e sociali nel prossimo decennio.
Ritengo tuttavia di poter affermare che, al di là delle cifre,
c'è, come ha sempre affermato il nostro Movimento, la volontà di
rafforzare un'economia di montagna, come la nostra, in armonia con
l'ambiente: tutti ci rendiamo conto che la qualità dell'ambiente è
necessaria per la qualità dello sviluppo e della crescita della
nostra economia.
Quando parlo di bilancio attento a questa problematica, non mi
riferisco esclusivamente a quanto previsto dal capitolo "Assetto
del territorio e tutela dell'ambiente", ma all'impostazione
generale dello strumento in discussione.
Gli sforzi finanziari previsti nei vari settori economici
sottolineano che la polisettorialità si presenta dunque come una
necessità fondamentale per l'economia valdostana e la contemporanea
presenza di vari settori aumenta la loro interdipendenza e fa sì
che la tutela del territorio diventi una necessità per tutti.
A questo proposito voglio sottolineare l'importanza che questa
problematica venga affrontata da tutte le forze politiche con
serietà e senza demagogia, anche per evitare un approccio riduttivo
al problema, come certe posizioni di alcuni gruppi Verdi.
A noi pare comunque che il bilancio in esame abbia intrapreso la
strada giusta, per cui saremo particolarmente attenti affinché le
previsioni e le dichiarazioni dell'Assessore alle Finanze e del
Presidente della Giunta trovino pratica attuazione nei singoli
provvedimenti che il Consiglio o la Giunta adotteranno.
Tra l'altro siamo particolarmente interessati alla proposta
della creazione di un parco internazionale del Monte Bianco, da
definire in accordo con la Regione e gli enti locali.
Ma quali sono il nostro approccio e la nostra posizione sul tema
dell'ambiente? Noi ci collochiamo tra coloro che avversano
l'oppressione, il degrado ecologico e l'ingiustizia di uno sviluppo
incontrollato, ma che nello stesso tempo combattono questi mali
secondo una prospettiva che guarda al futuro, piuttosto che ad un
immaginario passato, magari anche perfetto dal punto di vista
ambientale, dove però la popolazione viveva in una realtà fatta di
miseria, senza garanzie per il futuro, senza alcun contatto con il
mondo esterno e senza alcuna possibilità di concorrere a
determinare il proprio destino.
In questo senso siamo consci che nel corso dei secoli la gente
valdostana ha trasferito sul territorio la sua cultura, le sue
contraddizioni, il suo modo di concepire l'economia e lo sviluppo;
ha cercato di acquisire gli strumenti per la gestione del
territorio e delle sue risorse, perché questi erano uno dei punti
di forza dell'autonomia e dell'autogoverno.
E' quindi importante che, assieme al benessere, cresca anche la
consapevolezza dell'identità della Valle d'Aosta e sia mantenuta la
cultura del rispetto della montagna, che da sempre ha
contraddistinto la nostra popolazione.
L'ambiente è in questo senso il veicolo materiale con cui
trasmettere alle generazioni future la coscienza di essere
Valdostani. L'ambiente deve essere considerato espressione del
nostro modo di essere. Abbiamo ereditato una regione con una
identità precisa, che la distingue profondamente dalle aree
circostanti, e noi dobbiamo operare per mantenere questa sua
particolarità e diversità.
I valori a cui facciamo riferimento, la libertà, la solidarietà
e la capacità di essere autonomi, che contraddistinguono il nostro
modo di essere, devono esprimersi nel rapporto con l'ambiente. Solo
a queste condizioni la nostra comunità continuerà ad avere radici
nel territorio e potrà svilupparsi armonicamente senza che lo
stesso venga sacrificato. Riappropriarsi dell'ambiente significa
gestirlo, perché esso possa essere strumento idoneo per valorizzare
ed arricchire la nostra autonomia.
Una politica per la Valle: d'Aosta può essere tale solo se
tutela e valorizza l'identità' del territorio, verso il quale, più
che verso altri settori, ha una precisa responsabilità anche l'ente
pubblico, che è chiamato ad un'opera di mediazione, di orientamento
e di controllo sull'azione dei singoli cittadini. E' quindi
indispensabile anche un'azione educativa, formativa ed informativa,
che crei nell'individuo la consapevolezza dei profondi legami che
esistono tra l'uomo ed il territorio e dell'importanza del
mantenimento della nostra identità, per garantire uno sviluppo
sociale ed economico in armonia con l'ambiente. A noi pare che il
bilancio in esame vada in questa direzione.
Prima di concludere, mi pare importante evidenziare un altro
aspetto della relazione del Presidente: mi riferisco all'attenzione
posta alla modernizzazione della nostra Regione, con particolare
riguardo al settore della ricerca.
In proposito noi sosteniamo la necessità di realizzare un parco
scientifico in Valle d'Aosta e con ciò intendiamo un'area di
ricerca, progettazione, sviluppo e produzione ad elevato contenuto
tecnologico e scientifico, che potrebbe essere insediata nell'area
ex Ilssa Viola di Pont-Saint-Martin, dove, per la vicinanza con
Ivrea, Torino e Novara, si potrebbe sperimentare un'appetibile
forma di zona franca, intesa in senso moderno ed in cui particolari
condizioni localizzative ed agevolazioni finanziarie potrebbero
determinare l'installazione di unità operative di grandi imprese,
centri di ricerca e sviluppo, laboratori universitari nazionali ed
internazionali.
Ciò porterebbe a tre risultati principali:
1°) l'aumento del ruolo e del prestigio della Valle d'Aosta in
ambito nazionale ed europeo;
2°) opportunità occupazionali di elevato profilo per tanti
residenti, attualmente impegnati fuori Valle per mancanza di
sbocchi;
3°) una ricaduta economica sull'indotto estremamente
rilevante.
Nell'ambito di tale progetto potrebbero essere individuati
alcuni settori di maggiore interesse, su cui puntare per la
definizione delle varie iniziative iscrivibili nel progetto di
parco scientifico: elettronica, ingegneria, telecomunicazioni,
medicina, biotecnologia ed ingegneria dei materiali.
All'interno di tale iniziativa, potrebbe inoltre essere prevista
la realizzazione di una scuola postuniversitaria ad orientamento
scientifico, in grado di fornire supporto ed alimentazione alle
attività svolte dal parco.
Il nostro Movimento si rende quindi disponibile a contribuire
alla realizzazione di quanto previsto nelle relazioni allegate al
presente bilancio e, per le considerazioni su esposte, dichiaro il
voto favorevole del nostro Gruppo.
PRESIDENTE:
Colleghi Consiglieri, non c'è più nessuno
iscritto a parlare e pertanto, se nessuno chiede la parola,
dichiaro chiusi i lavori della mattinata ed informo che gli stessi
riprenderanno alle ore 16,00 del pomeriggio.
Grazie.
La seduta è tolta
