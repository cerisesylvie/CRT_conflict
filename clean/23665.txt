Classificazione
ARTIGIANATO



Oggetto del Consiglio n. 2705 del 16 maggio 2007 - Resoconto
OGGETTO N. 2705/XII - Disegno di legge: "Nuova disciplina
dell'Institut valdôtain de l'artisanat de tradition
(IVAT)".
Articolo 1
(Oggetto e finalità)
1. La presente legge disciplina i compiti ed il funzionamento
dell'Institut valdôtain de l'artisanat de tradition (IVAT),
istituito con legge regionale 10 aprile 1985, n. 10.
2. L'IVAT, ente strumentale della Regione, ha personalità
giuridica di diritto pubblico e gode di autonomia organizzativa e
contabile.
3. L'IVAT ha il compito di sviluppare e valorizzare
l'artigianato valdostano di tradizione, come definito dall'articolo
2, comma 1, lettera a), della legge regionale 21 gennaio 2003, n. 2
(Tutela e valorizzazione dell'artigianato valdostano di
tradizione), attraverso:
a) la ricerca storica e documentale;
b) lo studio e la divulgazione delle caratteristiche e delle
tecniche utilizzate;
c) il recupero del patrimonio storico;
d) la tutela dei prodotti;
e) le attività inerenti alla formazione dei
produttori;
f) la gestione di sedi museali o espositive;
g) la commercializzazione dei prodotti di artigianato, con le
modalità di cui all'articolo 2;
h) l'organizzazione o la partecipazione ad iniziative
promozionali;
i) ogni altra azione volta alla valorizzazione del patrimonio
artigianale valdostano di tradizione.
Articolo 2
(Attività commerciale)
1. L'IVAT può commercializzare i prodotti di artigianato di
tradizione riconducibili alle categorie di cui all'articolo 3 della
l.r. 2/2003.
2. I prodotti di cui al comma 1 sono contrassegnati con un
marchio di tutela registrato, le cui caratteristiche grafiche e le
cui modalità d'uso sono approvate con deliberazione della Giunta
regionale, su proposta del consiglio di amministrazione di cui
all'articolo 5.
3. L'IVAT può inoltre commercializzare i prodotti di
artigianato non di tradizione di cui all'articolo 7, comma 2, della
l.r. 2/2003, previo parere conforme della commissione tecnica di
cui all'articolo 8.
4. Al fine della loro commercializzazione, i prodotti di cui
al comma 3 devono essere opportunamente differenziati dai prodotti
di artigianato di tradizione.
Articolo 3
(Organi)
1. Sono organi dell'IVAT:
a) il presidente;
b) il consiglio di amministrazione;
c) l'organo di revisione contabile;
d) il direttore;
e) la commissione tecnica.
Articolo 4
(Presidente)
1. Il presidente del consiglio di amministrazione è il legale
rappresentante dell'IVAT e lo rappresenta in giudizio previa
autorizzazione ad agire o a resistere del consiglio di
amministrazione. Il Presidente convoca e presiede le sedute del
consiglio di amministrazione, ne stabilisce l'ordine del giorno e
adotta, nei casi di urgenza, deliberazioni di competenza del
consiglio di amministrazione, salvo riferirne, per la ratifica,
alla prima riunione successiva. Gli atti non ratificati perdono
efficacia dalla data di adozione.
2. In caso di assenza o impedimento temporaneo del
presidente, le relative funzioni, limitatamente all'ordinaria
amministrazione, sono svolte dal Consigliere delegato dal consiglio
di amministrazione nella prima seduta di insediamento.
3. Al presidente spetta una indennità mensile determinata
dalla Giunta regionale, con propria deliberazione, in misura
comunque non superiore al 30 per cento dell'indennità di carica
spettante ai consiglieri regionali.
Articolo 5
(Consiglio di amministrazione)
1. L'IVAT è retto da un consiglio di amministrazione nominato
con decreto del Presidente della Regione.
2. Il consiglio di amministrazione è l'organo di indirizzo,
di programmazione e di controllo. In particolare, esso definisce
gli obiettivi e i programmi dell'IVAT, verificando la rispondenza
dei risultati della gestione con gli indirizzi impartiti e gli
obiettivi fissati.
3. Il consiglio di amministrazione svolge, in particolare, i
seguenti compiti:
a) approva lo statuto;
b) esamina e approva i programmi annuali di attività;
c) delibera il bilancio preventivo e il conto
consuntivo;
d) definisce la dotazione organica;
e) autorizza l'acquisto e l'alienazione di beni
immobili;
f) approva il regolamento sulla finanza e sulla
contabilità.
4. Il consiglio di amministrazione dura in carica quattro
anni, decorrenti dalla data del decreto di nomina, ed è composto
da:
a) due esperti in materia di artigianato valdostano di
tradizione, designati dalla Giunta regionale con le modalità di cui
alla legge regionale 10 aprile 1997, n. 11 (Disciplina delle nomine
e delle designazioni di competenza regionale), di cui uno con
funzioni di presidente, scelti tra i non iscritti nel registro dei
produttori di artigianato di cui all'articolo 8 della l.r.
2/2003;
b) un rappresentante designato dall'Associazione scultori e
intagliatori valdostani (ASIV) tra i produttori non professionali
iscritti nella sezione del registro dei produttori di artigianato
di cui all'articolo 8, comma 2, lettera a), della l.r.
2/2003;
c) due rappresentanti eletti dai produttori professionali
iscritti nella sezione del registro dei produttori di artigianato
di cui all'articolo 8, comma 2, lettera a), della l.r. 2/2003, non
appartenenti alla stessa categoria produttiva prevalente.
5. Le modalità per l'elezione dei rappresentanti dei
produttori professionali di cui al comma 4, lettera b), sono
stabilite con deliberazione della Giunta regionale.
6. Ai componenti del consiglio di amministrazione spetta,
oltre al rimborso delle spese di viaggio effettivamente sostenute,
un gettone di presenza il cui ammontare è stabilito nel decreto di
nomina, in misura comunque non superiore ad un ventesimo della
diaria spettante ai consiglieri regionali.
7. Le funzioni di segretario del consiglio di amministrazione
sono svolte dal direttore dell'IVAT.
8. Il consiglio di amministrazione si riunisce almeno due
volte all'anno, su convocazione del presidente, nonché
ogniqualvolta ne facciano richiesta almeno due dei suoi componenti.
Le sedute sono valide con la partecipazione della maggioranza
assoluta dei componenti. Le deliberazioni sono adottate con il voto
favorevole della maggioranza dei presenti; in caso di parità,
prevale il voto del presidente.
9. In caso di persistenti e gravi irregolarità o di mancato
funzionamento del consiglio di amministrazione, il Presidente della
Regione, previa deliberazione della Giunta regionale, ne dispone lo
scioglimento e nomina un commissario che provvede alla gestione
dell'IVAT, fino alla costituzione del nuovo consiglio di
amministrazione.
10. La costituzione del nuovo consiglio di amministrazione
deve avvenire nei sei mesi successivi alla nomina del
commissario.
Articolo 6
(Organo di revisione contabile)
1. Il controllo sulla gestione amministrativa e contabile
dell'IVAT spetta all'organo di revisione contabile. Esso può essere
costituito in forma collegiale o monocratica. Lo statuto ne
determina la composizione, la durata e le modalità di
nomina.
2. I revisori dei conti devono essere scelti tra gli iscritti
nel registro dei revisori contabili e non possono assumere, presso
l'IVAT o presso organismi ad esso collegati, rapporti di lavoro, di
consulenza ovvero altri rapporti di natura patrimoniale che ne
compromettano l'indipendenza.
3. Ai revisori dei conti spetta un'indennità annuale, nella
misura stabilita con deliberazione della Giunta regionale.
Articolo 7
(Direttore)
1. Il direttore è responsabile del funzionamento complessivo
dell'IVAT.
2. Per il conferimento dell'incarico di direttore dell'IVAT,
trova applicazione l'articolo 62, comma 5, della legge regionale 23
ottobre 1995, n. 45 (Riforma dell'organizzazione
dell'Amministrazione regionale della Valle d'Aosta e revisione
della disciplina del personale); l'incarico, di durata
quadriennale, è conferito dal consiglio di amministrazione, su
proposta del presidente.
3. Spettano al direttore tutti gli adempimenti che non siano
altrimenti riservati agli altri organi dell'IVAT ed in particolare
quelli correlati all'esercizio delle funzioni di cui agli articoli
5, 12 e 13 della l.r. 45/1995.
Articolo 8
(Commissione tecnica)
1. L'individuazione dei prodotti di artigianato di tradizione
sui quali può essere apposto il marchio di cui all'articolo 2,
comma 2, anche se non commercializzati direttamente dall'IVAT, è
affidata ad una commissione tecnica, nominata con decreto del
Presidente della Regione.
2. La commissione è composta da:
a) il Presidente dell'IVAT, che la presiede;
b) il direttore dell'IVAT, con funzioni di
segretario;
c) tre esperti con competenze specifiche in materia di
artigianato di tradizione, non iscritti nel registro di cui
all'articolo 8 della l.r. 2/2003, designati dalla Giunta regionale,
su proposta del consiglio di amministrazione.
3. Oltre a quanto previsto dal comma 1, alla commissione
tecnica spetta:
a) il controllo sul corretto uso del marchio;
b) la verifica delle produzioni esposte in occasione di
manifestazioni di artigianato di tradizione;
c) la consulenza nelle materie di specifica
competenza.
4. Periodicamente, la commissione tecnica informa il
consiglio di amministrazione sulla propria attività.
5. Ai componenti della commissione tecnica di cui al comma 2,
lettera c), spetta un gettone di presenza in misura pari a quello
spettante ai componenti del consiglio di amministrazione.
Articolo 9
(Statuto)
1. Salvo quanto espressamente previsto dalla presente legge,
le ulteriori modalità di funzionamento dell'IVAT sono stabilite
dallo statuto.
2. Lo statuto è approvato con il voto favorevole di almeno
quattro dei componenti il consiglio di amministrazione ed è
trasmesso alla struttura regionale competente in materia di
artigianato di tradizione per le finalità di cui all'articolo 8
della legge regionale 21 gennaio 2003, n. 3 (Soppressione della
Commissione regionale di controllo sugli atti degli enti locali.
Disposizioni in materia di controllo preventivo di legittimità
sugli atti di enti pubblici non economici dipendenti dalla
Regione).
Articolo 10
(Stato giuridico ed economico del personale)
1. L'IVAT rientra tra gli enti di cui all'articolo 1, comma
1, della l.r. 45/1995; al personale dell'IVAT si applicano la
disciplina e il trattamento economico previsti per il restante
personale del comparto unico regionale.
2. La dotazione organica dell'IVAT è deliberata dal consiglio
di amministrazione, su proposta del direttore, ed approvata dalla
Giunta regionale. La dotazione organica dell'IVAT non può
prevedere, in ogni caso, più di un posto di qualifica dirigenziale,
riservato al direttore.
3. Il personale dell'IVAT è iscritto, dalla data di
assunzione, agli istituti di previdenza ed assistenza previsti
dalla normativa vigente per il personale dipendente da pubbliche
amministrazioni.
Articolo 11
(Finanziamento)
1. L'IVAT provvede al proprio finanziamento
attraverso:
a) il contributo regionale;
b) i proventi della sua attività;
c) le erogazioni di enti pubblici e di privati;
d) le rendite patrimoniali.
Articolo 12
(Disposizioni finanziarie)
1. L'onere derivante dall'applicazione dell'articolo 11,
comma 1, lettera a), è determinato in annui euro 580.000 a
decorrere dall'anno 2007.
2. L'onere di cui al comma 1 trova copertura, nello stato di
previsione della spesa del bilancio della Regione per l'anno
finanziario 2007 e di quello pluriennale per il triennio 2007/2009,
nell'obiettivo programmatico 2.2.2.10. (Interventi promozionali per
l'artigianato).
3. Al finanziamento dell'onere di cui al comma 1 si provvede,
nell'ambito dell'obiettivo programmatico 2.2.2.10., mediante
l'utilizzo per pari importo delle risorse iscritte al capitolo
47540 (Contributo all'Institut valdôtain de l'artisanat typique
(IVAT)) del bilancio della Regione per l'anno finanziario 2007 e di
quello pluriennale per il triennio 2007/2009.
4. Per l'applicazione della presente legge, la Giunta
regionale è autorizzata ad apportare, con propria deliberazione, su
proposta dell'Assessore regionale competente in materia di
bilancio, le occorrenti variazioni di bilancio.
Articolo 13
(Disposizioni transitorie)
1. La nomina dei nuovi organi, in conformità alle
disposizioni di cui alla presente legge, è disposta entro sei mesi
dalla data di entrata in vigore della legge stessa.
2. Gli organi in essere alla data di entrata in vigore della
presente legge restano in carica sino alla nomina dei nuovi organi
ai sensi del comma 1 e, comunque, sino alla data del loro
insediamento.
3. Il consiglio di amministrazione, nominato ai sensi del
comma 1, approva lo statuto, conformandosi alle disposizioni di cui
alla presente legge, entro sei mesi dal suo insediamento; nelle
more dell'adozione, continua ad applicarsi lo statuto vigente alla
data di entrata in vigore della presente legge.
4. Sino alla registrazione del marchio di cui all'articolo 2,
comma 2, i prodotti commercializzati dall'IVAT continuano ad essere
contrassegnati con il marchio in uso alla data di entrata in vigore
della presente legge.
Articolo 14
(Abrogazioni)
1. Sono abrogate le seguenti leggi regionali:
a) 10 aprile 1985, n. 10 (Istituzione dell'Institut valdôtain
de l'artisanat typique);
b) 23 febbraio 1993, n. 8 (Modificazioni alla legge regionale
10 aprile 1985, n. 10 concernente "Istituzione dell'Institut
Valdôtain de L'Artisanat Typique");
c) 23 gennaio 1998, n. 5 (Modificazioni alla legge regionale
10 aprile 1985, n. 10 (Istituzione dell'Institut valdôtain de
l'artisanat typique), già modificata dalla legge regionale 23
febbraio 1993, n. 8. Abrogazione della legge regionale 24 giugno
1992, n. 30).
Président
- La parole au rapporteur, le Conseiller
Lavoyer.
Lavoyer (FA)
- Visto che è stata distribuita la relazione
a tutti i colleghi, vi risparmio una lettura della stessa, mi
limito a sottolineare gli aspetti qualificanti di questo disegno di
legge che viene sottoposto all'esame del Consiglio.
L'artigianato è una delle attività proprie di tutte le realtà
contadine e agro-pastorali; in Valle d'Aosta, in particolare, è
un'importante fonte di reddito per molti operatori del settore.
Inoltre, l'artigianato è un patrimonio culturale che da sempre
caratterizza le tradizioni e la cultura della Valle d'Aosta. Anche
dal punto di vista turistico l'artigianato tipico della nostra
Regione è uno degli elementi che fanno parte di un'offerta
turistica a tutto tondo, un'offerta turistica che deve
caratterizzare tutti gli aspetti qualificanti della nostra Regione.
Penso quindi che questo testo di legge sia molto importante, perché
va nella direzione di riprendere le spinte che si erano perse con
il disegno dell'IVAT, nato nel 1985 dalle ceneri dell'EVART e che
cerca di rilanciare l'aspetto dello studio e della valorizzazione,
della promozione di questo settore che recentemente con
l'impostazione della legge vigente andava più nella direzione di un
veicolo di commercializzazione dei prodotti.
Con questo provvedimento andiamo a definire meglio i compiti,
che sono prevalentemente quelli che si vogliono rivalorizzare, che
sono quelli della ricerca, dello studio e del recupero; non si
tralascia l'aspetto commerciale, ma con questo disegno di legge
l'aspetto commerciale viene caratterizzato dall'introduzione di un
marchio di tutela della tipicità valdostana. L'altro aspetto
importante di questo provvedimento sono i finanziamenti a carico
della Regione, che sono rimasti invariati rispetto alla legge
precedente; sono invece notevolmente ritoccati al ribasso i
compensi degli organi di amministrazione, in linea con i principi
di contenimento della spesa pubblica.
Ad oggi, prima del commissariamento, il "CdA" era composto da 3
membri, esperti di artigianato, e 2 membri eletti dai produttori
tra i produttori stessi. Tenuto conto delle varie componenti del
mondo dell'artigianato, anche a seguito delle numerose audizioni
che sono state fatte in commissione e gli approfondimenti che sono
stati fatti, abbiamo ritenuto opportuno dare peso a tutte queste
sfaccettature di questo settore che sono i produttori
professionali, quelli iscritti all'artigianato di tradizione; i
produttori professionali iscritti al registro dei produttori per
l'artigianato cosiddetto "equiparato"; i produttori non
professionali, e soprattutto si è voluto tener conto dei compiti
istituzionali che si vogliono affidare all'istituto: studio,
valorizzazione, ricerca. In questo senso abbiamo previsto in questo
disegno di legge, proposto dalla Giunta regionale e approvato dalle
commissioni competenti, un "CdA" composto da 2 personalità di
particolare esperienza in materia di artigianato, non produttori,
tra cui viene scelto il Presidente - quindi una scelta al di sopra
delle parti rispetto ai vari gruppi che compongono il settore
dell'artigianato -, 1 produttore non professionale, nominato
dall'ASIV, l'associazione che li rappresenta, 2 produttori
professionali, eletti dai produttori stessi, tutto ciò in modo da
garantire un equilibrio, con la presenza di tutti i "punti di
vista" per assicurare a tutti un'adeguata rappresentatività. Su
questa ipotesi è stato trovato un ampio consenso, sia per la
composizione del "CdA", sia nel senso delle indicazioni dei futuri
componenti e rappresentanti di categoria, sia per la composizione
di tutte le istanze che si sono presentate nel corso delle
audizioni in commissione.
Mi pare che il provvedimento che viene oggi portato
all'approvazione del Consiglio sia frutto di un accordo ampio, in
questo senso sottolineo il buon lavoro fatto dalla IV Commissione,
in particolare dal Presidente Praduroux e dai commissari, un lavoro
di approfondimento lungo che però ha trovato una sintesi in un
ampio accordo, quindi invito il Consiglio a votare questo
provvedimento che riteniamo sia molto importante per l'economia
della nostra Regione.
Président
- Je déclare ouverte la discussion
générale.
La parole au co-rapporteur, le Conseiller Praduroux.
Praduroux (UV)
- L'artigianato di tradizione è una parte
della storia stessa della Valle d'Aosta; è quindi un pilastro
importante della nostra cultura e contribuisce da sempre a
contraddistinguere la nostra comunità alpina. È una componente che
testimonia la peculiarità di una civiltà di montagna e di una
cultura che è strettamente legata al territorio valdostano.
L'artigianato di tradizione è dunque un patrimonio prezioso
della nostra realtà, che non rimane però fine a sé stesso, infatti
ha la capacità di tradursi in uno strumento di trasmissione di
antichi saperi e di modi di vivere. Per meglio capire la sua
funzione di ponte fra il passato, il presente e il futuro è
sufficiente pensare al successo delle fiere e degli eventi legati
all'esposizione di prodotti artigianali e all'interesse che turisti
e appassionati dimostrano verso tutto ciò che è autentico. I
prodotti dell'artigianato di tradizione, oltre ad essere una
testimonianza concreta per il grande pubblico, sono anche un
efficace strumento di promozione per la Valle d'Aosta. Si crea così
un rapporto diretto con altre componenti dell'offerta valdostana
con una valenza turistica dell'artigianato di tradizione che
contribuisce ad allargare le azioni di sostegno dell'economia
valdostana. Un altro aspetto da sottolineare è legato alla presenza
di un consistente movimento di persone, composto di artigianati
professionisti e di hobbisti che dedicano tempo e passione alla
realizzazione di prodotti artigianali frutto di ricerca e di
laboriosità. Anche questa è un "atout" spendibile per valorizzare
l'autenticità e l'originalità dei prodotti della tradizione
valdostana, a maggior ragione in un contesto di mercato in cui
l'offerta tende sempre più a puntare sulla concorrenza e sulla
globalizzazione dei modelli.
L'artigianato valdostano è un vero e proprio mondo che non è
rimasto cristallizzato, ma ha saputo cogliere l'evoluzione di molti
fattori, un progredire favorito sia dagli interpreti principali
ovvero gli artigiani, sia dai mezzi e dalle modalità di intervento
e di sviluppo. Tra i settori strategici in cui l'IVAT è chiamata ad
operare, vanno sottolineati quelli della tutela e della
valorizzazione attraverso azioni mirate di ricerca storica, ma
anche di formazione mettendo a disposizione lo studio e la
documentazione relativi sia alle caratteristiche delle produzioni
sia alle tecniche da impiegare. Il recupero del patrimonio storico,
la formazione e la diffusione attraverso la gestione di sedi
museali ed espositive sono altri aspetti importanti proprio per
trasmettere il lavoro di ieri a chi oggi si avvicina
all'artigianato.
Ulteriore aspetto rilevante nell'attività futura dell'IVAT è
quello della promozione dell'artigianato tipico e dei prodotti
realizzati dagli artigiani valdostani. Si tratta di un sostegno
dell'immagine complessiva dell'artigianato tipico che interviene
come elemento determinante, per sostenere a livello generale
l'immagine complessiva della Valle d'Aosta. L'integrazione fra
azioni promozionali per l'intero comparto turistico valdostano
poggia proprio sulle produzioni peculiari, di cui l'artigianato di
tradizione è una delle più significative. È un settore che ha una
grossa visibilità, un grosso interesse popolare, ma anche
riferimenti storico-culturali di grande rilievo. Una visibilità che
deve poter contare su un marchio che deve essere, al tempo stesso,
elemento di sostegno per la promozione dei prodotti
dell'artigianato valdostano, ma anche garanzia di qualità e di
provenienza. Un ulteriore passo in avanti contenuto in questa nuova
disciplina normativa consentirà di sostenere, attraverso un
apposito marchio, quei prodotti artigianali non tradizionali che
sono comunque espressione della vitalità del settore artigianale
valdostano. La diffusione del marchio consentirà di consolidare
l'immagine dell'artigianato di tradizione al di fuori dei confini
regionali, sia nell'ambito di eventi promozionali, di fiere e di
eventi di settore per garantire visibilità presso componenti sempre
più vaste di pubblico e di potenziali acquirenti, oltre a conferire
trasparenza ai procedimenti produttivi tipici, perché certificati
come autenticamente valdostani.
Si dà atto che, dalle ore 16,23, presiede il Vicepresidente
Fiou.
Presidente
- La parola al Consigliere Tibaldi.
Tibaldi (CdL)
- Durante l'esame in commissione abbiamo
dedicato più sedute per approfondire le nostre conoscenze sul
difficile funzionamento di questo istituto, dell'IVAT, e le varie
audizioni si sono anche rivelate interessanti per persone che non
sono addette ai lavori come noi, anche perché cerchiamo, con oggi,
di dare una risposta legislativa al ruolo di un ente che è sempre
stato più o meno controverso, al cui interno i vari amministratori
che si sono succeduti non sempre hanno trovato una sintonia di
intenti e altrettanto difficilmente sono riusciti a trovare una
funzione coerente con le istanze provenienti dal variegato mondo
dell'artigianato valdostano. Un mondo che si compone di
professionisti, che sono rivolti all'artigianato di professione,
professionisti del cosiddetto "ramo equiparato" e anche hobbisti,
ed è questa seconda categoria che costituisce la massa numerica più
importante degli artigiani. Non possiamo essere così sicuri che se
questo disegno di legge sarà una risposta concreta ed efficace al
futuro modello di IVAT che tutti quanti vogliamo, ma su questa
unità di intenti non sempre c'è una visione altrettanto unitaria
sul modello giusto, diciamo che il dibattito sul ruolo dell'ente è
aperto da molto tempo e oggi si cerca di dare una risposta a questa
ennesima fase commissariale che si è creata - come sappiamo - per
dissapori all'interno dell'organo amministrativo.
Crediamo che l'artigianato valdostano debba avere una tutela
complessiva e naturalmente ci rivolgiamo non solo agli hobbisti che
per passione si avvicinano a questo settore artistico, ma ci
riferiamo ai cosiddetti "professionisti". In particolare vorremmo
sottolineare il ruolo di quei professionisti che fanno per attività
primaria il lavoro di artigiani. Sono persone che hanno una loro
partita IVA, hanno un'azienda vera e propria, si mettono sul
mercato con tanto di impegno e di rischio e cercano di
commercializzare e far penetrare in questo mercato i loro prodotti.
Una delle sfide che si era proposto anche uno studio fatto 10 anni
fa che diagnosticava la situazione dell'IVAT e cercava di formulare
proposte di miglioramento, tendeva ad individuare delle linee guida
fra le quali quella di dare una motivazione ulteriore ai componenti
di questo aggregato umano che sono gli artigiani valdostani, e
naturalmente creando uno snellimento burocratico da un lato,
snellimento del "CdA", un direttore generale più flessibile nel
compiere le scelte gestionali e naturalmente cercare di avviare,
attraverso una gestione più privatistica dei negozi sul territorio,
una commercializzazione vera e propria dei prodotti realizzati dai
vari artigiani.
In linea di massima non abbiamo obiezioni sulla legge così
strutturata, anche perché in commissione è stata approfondita con
cognizione di causa e soprattutto ascoltando gli addetti ai lavori.
Abbiamo proposto recentemente - e l'Assessore La Torre ne è
consapevole - una mozione che ha riguardato la riorganizzazione
dell'Atelier della Fiera di S. Orso, una mozione che è passata in
chiusura di una recente seduta consiliare dopo una breve
esposizione e un'accettazione senza alcuna obiezione da parte
dell'Assessore. La mozione prendeva spunto da un disagio che
serpeggia nel mondo degli artigiani, un disagio che talvolta
affiora a livello superficiale e scaturisce in quelle difficoltà di
rapporti che poi si traducono in gestioni che non possono
procedere, rapporti personali che si sono avvelenati e i ricorsi a
strumenti di ripiego come il commissariamento al quale la Regione è
stata costretta qualche mese fa. Sono disagi che non devono essere
ignorati, sono disagi che sono campanelli d'allarme.
Visto che lei, Assessore, ha presenziato ai lavori della
commissione, noi diciamo che l'impostazione può anche essere
accolta dal nostro gruppo, ma proporremo alcuni emendamenti che
abbiamo formulato. Sono emendamenti che cercano di dare una
maggiore dignità a certe definizioni che tendono a marginalizzare
una parte di questa categoria di artigiani. Possiamo chiamarli
tutti quanti "artigiani valdostani", perché le loro attività hanno
sede in Valle d'Aosta; chiamarli "artigiani non di tradizione",
alcuni, ci sembra quasi come dire: siete artigiani di serie "B" o
"C"! Vorremmo dare una personalità effettiva a queste persone, che
si cimentano anche con propri strumenti, con proprie aziende, nel
produrre qualcosa che ha una sua tipicità unanimemente
riconosciuta. Gli emendamenti che proponiamo vanno in questa
direzione: il 1° comma dell'articolo 2 intenderemmo modificarlo
aggiungendo l'aggettivo "valdostano", cioè IVAT può
commercializzare i prodotti dell'artigianato di tradizione, sì,
artigianato valdostano di tradizione, riprendendo anche una
definizione puntuale che è stata inserita in una legge precedente,
la n. 2/2003, e lo stesso discorso vale per il 3° comma
dell'articolo 2 dove si parla più genericamente dell'IVAT che può
inoltre commercializzare i prodotti di artigianato non di
tradizione. Sappiamo cosa si riconduce a questa categoria, però
chiamiamolo "artigianato valdostano", cioè abbiamo l'artigianato
valdostano che è l'insieme, l'artigianato valdostano di tradizione
è il sottoinsieme, quella nicchia di eccellenza che intendiamo
promuovere per prima, ma senza disconoscere agli altri artigiani
che le loro opere, i loro lavori, i loro prodotti rientrano in
quella definizione che è riconosciuta anche dalla legge n. 2/2003
che possiamo chiamare "artigianato valdostano". L'emendamento n. 3
si inserisce nell'articolo 8, 2° comma punto c), dove 3 esperti su
5 della commissione tecnica devono avere competenze specifiche. La
commissione ha individuato queste competenze specifiche solo negli
artigianati di tradizione che rappresentano una piccola parte degli
artigiani valdostani; chiederemmo che questi esperti vengano scelti
in un alveo più allargato, ovvero coloro che sono competenti in
materia di artigianato valdostano, quindi potremmo trovare delle
competenze non solo negli artigiani di tradizione, ma anche nei
cosiddetti "artigiani" che si occupano del settore equiparato o di
settori di minore importanza.
Confidiamo nell'attenzione dell'Assessore e del Consiglio su
queste nostre proposte e ci riserviamo di esprimere il voto che i
singoli articoli emendati - oppure no - meritano.
Presidente
- Se nessun altro chiede la parola, dichiaro
chiusa la discussione generale. Prendiamo in esame l'articolato
della legge, ovviamente nel nuovo testo proposto dalla IV
Commissione.
La parola all'Assessore alle attività produttive e politiche del
lavoro, La Torre sull'articolo 1.
La Torre (FA)
- Innanzitutto voglio ringraziare i membri
delle commissioni e tutti quelli che hanno partecipato alla stesura
di questa legge, su cui ci siamo confrontati e devo dire che sono
emerse, alla fine, parecchie posizioni, ma che hanno saputo trovare
in questa legge una sintesi significativa.
È vero, le cose che sono state dette negli interventi in parte
sono vere. Innanzitutto l'IVAT nasce dalle ceneri dell'EVART e
nasce su una normativa datata 1985, quindi una disciplina superata
dai fatti e dall'evoluzione stessa dell'artigianato valdostano.
Questa sottolineatura dell'invecchiamento di questa legge è
rimarcata nel 2003 dall'entrata in vigore della legge n. 2/2003,
"Tutela e valorizzazione dell'artigianato valdostano di
tradizione", quindi era indispensabile arrivare alla stesura di una
nuova legge e credo che il tentativo sia quello di dare un senso
ulteriore a questa enorme energia che abbiamo nel tessuto
dell'artigianato valdostano. Di fatto è una risorsa su cui dobbiamo
puntare e cercare anche all'interno di questo settore di creare un
ecosistema di imprese, che permetta agli artigiani di realizzare
quella sinergia che li può rendere vincenti rispetto non solo a un
mercato valdostano, ma verso mercati esterni alla Valle d'Aosta e
conquistare spazi di commercializzazione; quindi, sì, l'IVAT deve
essere il presidio della tradizione valdostana, ma deve essere
anche uno strumento a servizio degli artigiani per cercare di
imporre verso l'esterno la loro capacità di commercializzare un
prodotto valdostano.
È evidente che il primo elemento su cui abbiamo dovuto muoverci
è quello del dare la maggiore caratterizzazione possibile, la
maggiore definizione possibile del valore della nostra tradizione:
ecco perché abbiamo abolito il termine "tipico" per inserire il
termine "di tradizione", per dare un significato più forte ai
valori della nostra cultura. Tradizione cosa significa? Significa
materiali, tecniche, forme, modelli, la nostra storia e la nostra
cultura. I compiti sono quelli non solo della protezione di questa
nostra storia, ma sono anche quelli di incentivare una
commercializzazione che, a gran voce, ci viene richiesta dagli
artigiani stessi, perché non dimentichiamo che molte famiglie
valdostane vivono in questo ambito e quindi devono avere una
possibilità reale di commercializzare questi prodotti. La legge
nuova va quindi a rafforzare questi 2 concetti: tradizione e
commercializzazione, e poi introduce alcune opportunità. Non
dimentichiamo che la vecchia legge non consentiva l'istituzione di
un museo, mentre stiamo procedendo a grandi passi e sicuramente
potremo inaugurare a breve il museo di Fénis che diventa un
presidio importante, che potrà essere un momento di rilancio
turistico per quello che possono essere le nostre opportunità
artigianali.
Dette queste cose - su cui ci siamo confrontati -, abbiamo
sentito anche la necessità di introdurre un marchio di tutela,
perché mai come adesso è necessario caratterizzare i prodotti in un
mercato che è aggredito dalle imitazioni e da chi si improvvisa,
quindi per qualche verso tradisce le origini di un prodotto, quindi
mai come adesso è necessario introdurre un marchio di tutela che
garantisce i nostri artigiani e garantisce i loro prodotti. In
questo con la legge lo si fa e ci siamo trovati tutti d'accordo.
Abbiamo dovuto fare anche qualche valutazione in merito
all'Amministrazione, perché i problemi sono nati anche all'interno
di una situazione di incomprensione fra le varie categorie,
problemi di rappresentanza che ci sono stati, problemi di pesi
all'interno delle varie categorie, e abbiamo ritenuto - con questo
tipo di organizzazione che prevede la gestione attraverso 2 esperti
non iscritti al registro dei produttori, 2 professionisti rete di
produttori professionali delle varie categorie e dei produttori
hobbisti - che in questo ci possa essere un equilibrio che dovrebbe
consentire anche per il futuro un maggior confronto all'interno
dell'IVAT stesso e quindi dovrebbe dare quella certezza di
"governance" equilibrata. Crediamo che si debba puntare molto su
questo ambito, quindi ci auguriamo che i fatti che sono accaduti
non si ripetano più.
Colgo l'occasione per ringraziare il commissario Vagneur, che ha
retto con grande capacità l'IVAT in questi ultimi mesi; questo è un
riconoscimento pubblico che gli voglio fare anche per la sua
discrezione. Credo che abbia svolto bene il suo compito di
commissario, quindi oggi, nell'approvare questa legge, sicuramente
apriamo una nuova fase che spero possa essere una fase di rilancio
dell'IVAT, una fase di confronto all'interno delle varie categorie
che permetterà alle fiere di Sant'Orso e non solo, ma anche
all'esterno in altre occasioni, di veder crescere il nostro
artigianato e di veder crescere all'interno del nostro artigianato
delle aziende che possano diventare trainanti rispetto a un mercato
che oggi ha delle attenzioni particolari verso dei settori di
tradizione.
Non ci dobbiamo dimenticare poi dei settori dei mobilieri, che
stanno crescendo, sono dei settori molto importanti. Anche su
questo ambito stiamo avviando una serie di iniziative che
permetteranno la riscoperta del mobile di tradizione valdostano,
confrontandoci anche con l'università e con degli studi che possono
portare l'attenzione su questo ambito, così come per quello che
riguarda lo scambio con altre realtà regionali, stiamo assistendo
ad esperimenti che vengono fatti, sto dialogando con la Calabria e
abbiamo assistito ad un esperimento straordinario; hanno preso
degli oggetti della tradizione, hanno contattato dei "designers" a
livello mondiale e sono riusciti, attraverso questo connubio fra la
tradizione e gli studi di "design", a ricreare gli stessi oggetti,
addirittura riuscendo a proporli a livello internazionale, quindi
uscendo dai confini italiani. Sono esperienze che nascono
dall'artigianato di tradizione ed arrivano fino al "design"
moderno, ma ad un mercato che realmente offre delle potenzialità di
commercio.
Crediamo che con questa legge, con l'aiuto di tutti, si sia
riusciti a predisporre una legge che possa dare delle opportunità
al nostro settore, quindi per quel che riguarda gli emendamenti non
sono particolarmente in difficoltà su quelli dove si vogliono
inserire i prodotti di artigianato valdostano di tradizione. In
fondo l'IVAT è l'Institut valdôtain de l'artisanat de tradition, è
pleonastico, stiamo parlando di questo, non mi pare indispensabile,
ma non sono contrario ad aggiungere questa dizione, anche se è un
ripetere; per quel che mi riguarda su questi due passaggi non vedo
particolari problemi. Invece, quando si fa il ragionamento
sull'articolo 8, si parla degli esperti... c'è questa proposta di
generalizzare la nomina degli esperti... 3 esperti in materia di
artigianato di tradizione, dice la legge, invece qui si dice 3
esperti in materia di artigianato valdostano... su questo possiamo
fare una sospensione... non vorrei che nel generalizzare si
perdesse l'obiettivo, che è quello non di generalizzare, ma al
contrario, di andare bene a definire un ambito. Eventualmente
questo lo dico così, ma potrebbe essere il frutto di un confronto
in una sospensione eventuale, se i 3 esperti in materia di
artigianato di tradizione non fossero 3, ma fossero 2, se uno ne
volesse aggiungere uno... sono dei ragionamenti che devono essere
svolti in una pausa. Sono contrario a questa modifica
personalmente, però siccome questa legge è stata il frutto di un
confronto, non mi sottraggo ad una sospensione per discuterne.
Se devo dire il mio parere personale, sono favorevole ai primi 2
emendamenti e sono contrario all'emendamento sull'articolo 8, al
comma 5.
Si dà atto che, dalle ore 16,35, riassume la presidenza il
Presidente Perron.
Presidente
- La parola al Consigliere Lavoyer.
Lavoyer (FA)
- In merito al 3° emendamento si potrebbe
eventualmente accogliere l'aggiunta del termine "valdostano",
lasciando però la caratterizzazione della tradizione, perché nel
testo originale ci sono 3 esperti con competenze specifiche in
materia di artigianato di tradizione; si potrebbe aggiungere "in
materia di artigianato valdostano di tradizione", in coerenza con
l'accoglimento degli altri 2 emendamenti che vanno a specificare
meglio questo aspetto.
Presidente
- Ricordo che la discussione generale è
chiusa, quindi la modifica degli emendamenti presentati non è
concessa. Si può discutere, accettarli o respingerli; se ritenete
una sospensione necessaria, nessuna difficoltà, ma non è più
possibile modificare gli emendamenti presentati.
La parola al Consigliere Tibaldi.
Tibaldi (CdL)
- Assessore, non vorrei che ci fosse un
fraintendimento. I nostri emendamenti muovono tutti dallo stesso
presupposto; come le dicevo in fase di illustrazione, l'insieme è
l'artigianato valdostano, la cui tutela è indifferenziata, noi
dobbiamo differenziarlo, ma anche promuoverlo. Nell'ambito di
questo insieme ci sono i sottoinsiemi, cioè i sottoinsiemi della
qualità per eccellenza, del top della classifica che è
rappresentato dall'artigianato di tradizione, dai cosiddetti
"artisti" più blasonati che espongono nelle parti migliori della
città di Aosta quando c'è la millenaria o c'è l'atelier estivo o
invernale. Ci sono però anche artigiani del cosiddetto "settore
equiparato", che sono coloro che producono in serie dei prodotti
che comunque sono strettamente attinenti a quello che è
l'artigianato locale, sono coloro che vivono, lavorano, le loro
famiglie dipendono anche dall'attività che costoro organizzano
quotidianamente e pagano le tasse su questa loro attività.
La parola "valdostano" va solo a dire che l'IVAT promuove
artigianato valdostano nel suo insieme e noi con i primi 2
emendamenti vogliamo dire: evitiamo delle definizioni squalificanti
come quella dell'artigianato non di tradizione, perché ci sono
alcuni artigiani che si sentono un po' squalificati, sono gli
artigiani di serie "B", eppure sono quelli che producono, lavorano,
pagano le tasse e anche loro partecipano e hanno permesso in
particolare all'atelier estivo di decollare. Lei si ricorderà che
l'atelier è decollato grazie ai cosiddetti "professionisti
dell'equiparato". Allora non dimentichiamo coloro che
contribuiscono fattivamente alla crescita del nostro artigianato,
coloro i cui prodotti poi finiscono nei vari negozi commerciali che
sono dissipati sul territorio e quindi permettono anche al turista
di acquisire una conoscenza della produzione tipica valdostana o di
tradizione, se preferisce, ma anche di dare volume e importanza a
questo piccolo mercato che dobbiamo potenziare e far crescere.
L'emendamento n. 3 si innesta nello stesso filone di
ragionamento, ovvero i 3 esperti con competenze specifiche va bene
che vengono scelti nell'ambito dell'artigianato di tradizione, ma
possono anche essere scelti uno dei due - non mettiamo limiti
numerici - al di fuori di questa nicchia dei top, potrebbe essere
anche un rappresentante dell'equiparato; su 3 potrebbero essere 2
di tradizione e uno non di tradizione.
Senza nulla togliere alla fisionomia che è stata definita dalla
commissione consiliare e quindi anche all'impronta politica che lei
ha voluto dare a questa legge, credo che sostituendo la parola "di
tradizione" con "valdostano" non si vada a negare nulla a nessuno
e, anzi, si amplia quell'ambito all'interno del quale si possono
individuare i 3 esperti con competenze specifiche che facciano
parte autorevolmente di questo comitato tecnico. Di qui non credo
che sia necessaria una sospensione, non si può neppure cambiare
l'emendamento, perché non ci sono subemendamenti presentati; a
questo punto o si accoglie senza riserve oppure non si accoglie.
Con questo intervento forse ho spiegato meglio qual è l'intento che
sostiene la nostra proposta emendativa.
Presidente
- La parola all'Assessore alle attività
produttive e politiche del lavoro, La Torre.
La Torre (FA)
- Sicuramente l'intento è ragionevole, però
sempre con la stessa disponibilità vediamo se riusciamo a trovare
una soluzione. Vediamo però a cosa serve la commissione, altrimenti
non si capisce di cosa stiamo parlando.
Il compito della commissione tecnica è quello di individuare i
prodotti di artigianato di tradizione valdostana, sui quali poi
deve essere apposto il marchio, quindi è evidente che se il compito
è quello di individuare i prodotti della tradizione valdostana,
diventa difficile inserire con tutta la dignità che può avere un
esperto di equiparato, che ha tutta la dignità e fa parte infatti
dell'IVAT, nella commissione che deve andare ad individuare quel
prodotto che è titolato ad avere il marchio. È come chiedere ad un
esperto di cavalli di andare a scegliere una mucca, è una cosa
diversa... ha capito cosa voglio dire? È una commissione che ha il
compito di individuare il prodotto della tradizione e nella
commissione che ha il compito di individuare quel prodotto mettiamo
un esperto di equiparato, che è un esperto e che ha tutti i titoli,
ma è un esperto di equiparato, non della tradizione.
Tibaldi (CdL)
- (fuori microfono) ... lasciamo aperta la
porta...
La Torre (FA)
- ... le aberrazioni della politica sono
tante, lasciare aperta la porta vuol dire che magari poi ti trovi 3
esperti di equiparato e non ne trovi più uno di tradizione! Non so
se capisce cosa voglio dire...
Presidente
- La parola al Consigliere Tibaldi.
Tibaldi (CdL)
- Il voto sarà favorevole sull'articolo 1,
così esaurisco subito la dichiarazione di voto.
Assessore, colgo l'occasione di questo spazio per darle
un'ulteriore spiegazione del nostro ragionamento. Lei sa che l'IVAT
è stata terreno di scontro più volte, auguriamoci che non lo sia
ancora nel futuro, fra le varie categorie all'interno degli
artigiani, professionisti di serie "A", professionisti equiparati o
di serie "B", hobbisti. Per evitare che questa guerra perduri, se
allarghiamo l'ambito entro il quale si può compiere la scelta ed
evitiamo di legittimare solo la nicchia del top di questa gamma, un
domani chi sceglierà potrà comunque scegliere sempre se vuole 3
esperti del massimo livello, però sarà anche legittimato, in forza
di una norma che allarga questo ambito, di scegliere qualcuno che
non appartenga magari agli artigiani valdostani di tradizione;
quindi è un'opportunità in più che le concediamo con questo
emendamento e non vogliamo togliere nulla all'impostazione che è
stata definita dalla commissione. Se poi questa spiegazione viene
letta in maniera differente, non si tratta di mettere un esperto di
cavalli a valutare le mucche o viceversa; si tratta magari, se si
fa un ragionamento di questo tipo, di quadrupedi, ci possono essere
gli esperti di razze canine e gli esperti di cani che non sono di
razza, ma sono bastardi. Noi cerchiamo di legittimare, visto che ci
sono tanti esemplari che compongono il mondo dell'artigianato, e di
ampliare questo alveo.
Se l'emendamento non viene colto non è un problema, lo
sosterremo e ci rimetteremo alla volontà del Consiglio.
Presidente
- Pongo in votazione l'articolo 1:
Consiglieri presenti, votanti e favorevoli: 29
Il Consiglio approva all'unanimità.
Presidente
- All'articolo 2 vi sono gli emendamenti n. 1
e n. 2, che sono sostitutivi, del gruppo "La Casa delle Libertà".
Se non vi sono interventi pongo in votazione l'emendamento n. 1,
che recita:
Emendamento
Il primo comma dell'articolo 2 è così modificato:
"1. L'IVAT può commercializzare i prodotti dell'artigianato
valdostano di tradizione riconducibili alle categorie di cui
all'articolo 3 della l.r. 2/2003."
Consiglieri presenti, votanti e favorevoli: 29
Il Consiglio approva all'unanimità.
Presidente
- Pongo in votazione l'emendamento n. 2 del
gruppo "La Casa delle Libertà", che recita:
Emendamento
Il terzo comma dell'articolo 2 è così modificato:
"3. L'IVAT può inoltre commercializzare i prodotti
dell'artigianato valdostano di cui all'articolo 7, comma 2, della
l.r. 2/2003, previo parere conforme della commissione tecnica di
cui all'articolo 8".
Consiglieri presenti, votanti e favorevoli: 29
Il Consiglio approva all'unanimità.
Presidente
- Pongo in votazione l'articolo 2 nel testo
così emendato:
Articolo 2
(Attività commerciale)
1. L'IVAT può commercializzare i prodotti dell'artigianato
valdostano di tradizione riconducibili alle categorie di cui
all'articolo 3 della l.r. 2/2003.
2. I prodotti di cui al comma 1 sono contrassegnati con un
marchio di tutela registrato, le cui caratteristiche grafiche e le
cui modalità d'uso sono approvate con deliberazione della Giunta
regionale, su proposta del consiglio di amministrazione di cui
all'articolo 5.
3. L'IVAT può inoltre commercializzare i prodotti
dell'artigianato valdostano di cui all'articolo 7, comma 2, della
l.r. 2/2003, previo parere conforme della commissione tecnica di
cui all'articolo 8.
4. Al fine della loro commercializzazione, i prodotti di cui
al comma 3 devono essere opportunamente differenziati dai prodotti
di artigianato di tradizione.
Consiglieri presenti, votanti e favorevoli: 29
Il Consiglio approva all'unanimità.
Presidente
- Pongo in votazione l'articolo 3:
Consiglieri presenti, votanti e favorevoli: 29
Il Consiglio approva all'unanimità.
Presidente
- Pongo in votazione l'articolo 4:
Consiglieri presenti, votanti e favorevoli: 29
Il Consiglio approva all'unanimità.
Presidente
- All'articolo 5 vi sono gli emendamenti n. 1,
n. 2 e n. 3 della II Commissione.
Pongo in votazione l'emendamento n. 1, che recita:
Emendamento
Alla lettera a) del comma 4 dell'articolo 5 le parole "due
esperti" sono sostituite dalle parole "due personalità di provata
esperienza".
Consiglieri presenti, votanti e favorevoli: 29
Il Consiglio approva all'unanimità.
Presidente
- Pongo in votazione l'emendamento n. 2 della
II Commissione, che recita:
Emendamento
Alla lettera c) del comma 4 dell'articolo 5 le parole
"lettera a)" sono sostituite dalle parole "lettere a) e
b)".
Consiglieri presenti, votanti e favorevoli: 29
Il Consiglio approva all'unanimità.
Presidente
- Pongo in votazione l'emendamento n. 3 della
II Commissione, che recita:
Emendamento
Al comma 5 dell'articolo 5 le parole "lettera b)" sono
sostituite dalle parole "lettera c)".
Consiglieri presenti, votanti e favorevoli: 29
Il Consiglio approva all'unanimità.
Presidente
- Pongo in votazione l'articolo 5 nel testo
così emendato:
Articolo 5
(Consiglio di amministrazione)
1. L'IVAT è retto da un consiglio di amministrazione nominato
con decreto del Presidente della Regione.
2. Il consiglio di amministrazione è l'organo di indirizzo,
di programmazione e di controllo. In particolare, esso definisce
gli obiettivi e i programmi dell'IVAT, verificando la rispondenza
dei risultati della gestione con gli indirizzi impartiti e gli
obiettivi fissati.
3. Il consiglio di amministrazione svolge, in particolare, i
seguenti compiti:
a) approva lo statuto;
b) esamina e approva i programmi annuali di attività;
c) delibera il bilancio preventivo e il conto
consuntivo;
d) definisce la dotazione organica;
e) autorizza l'acquisto e l'alienazione di beni
immobili;
f) approva il regolamento sulla finanza e sulla
contabilità.
4. Il consiglio di amministrazione dura in carica quattro
anni, decorrenti dalla data del decreto di nomina, ed è composto
da:
a)
due personalità di provata esperienza in materia di
artigianato valdostano di tradizione, designati dalla Giunta
regionale con le modalità di cui alla legge regionale 10 aprile
1997, n. 11 (Disciplina delle nomine e delle designazioni di
competenza regionale), di cui uno con funzioni di presidente,
scelti tra i non iscritti nel registro dei produttori di
artigianato di cui all'articolo 8 della l.r. 2/2003;
b) un rappresentante designato dall'Associazione scultori e
intagliatori valdostani (ASIV) tra i produttori non professionali
iscritti nella sezione del registro dei produttori di artigianato
di cui all'articolo 8, comma 2, lettera a), della l.r.
2/2003;
c) due rappresentanti eletti dai produttori professionali
iscritti nella sezione del registro dei produttori di artigianato
di cui all'articolo 8, comma 2,
lettere a) e b), della l.r.
2/2003, non appartenenti alla stessa categoria produttiva
prevalente.
5. Le modalità per l'elezione dei rappresentanti dei
produttori professionali di cui al comma 4,
lettera c), sono
stabilite con deliberazione della Giunta regionale.
6. Ai componenti del consiglio di amministrazione spetta,
oltre al rimborso delle spese di viaggio effettivamente sostenute,
un gettone di presenza il cui ammontare è stabilito nel decreto di
nomina, in misura comunque non superiore ad un ventesimo della
diaria spettante ai consiglieri regionali.
7. Le funzioni di segretario del consiglio di amministrazione
sono svolte dal direttore dell'IVAT.
8. Il consiglio di amministrazione si riunisce almeno due
volte all'anno, su convocazione del presidente, nonché
ogniqualvolta ne facciano richiesta almeno due dei suoi componenti.
Le sedute sono valide con la partecipazione della maggioranza
assoluta dei componenti. Le deliberazioni sono adottate con il voto
favorevole della maggioranza dei presenti; in caso di parità,
prevale il voto del presidente.
9. In caso di persistenti e gravi irregolarità o di mancato
funzionamento del consiglio di amministrazione, il Presidente della
Regione, previa deliberazione della Giunta regionale, ne dispone lo
scioglimento e nomina un commissario che provvede alla gestione
dell'IVAT, fino alla costituzione del nuovo consiglio di
amministrazione.
10. La costituzione del nuovo consiglio di amministrazione
deve avvenire nei sei mesi successivi alla nomina del
commissario.
Consiglieri presenti, votanti e favorevoli: 29
Il Consiglio approva all'unanimità.
Presidente
- Pongo in votazione l'articolo 6:
Consiglieri presenti, votanti e favorevoli: 29
Il Consiglio approva all'unanimità.
Presidente
- Pongo in votazione l'articolo 7:
Consiglieri presenti, votanti e favorevoli: 29
Il Consiglio approva all'unanimità.
Presidente
- All'articolo 8 vi è l'emendamento n. 3 del
gruppo "La Casa delle Libertà", che recita:
Emendamento
Il secondo comma, punto c) dell'articolo 8 è così
modificato:
"c) tre esperti con competenze specifiche
in materia
di artigianato valdostano, non iscritti nel registro di cui
all'articolo 8 della l.r. 2/2003, designati dalla Giunta regionale,
su proposta del consiglio di amministrazione."
Consiglieri presenti: 28
Votanti: 19
Favorevoli: 2
Contrari: 17
Astenuti: 9 (Bortot, Charles Teresa, Comé, Fontana Carmela,
Lanièce, Salzone, Squarzino Secondina, Venturella, Viérin
Marco)
Il Consiglio non approva.
Presidente
- Pongo in votazione l'articolo 8:
Consiglieri presenti: 30
Votanti e favorevoli: 27
Astenuti: 3 (Frassy, Lattanzi, Tibaldi)
Il Consiglio approva.
Presidente
- Pongo in votazione l'articolo 9:
Consiglieri presenti, votanti e favorevoli: 30
Il Consiglio approva all'unanimità.
Presidente
- Pongo in votazione l'articolo 10:
Consiglieri presenti, votanti e favorevoli: 30
Il Consiglio approva all'unanimità.
Presidente
- Pongo in votazione l'articolo 11:
Consiglieri presenti, votanti e favorevoli: 30
Il Consiglio approva all'unanimità.
Presidente
- Pongo in votazione l'articolo 12:
Consiglieri presenti: 30
Votanti e favorevoli: 27
Astenuti: 3 (Frassy, Lattanzi, Tibaldi)
Il Consiglio approva.
Presidente
- Pongo in votazione l'articolo 13:
Consiglieri presenti, votanti e favorevoli: 30
Il Consiglio approva all'unanimità.
Presidente
- Pongo in votazione l'articolo 14:
Consiglieri presenti, votanti e favorevoli: 30
Il Consiglio approva all'unanimità.
Presidente
- Vi è l'emendamento del Presidente Caveri che
aggiunge l'articolo 15; ne do lettura:
Emendamento
Dopo l'articolo 14 inserire il seguente articolo:
"Articolo 15
(Dichiarazione d'urgenza)
1. La presente legge è dichiarata urgente ai sensi
dell'articolo 31, comma terzo, dello Statuto speciale per la Valle
d'Aosta ed entrerà in vigore il giorno successivo a quello della
sua pubblicazione nel Bollettino ufficiale della Regione.".
Lo pongo in votazione:
Consiglieri presenti, votanti e favorevoli: 30
Il Consiglio approva all'unanimità.
Presidente
- La parola al Consigliere Sandri, per
dichiarazione di voto.
Sandri (GV-DS-PSE)
- La disciplina che andiamo ad
approvare non è un novità dal punto di vista strutturale, in quanto
l'IVAT gode di una tradizione storica, così come sono storici
alcuni problemi che sono stati in parte evidenziati oggi in
particolare da "La Casa delle Libertà", che comunque restano dei
temi su cui occorrerà mantenere aperto un confronto e trovare delle
soluzioni, proprio perché questo organismo possa essere un motore
di sviluppo e non diventi fonte di disaccordo o, peggio, un
carrozzone inutile e costoso.
Ci sono due dati però sull'IVAT che vogliamo evidenziare,
premesso che daremo voto favorevole, così come abbiamo approvato
tutti gli articoli, anche alla legge nel suo complesso, ed è
rispetto a due elementi che troviamo discutibili. Il primo è quello
evidenziato dall'articolo 7, cioè si è fatta una scelta ancora una
volta in questa Regione, e vogliamo evidenziarlo, non abbiamo
motivo di pensare che ci siano delle particolari valutazioni al di
sotto di questo, però il posto da direttore dell'IVAT, che anche
per legge è l'unico dirigente di quella struttura, è un posto di
nomina fiduciaria, articolo 62, comma 5, legge n. 45/1995. Questa è
una cosa dubbia, perché un istituto di queste dimensioni in cui
l'unico dirigente fiduciario, quindi soggetto allo "spoil system",
non può dare una sufficiente garanzia di continuità nel tempo...
poiché è chiaro che ogni 4 anni questo può saltare, quindi diventa
un direttore per tutte le stagioni, nel senso: disponibile ad
applicare le indicazioni che del presidente del momento, dalla
Giunta del momento, dal proprio "CdA" del momento giungano, e
diventa un punto di riferimento poco credibile e poco solido. Credo
che questa sia l'evidenziazione di come l'articolo 62, comma 5,
della legge n. 45/1995 deve essere abrogato. Anche in queste
strutture dobbiamo avere il coraggio di mettere dei dirigenti che
diano stabilità e continuità al progetto, poi capisco che al
maggiorente del momento può far piacere piazzare questo o
quell'altro, poi alla fine si vede che i direttori di nomina
fiduciaria sono quelli che durano di più nel tempo, perché
diventano degli "yes men" e molti politici valdostani godono
particolarmente con gli "yes men" e quindi li confermano, tanto
sanno bene che se la pensavano verde ieri, la possono pensare rosso
oggi e giallo domani!
La seconda osservazione riguarda la cosiddetta "politica del
doppio legame", per chi "mastica" un po' di psicologia è legata a
questo atteggiamento che ogni tanto hanno i genitori ovviamente con
i bambini piccoli, a cui dicono che è vietato fare una cosa,
dopodiché li autorizzano a farla. Il bambino rimane sconcertato:
come, non posso guardare la televisione dopo le 8 di sera, piango e
mi fanno vedere la TV dopo le 8 di sera... Questo è un
atteggiamento cosiddetto "a doppio legame", per cui c'è un legame
di confusione fra l'adulto e il bambino. Qui stiamo facendo la
stessa cosa con il sistema degli artigiani di tradizione in Valle
d'Aosta, perché da una parte diciamo: "ma noi vogliamo
assolutamente promuovere il tuo prodotto e renderlo di qualità", e
qui annuncio l'ultimo pezzo del mio intervento, che sarà basato
sulla qualità, vogliamo fare tutte queste cose, ma poi il capannone
te lo affittiamo al 9%. Questo perché gli artigiani di tradizione
rientrano in tutte quelle categorie di artigiani che sono state
penalizzate dalla legge del 2004 per cui in tutta una serie di
situazioni si ritrovano a dover pagare alla Regione autonoma Valle
d'Aosta, tramite "Vallée d'Aoste Structure", degli affitti che sono
esagerati. Allora noi facciamo tutte queste cose, investiamo
580mila euro per poi far chiudere questi artigiani, questo non è un
comportamento coerente: da una parte ti do e dall'altra ti bastono!
Credo che questo debba essere un problema da risolvere, credo che
per gli artigiani di tradizione e gli artigiani di artigianato
tipico si debbano trovare delle forme di aiuto che consentano di
avere a disposizione delle superfici artigianali confacenti a dei
prezzi, che secondo noi potevano essere quelli della legge del 1994
del mai abbastanza compianto compagno Mafrica, che identificava con
il 2% il costo degli affitti con valutazioni di tipo patrimoniale e
non di tipo reddituale per quanto riguarda l'affitto delle
strutture.
Se poi si pensa che sicuramente delle posizioni sono state fatte
verso altre categorie, credo che se vogliamo rilanciare un
artigianato tipico di tradizione e aiutare questi artigiani che
presidiano il territorio, questo sia un passaggio importante.
Soprattutto perché - e chiudo - loro sono gli straordinari artefici
della qualità del prodotto, perché alla fine chiamiamoli in una
maniera o nell'altra, in questo senso non concordo con quanto detto
dal Consigliere Tibaldi, l'importante è che la qualità rimanga
alta, perché solo con la qualità si rimane competitivi. Credo che
si debba avere una visione molto corretta, non dare margini a
possibili furberie dal punto di vista della qualità, ma anche saper
interpretare la qualità in forma innovativa. Sicuramente nel '700,
quando qualcuno a Cremona si mise a fare dei violini, fu visto come
un innovatore che faceva delle cose che non erano di tradizione,
questo signore si chiamava Stradivari e oggi sapete cosa significa
possedere uno "Stradivari"... sono degli strumenti ancora suonati
oggi e costosissimi.
C'è sempre un fattore di modernità, ovviamente deve essere
studiato, valutato e avere la capacità di acquisirli e di inserirli
nel nostro artigianato tipico. Questa è una sfida di alto livello,
l'importante è che ci garantiamo la qualità dei prodotti. Con la
speranza che questo strumento, così come è stato proposto
dall'Assessore, raggiunga questi obiettivi, proprio come voto di
speranza che si attuino queste cose, daremo un voto positivo a
questa legge.
Presidente
- La parola al Consigliere Bortot.
Bortot (Arc-VA)
- Trovo strano, questa maggioranza e
soprattutto il Governo fanno comunicati ogni piè sospinto, non
siamo stati avvisati e non ho visto alcun comunicato, nel senso che
è stato fatto un ulteriore passo avanti nell'entrata in maggioranza
di "Forza Italia". L'Assessore ha accettato gli emendamenti,
evidentemente la distinzione di tradizione valdostano... noi li
abbiamo votati, ma in questo momento storico ci stava meglio... nel
senso di divisione fra "tradizione" e "valdostano"... chiariva
molto bene i concetti.
Siccome dopo la convenzione e le leggi elettorali abbiamo
notato, oggi, un altro passo avanti nell'accettare gli emendamenti
e nell'entrata organica di "Forza Italia" nella maggioranza, ne
prendiamo atto, dico solo che potevate avvisarci! Nel merito della
legge, anche noi voteremo la legge...
(voci dai banchi della maggioranza)
- ... entrate in
maggioranza! Bravi!
Bortot (Arc-VA)
- ... volete mica che siamo da meno! C'è
spazio, ci si allarga, ci si restringe, ci si allunga, nel senso
che la distinzione precedente in questo momento storico chiariva
meglio il concetto fra "tradizione" e "valdostano", perché in
questo momento storico era necessario definirlo; poi nessuno è
contro l'innovazione, quello che non è di tradizione oggi lo può
diventare domani!
L'altra cosa che vogliamo rimarcare è un po' più di democrazia,
i dirigenti del settore è così semplice che se li scelgano gli
artigiani, oppure c'è questo concetto di delega nei confronti del
Governo, allora il Governo sceglie il più bravo, il più autorevole
e con quali criteri fa una consultazione popolare fra gli artigiani
nel scegliere i dirigenti, oppure... ci sono altri criteri? E se
sono altri, non siamo d'accordo, tanto per essere espliciti!
Nel merito, due osservazioni: la prima, è l'adeguamento dei
locali che non sono a norma dal punto di vista sanitario, e l'altro
non facciamo come il discorso della fontina, dove tutti
conferiscono alla Cooperativa delle fontine, poi quando le fontine
sono molto buone non si conferiscono più e ognuno se le vende per
conto proprio, nel senso che gli artigiani conferiscono
all'istituto, quando si fanno un nome non conferiscono più, c'è una
dequalificazione dell'istituto e vendono per conto loro! Nella
definizione delle convenzioni bisognerebbe, perlomeno nei
contratti, vincolarli per alcuni anni, che perlomeno loro si
impegnino a conferire non tutta la produzione, ma una parte di essa
per un "tot" numero di anni, altrimenti siamo tutti capaci: mi
faccio fare dalla Regione una bella pubblicità ai miei prodotti...
quando poi sono sul mercato... sto sul mercato per conto mio!
Allora insisto sul fatto che occorrerà stare attenti a questo
problema nei contratti o nella convenzione con gli artigiani.
Presidente
- La parola al Consigliere Tibaldi.
Tibaldi (CdL)
- Ringrazio anzitutto il Consiglio,
l'Assessore La Torre e la Giunta per aver accolto 2 emendamenti su
3 di quelli che ha proposto il nostro gruppo. Ringrazio anche il
gruppo dei "Verdi" che 2 di questi emendamenti li hanno votati
positivamente, evidentemente hanno ravvisato qualche elemento di
bontà nel contenuto degli stessi.
Mi permetto solo di annunciare, oltre al voto favorevole de "La
Casa delle Libertà" alla proposta di legge, anche di voler evitare
che certe interpretazioni autentiche di pensieri altrui vengano
fatte in maniera disordinata: mi riferisco al collega Sandri, che
ha attribuito al mio intervento una dichiarazione non a tutela, ma
a scadimento della qualità dei prodotti artigianali, tutt'altro!
Come sa il collega Sandri, il mondo dell'artigianato è variegato,
si compone di diverse categorie, naturalmente tutte sono dignitose
di tutela, tutte devono essere proiettate verso una crescita della
qualità. Questo significa che non bisogna disconoscere che la
maggior parte degli appartenenti agli artigiani valdostani non fa
parte degli artigiani di qualità, altrimenti si conterebbero sulle
dita di una mano! Il mondo dell'artigianato è variegato, è
complesso ed è numericamente importante e la nostra attenzione va
non solo alla qualità, ma anche alla crescita di queste persone che
si sono cimentate - chi per hobby, chi per passione e chi per
professione - nel voler proporre prodotti che siano sempre
all'altezza della situazione e soprattutto siano appetibili ad un
mercato sempre più esigente.
Presidente
- La parola al Consigliere Ottoz.
Ottoz (UV)
- Vorrei ricordare che quando Stradivari fece
il suo primo violino, nel 1680 circa, quando aprì la bottega,
Cremona già da 130 anni era ormai il centro mondiale dei liutai che
si erano spostati lì da Brescia nel 1530; quindi non credo che
Stradivari, pur avendo fatto dei violini assolutamente straordinari
come peraltro quelli di Guarneri del Gesù, abbia inventato, ma che
semplicemente abbia fatto meglio raffinato una grande tradizione
cremonese che datava già da un secolo e mezzo!
Presidente
- La parola all'Assessore alle attività
produttive e politiche del lavoro, La Torre.
La Torre (FA)
- Per ringraziare tutti i gruppi per il
voto favorevole che hanno espresso nelle dichiarazioni di voto e
poi per fare doverosamente alcune considerazioni sugli interventi
che sono stati fatti per dichiarazione di voto. Credo che il buon
senso abbia fatto sì che si accettassero gli emendamenti; voi
conoscete la mia disponibilità quando gli emendamenti sono
nell'interesse complessivo, non ci sono spiriti politici che
animano i rapporti, ma buon senso che fa sì che si possano
accettare.
L'osservazione che fa il Consigliere Sandri in merito al
direttore merita una risposta. Darò una risposta personale: credo
il contrario di quello che diceva lui, cioè che i direttori devono
essere in pianta stabile, che una maggioranza debba assumersi delle
responsabilità e che i direttori che vengono da essa nominati
debbano assumersi delle responsabilità. Se dipendesse da me, per
quel che riguarda tutte le partecipate della Regione, non solo non
darei 4 anni ai direttori, ma 2, se non addirittura uno, se
potessi, e ancorerei la loro funzione ai risultati che producono!
Il problema sono infatti i risultati, non sono le nomine! Per quel
che mi riguarda, pur sostenendo il discorso delle nomine, in questo
caso quadriennali, sarebbe bastato anche il biennale, e vincolerei
di volta in volta i direttori, quelli che vengono nominati dallo
"spoil system" a dei risultati, perché questo li collega ad una
responsabilità: una responsabilità della maggioranza e una
responsabilità delle persone nominate. Vedo questo come un sistema
che potrebbe permettere ai cittadini di leggere il lavoro che viene
fatto, mentre oggi così diventa difficile capire le cose. Per
quanto riguarda gli affitti, ha detto una cosa esagerata quando
parla del 9%, però posso garantire che gli affitti sono un problema
che stiamo affrontando in commissione, di cui parliamo con
l'Assessore Marguerettaz; vogliamo creare le migliori condizioni
per tutti, per gli artigiani, per i commercianti... per tutti,
anche andando ad abbassare gli affitti. Purtroppo non abbiamo più
quelle opportunità con il subentro della CE che c'erano con la
"legge Mafrica", oggi dobbiamo trovare delle alternative, le stiamo
cercando perché abbassare gli affitti può permettere di rilanciare
certi settori.
Grazie, e concludo.
Presidente
- Pongo in votazione la legge nel suo
complesso:
Consiglieri presenti, votanti e favorevoli: 32
Il Consiglio approva all'unanimità.
