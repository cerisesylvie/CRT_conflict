Classificazione
INFORMAZIONE
Sistema informativo



Oggetto del Consiglio n. 3459 del 8 aprile 2008 - Resoconto
OGGETTO N. 3459/XII - Disegno di legge: "Nuove disposizioni
in materia di interventi a sostegno dell'informazione e
dell'editoria locale". (Approvazione di un ordine del
giorno)
CAPO I
DISPOSIZIONI GENERALI
Articolo 1
(Obiettivi e finalità)
1. Al fine di promuovere il pluralismo dell'informazione
locale e l'ammodernamento del sistema informativo regionale, la
Regione favorisce il funzionamento del settore dell'informazione e
sostiene gli investimenti relativi all'acquisizione e
all'innovazione di strutture, impianti, attrezzature e mezzi di
produzione strumentali all'esercizio dell'informazione scritta,
radiotelevisiva e telematica in ambito locale.
2. Al fine di valorizzare, nel perseguimento degli obiettivi
di cui al comma 1, le prerogative linguistiche e culturali della
comunità valdostana, la Regione, in particolare:
a) incentiva l'attività degli organi di informazione locale
che si occupano della realtà economica, sociale, culturale e
istituzionale della Valle d'Aosta;
b) incentiva l'attività degli organi di informazione locale
che producono programmi in lingua francese, francoprovenzale,
tedesca o walser;
c) sostiene l'informazione regionale di natura politica o
sindacale.
Articolo 2
(Definizioni)
1. Ai fini della presente legge, si intende per:
a) testata giornalistica, la pubblicazione o l'edizione
giornalistica diffusa al pubblico con periodicità costante su
supporto cartaceo, per via radiofonica, televisiva o telematica, in
regola con gli adempimenti previsti dalla normativa vigente in
materia di editoria;
b) programmi di informazione, i radiogiornali, i telegiornali
e i giornali telematici;
c) pubblicità, ogni forma di messaggio radiofonico,
televisivo, telematico o su supporto cartaceo diffuso allo scopo di
promuovere la fornitura di beni o servizi o iniziative varie. Sono
considerati pubblicità anche i comunicati a contenuto
predeterminato (spot) e i collegamenti ipertestuali fra documenti
(link), di natura pubblicitaria o commerciale;
d) formato telematico, il formato elettronico o
digitale;
e) inserto, il fascicolo periodico stampato a parte, allegato
ad una testata giornalistica su supporto cartaceo;
f) numero speciale e numero monografico, la pubblicazione
cartacea o la trasmissione radiofonica, televisiva o telematica,
periodica o no, dedicata all'approfondimento di uno o più argomenti
specifici;
g) edizione straordinaria, la pubblicazione cartacea o la
trasmissione radiofonica, televisiva o telematica effettuata, al di
fuori della periodicità costante prefissata, per divulgare notizie
in merito a fatti eccezionali o imprevedibili;
h) piccole imprese, le imprese definite come tali dalla
raccomandazione 2003/361/CE, della Commissione, del 6 maggio
2003;
i) periodicità costante, la successione o ripetizione a
intervalli regolari delle pubblicazioni o edizioni;
j) informazione politica e sindacale locale, diffusione di
notizie da parte di testate giornalistiche di proprietà di
movimenti o partiti politici rappresentati nel Consiglio regionale
o sindacati rappresentativi a livello regionale;
k) articolo, ogni singolo testo giornalistico dedicato a
specifico argomento, pubblicato o diffuso mediante testata
giornalistica;
l) redazione o unità locale redazionale, il sito in cui è
esercitata l'attività di stesura e revisione degli articoli da
parte dei redattori della testata giornalistica;
m) istruttoria automatica, l'accertamento della completezza
formale e della regolarità delle domande presentate e della
documentazione alle stesse allegata;
n) istruttoria valutativa, l'accertamento della validità
tecnica, economica e finanziaria dell'iniziativa cui la domanda si
riferisce, anche mediante la simulazione degli effetti economici e
finanziari attesi, nonché della pertinenza e della compatibilità
delle spese previste in relazione all'iniziativa oggetto
dell'intervento e alla situazione economica, finanziaria e
patrimoniale dell'impresa;
o) impianto trasmittente, sistema d'antenna e apparato in
generale;
p) area di copertura, abitanti effettivamente serviti dal
singolo impianto trasmittente, in riferimento alla ripartizione
Istat e al relativo censimento più aggiornato.
Articolo 3
(Tipologia di interventi)
1. Per il conseguimento degli obiettivi e delle finalità di
cui all'articolo 1, possono essere concessi, nei limiti delle
disponibilità di bilancio, contributi a fondo perso a
sostegno:
a) delle spese correnti e di investimento delle imprese del
settore editoriale locale;
b) delle spese correnti e di investimento delle imprese del
settore radiotelevisivo locale;
c) delle spese correnti e di investimento delle imprese del
settore telematico locale;
d) delle spese correnti dell'informazione politica e
sindacale locale.
2. Con deliberazione della Giunta regionale da adottare entro
sei mesi dalla data di entrata in vigore della presente legge,
previa conferenza di servizi con le categorie interessate di cui
all'articolo 20, sono determinati, con riferimento agli interventi
di cui al comma 1:
a) le spese ammissibili a finanziamento;
b) i criteri e le modalità di concessione ed erogazione dei
contributi;
c) i limiti massimi dei contributi;
d) le modalità di destinazione dei beni finanziati;
e) i termini di presentazione delle domande e di conclusione
dei relativi procedimenti.
CAPO II
INTERVENTI A SOSTEGNO DELLE IMPRESE DEL SETTORE EDITORIALE,
RADIOTELEVISIVO E TELEMATICO LOCALE
Articolo 4
(Interventi a sostegno delle spese di investimento)
1. La Regione concede contributi, nella misura massima del 30
per cento della spesa ammessa, al netto degli oneri fiscali, a
copertura delle spese di investimento sostenute dalle imprese di
cui all'articolo 3, comma 1, lettere a), b) e c), per le seguenti
iniziative:
a) acquisto, ristrutturazione e interventi di manutenzione
straordinaria di fabbricati ubicati in Valle d'Aosta, ad uso
esclusivo dell'attività della singola impresa;
b) acquisto di automezzi strumentali all'esercizio
dell'attività informativa;
c) acquisto di beni mobili strumentali all'esercizio
dell'attività informativa e redazionale;
d) acquisto di tecnologie, apparecchiature e programmi
informatici.
2. Il limite minimo di spesa per singolo bene, per poter
accedere al contributo, è di euro 500.
3. Sono ammessi a contributo i beni mobili e immobili,
proporzionati al numero dei dipendenti assunti a tempo
indeterminato con regolare contratto di categoria.
Articolo 5
(Interventi a sostegno delle spese correnti delle imprese
editoriali)
1. La Regione concede contributi a copertura delle spese
correnti sostenute dalle imprese di cui all'articolo 3, comma 1,
lettera a), sulla base delle pagine stampate, con un numero massimo
di settantadue, moltiplicate per le copie vendute, ivi comprese le
edizioni straordinarie.
2. I contributi di cui al comma 1 non possono essere concessi
per le spese correnti sostenute per gli inserti, i numeri speciali
e i numeri monografici.
Articolo 6
(Interventi a sostegno delle spese correnti del settore
radiotelevisivo)
1. La Regione concede contributi a sostegno delle spese
correnti sostenute dalle imprese di cui all'articolo 3, comma 1,
lettera b), sulla base del numero di impianti trasmittenti
utilizzati e dell'area di copertura.
Articolo 7
(Interventi a sostegno delle spese correnti del settore
telematico)
1. La Regione concede contributi, nella misura massima del 50
per cento della spesa ammissibile, a sostegno delle spese correnti
sostenute dalle imprese di cui all'articolo 3, comma 1, lettera c),
per il pagamento del canone di affitto di spazi
informatici.
Articolo 8
(Interventi a sostegno della programmazione in lingua
francese, francoprovenzale, tedesca o walser)
1. Per favorire l'impiego delle lingue francese,
francoprovenzale, tedesca o walser nell'ambito dell'informazione
editoriale locale, i contributi di cui agli articoli 5, 6 e 7 sono
maggiorati di una percentuale stabilita con la deliberazione di cui
all'articolo 3, comma 2.
Articolo 9
(Modalità di concessione dei contributi)
1. Le domande per la concessione dei contributi di cui
all'articolo 4 sono presentate a preventivo su modelli approvati
con provvedimento del dirigente della struttura regionale
competente.
2. Le domande di cui al comma 1 sono esaminate:
a) con istruttoria automatica, limitatamente agli
investimenti la cui spesa ammissibile non sia superiore a euro
50.000;
b) con istruttoria valutativa, per gli investimenti la cui
spesa ammissibile sia superiore a euro 50.000. In tale caso, la
struttura regionale competente, verificata la regolarità formale
delle domande pervenute, provvede a trasmetterle alla Finanziaria
regionale Valle d'Aosta - Società per azioni (Finaosta S.p.a.) che
effettua un'analisi economico-finanziaria delle iniziative; a tal
fine, la Regione stipula apposita convenzione per la disciplina dei
rapporti derivanti dallo svolgimento dell'attività
istruttoria.
3. Le domande per la concessione dei contributi di cui agli
articoli 5, 6, 7 e 8 sono presentate semestralmente a consuntivo su
modelli approvati con provvedimento del dirigente della struttura
regionale competente.
4. La concessione o il diniego dei contributi di cui ai commi
1 e 3 sono disposti con deliberazione della Giunta
regionale.
5. I contributi di cui al comma 1 sono erogati a saldo con
provvedimento del dirigente della struttura regionale competente,
previa verifica della completezza e della regolarità della
documentazione contabile di spesa.
6. I contributi non sono cumulabili con altri interventi
pubblici concessi per le medesime iniziative. A tale scopo, il
richiedente il contributo è tenuto a dichiarare, all'atto della
presentazione della domanda, di non aver beneficiato e di non aver
richiesto di beneficiare di altri interventi pubblici per le
medesime iniziative oggetto della domanda di contributo.
Articolo 10
(Requisiti generali)
1. Per accedere ai contributi, le testate giornalistiche
editoriali, radiotelevisive e telematiche devono essere in possesso
dei seguenti requisiti:
a) essere gestite da piccole imprese:
1) che siano in regola con gli obblighi di legge in materia
di trattamento contrattuale del personale dipendente e che
applichino a tutto il personale giornalistico le pertinenti norme
dei contratti nazionali di lavoro giornalistico sottoscritti dalla
Federazione Nazionale Stampa Italiana;
2) che siano in regola con i versamenti dei contributi
assistenziali e previdenziali;
3) che non si trovino nella condizione di cui all'articolo
18, comma 4;
4) i cui legali rappresentanti non abbiano subito condanne
definitive per delitti non colposi commessi in danno della Pubblica
amministrazione o per altri reati gravi che incidano sulla moralità
professionale degli stessi;
b) avere redazione o unità locale redazionale in Valle
d'Aosta;
c) essere regolarmente registrate presso il Tribunale ai
sensi della normativa vigente in materia di editoria;
d) avere un organico di almeno due dipendenti a tempo
indeterminato, assunti con regolare contratto di categoria, di cui
almeno uno giornalista regolarmente iscritto in uno degli appositi
elenchi tenuti dall'Ordine dei giornalisti;
e) essere in regola con gli adempimenti prescritti dalla
normativa vigente in materia di trasparenza pubblicitaria.
2. Le imprese di cui al comma 1 sono tenute a comunicare
l'iscrizione, ove prevista, al registro degli operatori di
comunicazione (ROC), di cui alla deliberazione dell'Autorità per le
garanzie nelle comunicazioni n. 236/01/CONS del 30 maggio
2001.
3. Le imprese di cui al comma 1, qualora siano costituite in
forma societaria, sono altresì tenute a presentare l'elenco dei
soci con il numero delle azioni o l'entità delle quote da essi
possedute ovvero l'elenco dei soci delle società alle quali sono
intestate le azioni o le quote della società che esercita l'impresa
giornalistica, nonché il numero delle azioni o l'entità delle quote
da essi possedute.
Articolo 11
(Requisiti per le imprese del settore editoriale)
1. Per beneficiare dei contributi, le imprese di cui
all'articolo 3, comma 1, lettera a), oltre a possedere i requisiti
di cui all'articolo 10, devono:
a) editare una testata giornalistica che:
1) dedichi alla realtà sociale, economica e culturale della
Valle d'Aosta almeno il 70 per cento dei propri articoli;
2) sia diffusa al pubblico in ambito regionale in misura
superiore al 70 per cento delle copie vendute;
3) abbia periodicità costante almeno mensile;
4) abbia un formato minimo di area di stampa di centimetri
ventiquattro per trentaquattro;
b) non dedicare alla pubblicità spazi superiori al 45 per
cento degli spazi totali.
Articolo 12
(Requisiti per le imprese del settore
radiotelevisivo)
1. Per beneficiare dei contributi, le imprese di cui
all'articolo 3, comma 1, lettera b), oltre a possedere i requisiti
di cui all'articolo 10, devono:
a) diffondere una testata giornalistica che:
1) dedichi alla realtà sociale, economica e culturale della
Valle d'Aosta almeno il 70 per cento dei programmi di
informazione;
2) trasmetta in una fascia oraria predeterminata un
minutaggio minimo di programmi di informazione, fissati con la
deliberazione di cui all'articolo 3, comma 2;
3) che copra almeno il 70 per cento del territorio
regionale;
4) il cui segnale non sia diffuso al di fuori del territorio
regionale per più del 30 per cento;
5) abbia periodicità costante giornaliera;
b) non dedicare alla pubblicità spazi superiori al 20 per
cento della programmazione totale nella fascia oraria di cui alla
lettera a), numero 2).
Articolo 13
(Requisiti per le imprese del settore telematico)
1. Per beneficiare dei contributi, le imprese di cui
all'articolo 3, comma 1, lettera c), oltre a possedere i requisiti
previsti dall'articolo 10, devono:
a) diffondere una testata giornalistica esclusivamente
telematica che:
1) dedichi alla realtà sociale, economica e culturale della
Valle d'Aosta almeno il 70 per cento dei propri articoli;
2) abbia periodicità costante giornaliera;
b) usufruire di entrate pubblicitarie non superiori al 40 per
cento dei costi di produzione dei programmi di
informazione.
Articolo 14
(Vincolo di destinazione)
1. I beni oggetto dei contributi di cui all'articolo 4 devono
essere mantenuti nella destinazione dichiarata nella relativa
domanda e non possono essere ceduti, a titolo oneroso o gratuito,
concessi in locazione, in comodato o in uso a terzi:
a) per almeno tre anni dalla data di erogazione del
contributo, se si tratta di beni mobili o di universalità di
mobili;
b) per almeno dieci anni dalla data di erogazione del
contributo, se si tratta di beni immobili.
2. Il divieto di cui al comma 1 opera anche in caso di
affitto di azienda o cessione di ramo di azienda.
3. Il vincolo di destinazione sui beni immobili oggetto di
contributo è reso pubblico a cura del soggetto destinatario
mediante trascrizione presso l'ufficio dei registri immobiliari
competente per territorio.
4. Il soggetto beneficiario del contributo che, prima della
scadenza dei termini di cui al comma 1, per sopravvenuta,
comprovata ed oggettiva impossibilità del mantenimento della
destinazione dichiarata dei beni oggetto di contributo, intenda
cederli, a titolo oneroso o gratuito, ovvero concederli in
locazione, in comodato o in uso a terzi deve proporre apposita
istanza di autorizzazione alla struttura regionale
competente.
5. L'autorizzazione è concessa con deliberazione della Giunta
regionale.
6. Entro sessanta giorni dalla comunicazione del
provvedimento di autorizzazione, il soggetto beneficiario del
contributo deve restituire l'ammontare dell'agevolazione concessa,
maggiorato degli interessi calcolati con le modalità di cui
all'articolo 18, comma 2.
7. L'autorizzazione può prevedere anche una restituzione
parziale del contributo in misura proporzionale al periodo di
effettivo utilizzo del bene, che comunque non può essere inferiore
a un anno per i beni mobili e a cinque anni per i beni
immobili.
8. L'autorizzazione può prevedere, su richiesta del soggetto
beneficiario, eventuali condizioni di rateizzazione della somma da
restituire, in un periodo comunque non superiore a dodici
mesi.
9. La restituzione non è dovuta nel caso di sostituzione dei
beni mobili oggetto di contributo con altri beni della stessa
natura, per i quali non può comunque essere richiesto un altro
contributo. In tal caso, il soggetto beneficiario del contributo
propone apposita istanza preventiva di sostituzione alla struttura
regionale competente; la relativa autorizzazione è concessa con
provvedimento del dirigente responsabile.
CAPO III
INTERVENTI A SOSTEGNO DELL'INFORMAZIONE POLITICA E SINDACALE
LOCALE
Articolo 15
(Agevolazioni e beneficiari)
1. La Regione concede contributi nella misura massima del 50
per cento della spesa ammissibile e, comunque, per un importo non
superiore complessivamente a euro 35.000 annui lordi per singolo
beneficiario, a favore di testate giornalistiche su supporto
cartaceo edite da:
a) movimenti o partiti politici rappresentati nel Consiglio
regionale;
b) organizzazioni sindacali rappresentative a livello
regionale.
2. I contributi di cui al comma 1 sono erogati a copertura
delle seguenti spese, al lordo degli oneri fiscali, se non
altrimenti detraibili:
a) acquisto di carta;
b) servizi di stampa, di impaginazione e di
distribuzione;
c) prestazioni di giornalisti professionisti o pubblicisti
iscritti all'apposito albo professionale.
Articolo 16
(Requisiti)
1. Per poter fruire delle agevolazioni, le testate
giornalistiche di cui all'articolo 15 devono:
a) avere sede operativa in Valle d'Aosta;
b) essere regolarmente registrate presso il Tribunale ai
sensi della normativa vigente in materia di editoria;
c) essere presenti sul mercato regionale da almeno dodici
mesi antecedenti il periodo cui si riferisce il contributo, con la
stessa periodicità costante richiesta per accedere ai
benefici;
d) essere edite e distribuite con cadenza costante almeno
bimestrale, con una distribuzione non inferiore a 2.500 copie per
numero;
e) riguardare la realtà politica e sindacale valdostana per
almeno il 70 per cento dell'informazione, con particolare
riferimento alle finalità statutarie;
f) dedicare agli articoli almeno il 60 per cento dello spazio
totale;
g) usufruire di entrate pubblicitarie non superiori al 40 per
cento dei costi complessivi di realizzazione del giornale;
h) non riprodurre integralmente articoli o brani apparsi su
altre pubblicazioni, anche librarie.
2. Le domande di contributo sono presentate semestralmente a
consuntivo su modelli approvati con provvedimento del dirigente
della struttura regionale competente.
3. La concessione ed erogazione o il diniego dei contributi
sono disposti con deliberazione della Giunta regionale, previa
verifica della completezza e della regolarità della documentazione
contabile.
4. I contributi di cui al presente capo non sono cumulabili
con altri interventi pubblici concessi per le medesime iniziative.
A tale scopo, il richiedente il contributo è tenuto a dichiarare,
all'atto della presentazione della domanda, di non aver beneficiato
e di non aver richiesto di beneficiare di altri interventi pubblici
per le medesime iniziative oggetto della domanda di
contributo.
CAPO IV
DISPOSIZIONI COMUNI
Articolo 17
(Vigilanza)
1. La struttura regionale competente, anche in collaborazione
con le competenti autorità pubbliche, può disporre in qualsiasi
momento, anche a campione, controlli sulle iniziative oggetto di
contributo, allo scopo di verificarne lo stato di attuazione, il
rispetto degli obblighi previsti dalla presente legge e dal
provvedimento di concessione, nonché la veridicità delle
dichiarazioni e delle informazioni rese dai soggetti beneficiari ai
fini della concessione del contributo.
2. Per consentire lo svolgimento delle attività di controllo
di cui al comma 1, i soggetti incaricati hanno libero accesso alle
sedi e agli impianti delle imprese interessate e alla
documentazione afferente all'agevolazione concessa.
Articolo 18
(Revoca degli interventi)
1. I contributi sono revocati con deliberazione della Giunta
regionale qualora:
a) il soggetto beneficiario non rispetti i vincoli di cui
all'articolo 14, in assenza dell'autorizzazione di cui al comma 5
del medesimo articolo;
b) dai controlli effettuati emerga la non veridicità delle
dichiarazioni e delle informazioni rese dai soggetti beneficiari al
fine della concessione del contributo;
c) il soggetto beneficiario perda anche uno solo dei
requisiti di cui agli articoli 10, 11, 12, 13 e 16.
2. Entro sessanta giorni dalla comunicazione del
provvedimento di revoca, il soggetto beneficiario del contributo
deve restituire interamente o parzialmente, in misura proporzionale
all'inadempimento riscontrato, l'importo dell'agevolazione, se già
erogata, maggiorato degli interessi calcolati sulla base della
media ponderata del tasso ufficiale di riferimento relativa al
periodo in cui ha beneficiato del contributo.
3. Con il provvedimento di revoca possono essere autorizzate
eventuali rateizzazioni della somma da restituire, per un periodo
non superiore a dodici mesi ed un numero di rate non superiori a
dieci. In caso di mancato versamento, anche di una sola rata, nel
termine indicato nel provvedimento di revoca, il soggetto decade
dal beneficio della rateizzazione, con l'obbligo di restituzione
dell'importo residuo in un'unica soluzione.
4. La mancata restituzione del contributo entro il termine di
cui al comma 3 comporta la decadenza del soggetto inadempiente, per
cinque anni dalla data di comunicazione del provvedimento di
revoca, dal diritto di presentare nuove domande di contributo ai
sensi della presente legge.
Articolo 19
(Sanzioni)
1. La revoca disposta ai sensi dell'articolo 18, comma 1,
lettera a), comporta, inoltre, l'applicazione della sanzione
amministrativa pecuniaria del pagamento di una somma di denaro da
un minimo della metà ad un massimo dell'intero importo del
contributo indebitamente fruito.
2. Per l'applicazione della sanzione di cui al comma 1, si
osservano le disposizioni della legge 24 novembre 1981, n. 689
(Modifiche al sistema penale).
3. I proventi derivanti dall'applicazione delle sanzioni di
cui al comma 1 sono introitati al capitolo 7700 (Proventi pene
pecuniarie per contravvenzioni) dello stato di previsione
dell'entrata del bilancio della Regione.
Articolo 20
(Consultazione)
1. La Regione, anche su richiesta delle categorie
interessate, al fine di acquisire pareri e valutazioni su tematiche
specifiche in materia di editoria, può indire conferenze di servizi
con altri enti e amministrazioni pubbliche, alle quali sono ammessi
a partecipare i rappresentanti dei settori editoriale,
radiotelevisivo e telematico e delle associazioni di
categoria.
CAPO V
DISPOSIZIONI FINALI E TRANSITORIE
Articolo 21
(Abrogazioni)
1. Sono abrogate le seguenti leggi regionali:
a) 26 maggio 1998, n. 41 (Interventi per la valorizzazione e
lo sviluppo dell'informazione locale);
b) 23 dicembre 2004, n. 32 (Disposizioni per le attività di
coordinamento, promozione e sostegno del sistema della
comunicazione e dell'informazione regionale).
2. Sono, inoltre, abrogati:
a) il regolamento regionale 17 agosto 1999, n. 5 (Criteri e
modalità per la concessione dei contributi di cui agli articoli 2 e
6 della legge regionale 26 maggio 1998, n. 41 (Interventi per la
valorizzazione e lo sviluppo dell'informazione locale);
b) l'articolo 20 della legge regionale 4 settembre 2001, n.
26.
Articolo 22
(Disposizioni transitorie)
1. La l.r. 32/2004 e le relative disposizioni attuative
continuano ad applicarsi ai procedimenti finalizzati alla
concessione e all'erogazione dei contributi ivi previsti riferiti
all'anno 2008.
Articolo 23
(Disposizioni finanziarie)
1. L'onere derivante dall'applicazione degli articoli 4, 5,
6, 7, 8, 9 e 15 è determinato complessivamente in euro 677.000 per
l'anno 2009 ed annui euro 685.000 a decorrere dal 2010.
2. L'onere di cui al comma 1 trova copertura nello stato di
previsione della spesa del bilancio pluriennale della Regione per
il triennio 2008/2010 negli obiettivi programmatici 2.1.6.03.
(Partecipazione ad altre iniziative) e 2.1.6.01. (Consulenze e
incarichi).
3. Al finanziamento dell'onere di cui al comma 1, si provvede
mediante l'utilizzo delle risorse iscritte negli stessi bilanci
nell'obiettivo programmatico 2.1.6.03., al capitolo 21432
(Contributi a sostegno dell'informazione locale) per annui euro
635.000 per gli anni 2009 e 2010 ed al capitolo 21434 (Contributi
per l'adeguamento logistico, strumentale e tecnologico delle
attività informative) per euro 42.000 per l'anno 2009 ed euro
50.000 per l'anno 2010.
4. Per l'applicazione della presente legge, la Giunta
regionale è autorizzata ad apportare, con propria deliberazione, su
proposta dell'Assessore regionale competente in materia di
bilancio, le occorrenti variazioni di bilancio.
Presidente
- La parola al relatore, Consigliere Rini.
Rini (UV)
- Allo scopo di chiarire i presupposti della
nuova disciplina regionale in materia di editoria e di comprenderne
le linee di sviluppo, voglio esplicitare alcune considerazioni
legate alle problematiche che la struttura competente ha dovuto
affrontare nel corso della gestione amministrativa della legge
precedente: legge regionale n. 32/2004, attraverso un raffronto,
nei passaggi più salienti, fra la normativa menzionata e il disegno
di legge in esame per meglio comprenderne la portata
innovativa.
Il documento proposto si caratterizza, in primo luogo, per lo
stralcio delle disposizioni riguardanti la comunicazione
istituzionale. Infatti l'esperienza maturata evidenzia una
sostanziale inattività delle disposizioni citate, relegate ad una
mera enunciazione di principio. Le criticità della norma istitutiva
della Commissione tecnica per l'editoria sono legate alle modalità
di nomina del rappresentante degli editori e alle sue funzioni.
L'assenza del contesto regionale di un'associazione di categoria,
da una parte, e la previsione normativa di un'unica candidatura,
dall'altra, hanno infatti reso difficoltoso il funzionamento
dell'organo tecnico in menzione. Il disegno di legge prevede,
rispetto alla vigente legge regionale, criteri puntuali, che
saranno esplicitati anche con una successiva disposizione della
Giunta regionale. Risulta quindi superfluo sottoporre le istanze ad
un parere preventivo, risultando assolutamente scarsa la
discrezionalità nella concessione dei contributi. Nel momento
invece di approvazione di norme applicative il disegno di legge
prevede la convocazione di apposita conferenza di servizi.
Il disegno di legge, pur mantenendo l'impianto proposto dalla
vigente normativa, prevede una serie di correttivi di notevole
importanza:
- viene chiarito che tutti i contributi verranno erogati al
netto degli oneri fiscali;
- le ipotesi di adeguamento dei locali sono state circoscritte
ai soli fabbricati ubicati entro i confini regionali ad uso di una
sola impresa editoriale per i soli interventi di manutenzione
straordinaria dettati da esigenze tecniche, igieniche, sanitarie e
di tutela dei lavoratori;
- gli automezzi finanziabili sono solo quelli strettamente
necessari all'attività informativa;
- sono poi ammessi gli acquisti di arredi di beni mobili e di
tecnologia di importo minimo di 500 euro e questo per favorire
investimenti di una certa entità, evitando micro sovvenzioni;
- viene introdotta la regola di "chiusura", fissata dal comma 3
dell'articolo 4, la quale, sommandosi alle singole condizioni sopra
enunciate, favorisce scelte imprenditoriali ragionevoli e coerenti
con le dimensioni dell'impresa.
Molto innovativo risulta essere il disegno di legge rispetto
all'impianto pre-esistente. I contributi, infatti, non saranno più
erogati sulla base di costi di stampa, ma sulla base delle pagine
stampate e vendute, questo per il settore editoriale; poi del
numero dei ripetitori e quindi sull'emissione del segnale per le
imprese radiotelevisive ed esclusivamente sulle spese di affitto di
spazi informatici per i giornali telematici. Incisivi risultano gli
interventi in ordine ai requisiti richiesti in capo alle imprese
editoriali per poter accedere ai contributi di legge. Un rinnovato
rigore che emerge fin dalla previsione di distinti articoli,
recanti rispettivamente i requisiti di natura generale, quelli
ulteriormente richiesti alle imprese del settore editoriale, alle
emittenti radiotelevisive e per gli operatori del settore
informatica nella vigente normativa. Tale funzione viene ora
soddisfatta in un solo articolo.
La previsione di un tetto pubblicitario in linea con i parametri
fissati dal decreto legislativo n. 177/2005 vuole evitare che
l'eccesso di spazi pubblicitari - i cui introiti vanno ad abbattere
i costi di pubblicazione - diventino eccessivamente elevati
riducendo al minimo l'ambito di informazione vera e propria al cui
sostegno è, appunto, finalizzata la legge regionale.
Ultima, ma non in ordine di importanza, è la novità relativa
alle composizione della redazione o unità redazionale. Essa dovrà
essere formata da almeno 2 dipendenti, di cui almeno un
giornalista, assunti a tempo indeterminato, tutti in regola con i
contratti di categoria e gli obblighi previdenziali.
Il disegno di legge prevede modalità completamente differenziate
per accedere ai contributi: per le spese correnti domanda a
consuntivo ogni 6 mesi; per le spese di investimento domanda a
preventivo, a sportello con istruttoria automatica sotto i 50.000
euro e valutativa al di sopra di questa soglia.
Importante poi la disposizione ove trovano forma e sostanza i
principi sottesi all'intero disegno di legge e che vanno nel senso
di garantire una corretta erogazione dei fondi allocati, oltre ad
un recupero di efficacia ed efficienza dell'intero sistema. Viene
introdotto il recupero delle sovvenzioni che scatta in tutti i casi
in cui il soggetto non gestisce più in proprio l'azienda che edita
la testata o l'emittente radiotelevisiva ovvero i beni finanziati
non sono utilizzati per intero dal medesimo soggetto. Solo sulla
base di preventiva richiesta motivata e provata da impedimenti
sopravvenuti tali da inibire un uso diretto dei beni finanziati, i
contratti diversamente vietati potranno essere autorizzati dalla
Giunta regionale in pendenza di vincolo di destinazione (triennale
per beni mobili e decennale per quelli immobili). Anche le ipotesi
di sostituzione di beni mobili vanno preventivamente autorizzate,
in questo caso dall'organo dirigenziale competente.
Sono dell'opinione che il settore in esame rappresenti l'ambito
ove maggiormente l'assenza di una puntuale disciplina possa
determinare negative e significative ricadute. Dinnanzi a
pubblicazioni quantomeno dubbie nella natura e nelle finalità, ha
preso avvio un profondo percorso di ripensamento del segmento
riservando una maggiore attenzione al profilo contenutistico.
Rispondono a tali impostazioni i previsti tetti pubblicitari e le
percentuali minime di articoli.
Con questa legge quindi verranno eliminate alcune criticità
applicative definendo un nuovo quadro di sostegno a favore
dell'informazione locale, adeguato alla realtà valdostana con
particolare attenzione e valorizzazione del patrimonio linguistico
culturale e regionale. Eviterò di fare un'analisi dettagliata
dell'articolato, che è ben presente nella relazione accompagnatoria
del testo di legge e che condivido appieno.
Presidente
- Vi ricordo che è in distribuzione un ordine
del giorno presentato dal gruppo del "PD"; inoltre ci sono 15
emendamenti del gruppo "PdL", più il nuovo emendamento del
Consigliere Ottoz, sostitutivo dell'emendamento n. 3 del gruppo
stesso; 117 emendamenti del "PD", oltre al fatto che in II
Commissione questo disegno di legge è stato approvato a
maggioranza: mi riferisco al nuovo testo, che sarà posto in
votazione. È aperta la discussione generale.
La parola alla Consigliera Squarzino Secondina.
Squarzino (Arc-VA)
- Siamo convinti che la legge
sull'editoria e sulla comunicazione erano da rivedere, perché, per
quanto riguarda i contributi, le procedure previste e la loro
applicazione hanno portato a delle difficoltà interpretative o di
attuazione e solo recentemente abbiamo visto che alcuni di questi
editori hanno dei problemi a livello giudiziario.
Per quanto riguarda la legge n. 32/2004, diciamo che siamo ben
contenti che queste 2 leggi, la n. 32/2004 e la n. 41/1998, siano
abolite, anche perché la prima, che è un provvedimento che verteva
sulla comunicazione istituzionale, già allora l'avevamo molto
criticata perché è una legge che non funziona in nessun modo anche
nelle sue finalità. Qui addirittura si considerava informazione e
comunicazione di pubblica utilità valorizzare l'immagine della
Valle d'Aosta; allora a questo punto tutto diventa istituzionale
solo per il fatto che si pubblicizzi l'immagine della Regione. Era
interessante introdurre alcune novità, che sono state introdotte e
che condividiamo: anzitutto c'è un principio di moralità che è
stato affermato fortemente; come ricordava già il collega Rini,
nell'articolo 10 sono state inserite norme che prevedono tra i
requisiti che devono possedere le testate giornalistiche,
radiotelevisive e telematiche per accedere ai contributi... si
chiedono dei requisiti morali importanti, ossia si richiede che
"i legali rappresentanti..."
- come recita il punto 4 della
lettera a) del primo comma -
"... non abbiano subito condanne
definitive per delitti non colposi commessi in danno della Pubblica
amministrazione o per altri reati gravi...".
Questo è
importante perché in questi ultimi anni abbiamo visto nel mondo
dell'editoria locale i responsabili o gli editori di testate
giornalistiche essere coinvolti in inchieste giudiziarie, gettando
molte ombre sulle modalità con cui viene gestita l'informazione
locale, per cui ci si chiede: a vantaggio di chi viene fatta
l'informazione locale, pagata da chi? Sono tutte domande che non
hanno avuto finora una risposta, forse con questi requisiti
generali indicati all'articolo 10 qualche piccolo tassello positivo
viene posto. Probabilmente pone finalmente chiarezza sulla moralità
di chi, almeno pubblicamente, è responsabile dell'informazione in
Valle, chi si presenta come legale rappresentante di una testata.
Norma che avremmo voluto fosse applicata fin da subito, ma la norma
transitoria non lo consente, perché è già stata attivata la
modalità di pagamento rispetto alla vecchia legge.
Il secondo elemento che riteniamo positivo è il fatto che
vengono tolte dai finanziamenti delle testate giornalistiche di
associazioni, perché questo ha dato adito a dei finanziamenti
perlomeno discutibili; ne abbiamo discusso a lungo in Commissione.
Quando vediamo che giornali come "Le milieu rural", che è fatto di
fotografie dell'Assessore Isabellon che è anche fotogenico, bravo,
e fa delle cose belle, ma che dobbiamo pagare anche un giornale che
pubblicizza l'immagine e l'attività dell'Assessore Isabellon, oltre
alla pubblicazione che l'Assessorato dell'agricoltura già fa... mi
sembra un uso non appropriato dei soldi pubblici; come pure alcuni
giornali a carattere sportivo come quello sul basket, non credo che
con i soldi pubblici si debbano finanziare giornali che si occupano
di sport in modo specifico.
Vi è un terzo elemento che nel primo testo non era messo in luce
in modo sufficiente, nel senso che erano previsti degli interventi
per i giornali "on line" telematici solo per quanto riguarda spese
di investimento e non spese correnti. Abbiamo fatto invece un
emendamento in questo senso, in Commissione c'è stato un
approfondimento, l'Assessore ha proposto un emendamento analogo per
cui noi ci consideriamo soddisfatti, perché tale parte che riguarda
l'introduzione di spese correnti per i giornali "on line"
telematici la riteniamo positiva, in quanto questi giornali
telematici man mano che aumentano il proprio lavoro e soprattutto
che le informazioni che hanno si stabilizzano nel tempo aumenta
anche lo spazio di cui hanno bisogno per mantenere in rete tali
informazioni.
Esaurita la parte positiva, "construens", vorrei adesso
soffermarmi sulla parte "destruens", la parte che non condividiamo.
Avevamo posto in Commissione diversi emendamenti, 3 sostanziali:
uno è stato accolto ed è quello che riguarda i giornali "on line",
gli altri 2 emendamenti, che riguardano invece i giornali politici,
non sono stati accolti. Qual è l'emendamento che avevamo chiesto e
che oggi non abbiamo riproposto "tout court", perché già ci è stato
detto che ce lo avrebbero cassato? Ma quale richiesta avevamo fatto
e non è passata? Noi quindi consideriamo negativo questo disegno di
legge perché è limitante per quanto riguarda l'informazione
politica. Qual è la questione? Qui vengono considerate come
destinatari di interventi le informazioni politiche e sindacali,
dunque testate giornalistiche di proprietà di movimenti o partiti
politici rappresentati nel Consiglio regionale. Avevamo chiesto che
fossero semplicemente partiti politici presenti in Valle, ma questa
nostra richiesta non è stata accolta. Riteniamo molto negativo
questo, perché non garantisce in alcun modo il pluralismo
dell'informazione. Non voglio "fare l'uccello del malaugurio", non
me ne voglia l'Assessore La Torre, ma se il suo gruppo politico non
riuscisse a superare il "barrage" di 2 seggi per entrare in
Consiglio regionale, il giornale del suo movimento non avrebbe più
nessun finanziamento.
Credo che questa legge debba garantire la pluralità
dell'informazione politica e che non possa assolutamente limitarsi
a finanziare solo i partiti che siedono in Consiglio regionale,
tanto più che c'è tale "barrage", allora un domani che qui si alza
la soglia ulteriormente, cosa capita? Capita che questa legge
finanzierebbe solo i partiti politici che contano in Valle, che
hanno già un grosso potere, che quindi non avrebbero teoricamente
neanche bisogno del denaro pubblico per poter diffondere il proprio
pensiero e la propria valutazione sui fatti e sulla situazione
politica. Riteniamo molto negativo questo fatto, riteniamo che sia
una scelta che toglie alcune condizioni per cui possa esercitarsi
un chiaro dibattito e confronto, l'unica condizione che consente
che una democrazia possa vivere e alimentarsi, perché in tale modo
considerate come i difensori della democrazia solo quelli presenti
in Consiglio: questo non è corretto, né democratico e questo noi lo
rifiutiamo come ragionamento, non ci riconosciamo
assolutamente.
Come anche un altro emendamento che avevamo posto... era una
richiesta che avevamo fatto con forza negli emendamenti presentati
nel precedente disegno di legge e poi discussi in Commissione...
era quello che aumentava la periodicità delle pubblicazioni da
bimestrale a mensile; riteniamo che chi si presenta come movimento
o forza politica che vuole contribuire a dare informazioni per
quanto riguarda la situazione politica dovrebbe farlo in modo
almeno mensile, altrimenti qui basta che un gruppo politico
pubblichi 6 numeri in tutto l'anno che riesce ad avere i
contributi. Sono d'accordo rispetto ai costi della democrazia, ma
qui non sono i costi della democrazia: qui sono i costi per i pigri
di partiti forti, che già hanno tutte le risorse per poter
esprimere il proprio parere.
Noi quindi siamo decisamente contrari e, anche se sottolineiamo
alcuni aspetti positivi, perché, rispetto al passato, c'è stato un
miglioramento, rispetto a tale questione, vi è stato decisamente un
peggioramento. Questa è una legge che così non doveva essere fatta,
noi la prossima legislatura, se saremo al Governo, la
cambieremo.
Presidente
- La parola al Consigliere Segretario
Venturella.
Venturella (Arc-VA)
- Vorrei intervenire facendo una
piccola osservazione, frutto di una ricerca personale. Ad una
lettura della tabella che è stata distribuita in Commissione sulla
legge regionale 23 dicembre 2004, legge sull'editoria, se si
leggono i dati sui contributi liquidati, ci accorgiamo che vi è
"L'informazione Valle d'Aosta", "Le travail", "La voce della Stella
Alpina", ossia tutti gli organi dei partiti e movimenti politici
che siedono in Consiglio regionale, ma "Le peuple valdôtain" non
compare, chissà come mai, oh bella! In questo elenco non c'è: ecco
perché forse c'è tale atmosfera di serenità quasi noncuranza nei
confronti della legge da parte dei Consiglieri unionisti, perché a
loro non importa, perché non ricevono i soldi del finanziamento
pubblico sull'editoria locale. Ricchi, straricchi per cui non hanno
bisogno di ricevere questi soldi... fortunati? Hanno avuto delle
donazioni, dei lasciti finanziari da qualche grande magnate? Perché
qui non compare il movimento politico "Union Valdôtaine"? Perché
abbiamo scoperto che esiste un trucchetto... quando un po' di tempo
fa il Presidente Caveri lanciava strali incredibili sul fatto che
il "Galletto" avesse richiesto la proroga dei termini per la
presentazione dell'importo delle spese elettorali... e qui si
scopre il trucchetto! Perché il movimento dell'"Union Valdôtaine"
beneficia di un simile trucchetto, mi spiego - credo che
l'Assessore Marguerettaz sappia bene a cosa mi riferisco -: tutto
deriva, come al solito, da un piccolo emendamento fatto in un
piccolo decreto, vediamo le cifre. In totale nel 2006 sono stati
liquidati dei contributi a 15 testate sia di movimento politici che
di giornali di categorie per circa 200mila euro e fra questi "Le
peuple valdôtain" non c'è; la casa editrice "Le peuple valdôtain"
si autofinanzia? No. È stato suggerito da Aosta a Roma ladrona un
piccolo emendamento a un decreto. Cosa capita per "Le peuple
valdôtain"? Sono andato a rivedermi i contributi all'editoria 2004,
vedo che l'"Union Valdôtaine" nel 2004 ha ricevuto 148mila euro, va
benissimo, sto parlando di un contributo nazionale; nel 2005 ha
ricevuto 332.358 euro; nel 2006-2007 li continua a ricevere questi
soldi, che rappresentano più del 100%, ma perché?
Caveri
(fuori microfono)
- ... perché è stato
fatto un emendamento per i giornali del Centro-Sinistra...
Venturella (Arc-VA)
- ... come al solito, il Presidente
Caveri ha perso l'occasione per stare zitto, perché non è così! Si
vede che ho colpito nel segno però, il nervosismo è tipico. Esiste
la legge n. 250/1990, che permette alle testate di ricevere dei
contributi nazionali, previdenze per l'editoria e riapertura dei
termini a favore delle imprese radiofoniche per la dichiarazione di
rinuncia agli atti e per l'accesso ai benefici di cui all'articolo
11 della legge stessa.
Qui si dice... a chi sono rivolti i contributi nella legge 1990?
Sono rivolti a quelle testate che risultino essere organi o
giornali di forze politiche che abbiano il proprio gruppo
parlamentare in una delle Camere o nel Parlamento europeo, avendo
almeno un rappresentante in un ramo del Parlamento italiano... e
questo va bene. Esiste poi la legge n. 388/2000, che dà una serie
di prescrizioni, cosa deve avere una testata giornalistica e dice
una serie di cose: pubblicare i bilanci, bla-bla-bla... Il 10
aprile 2006 è successa una cosa: la casa editrice "Le peuple
valdôtain" non aveva più nessun rappresentante al Parlamento
italiano, perché il "Galletto" aveva vinto le elezioni; quindi, non
avendo nessun rappresentante, quella casa editrice avrebbe dovuto
non aver più il finanziamento, invece capita...
Caveri
(fuori microfono)
- ... spiegaci...
Venturella (Arc-VA)
- ... dato che c'era il pericolo che
la casa editrice "Le peuple valdôtain" venisse ricompresa
nell'elenco delle 8 testate giornalistiche che sono beneficiarie
dei contributi secondo la nostra legge regionale, dato che
"l'Union" non aveva più rappresentanti nel ramo del Parlamento...
il "decreto Bersani" dice...
Caveri
(fuori microfono)
- ... è fatto per
noi...
Venturella (Arc-VA)
- ... non è fatto per voi,
Presidente, ma è fatto anche per voi. Cosa dice il "decreto
Bersani"? Che il requisito della rappresentanza parlamentare
indicato nell'alinea dell'articolo 3, comma 10 della legge n. 250 e
successive modificazioni, non è richiesto per le imprese editrici
di quotidiani o periodici...
Presidente
- ... Presidente Caveri, non è il caso di
muoversi e di fare lo "show"...
Venturella (Arc-VA)
- ... ci hanno detto che uno "show"
simile lei lo ha fatto già al carnevale di Verrès, non lo faccia
anche in quest'aula...
Presidente
- ... vada avanti, Consigliere Segretario
Venturella...
Venturella (Arc-VA)
- ... non è richiesto per le imprese
editrici di quotidiani o periodici, che risultano essere giornali o
organi di partiti o movimenti politici che alla data del 31
dicembre 2005 abbiano già maturato il diritto ai contributi di quel
medesimo comma 10: questo vuol dire che chi aveva i rappresentanti
in Parlamento al 31 dicembre 2005 e che ha perso le elezioni come -
faccio un esempio - l'"Union Valdôtaine" il 9-10 aprile 2006
continua a ricevere i contributi! Abbiamo telefonato al
Dipartimento del Ministero e alla domanda: secondo questo
emendamento, facciamo un esempio che ci riguarda, "Le peuple
valdôtain" avrà all'infinito i contributi per l'editoria, ci hanno
risposto affermativamente e questo anche se non hanno alcun
rappresentante al Parlamento. È questo il problema. Non voglio qui
dare dei giudizi di merito sul Deputato che ha introdotto in IV
Commissione parlamentare tale piccolo emendamento; rimane il fatto
che esiste una situazione di grave privilegio perché il primo
requisito per avere il contributo da parte dello Stato era quello
di avere un rappresentante in Parlamento. Si è introdotto un
meccanismo per cui chi aveva un rappresentante in Parlamento prima
del 31 dicembre 2005 è come se questo rappresentante ce lo avesse
all'infinito, è questo il problema!
Caveri
(fuori microfono)
- ... ma è il tuo Governo
che lo ha fatto...
Squarzino
(fuori microfono)
- ... questo per dire
che tale legge sull'editoria a voi non interessa niente...
Venturella (Arc-VA)
- ... "questo per dire"... ecco
perché al gruppo dell'"Union" questa legge se passa o se non passa
non gliene può fregare di meno! Perché i soldi, ma non i soldini
che noi prendiamo - parlo del gruppo "PD", parlo del gruppo "Stella
Alpina"... -, quasi il 150% in più, i nostri amici dell'"Union" se
lo sono già assicurato con un piccolo emendamento, che è stato
presentato in V Commissione parlamentare e quindi, anche se noi ci
agitiamo tanto per questa legge, a loro non importa nulla! Ecco
perché il pensiero mi è corso alla riunione dei Capigruppo e
dell'Ufficio di Presidenza quando abbiamo deciso l'ordine del
giorno, il Presidente Caveri ha detto:
"noi sulla legge
sull'editoria non ci moriamo"
...
(interruzione del Consigliere Vicquéry, fuori
microfono)
...
cominciate a farlo voi il bel gesto! Il fatto che
anche il Capogruppo dell'"Union" intervenga vuol dire che abbiamo
"punto sul vivo", ma 2 volte "punto sul vivo"! Per chi ha voluto
ascoltare senza fare i "balletti", l'emendamento è stato presentato
il 21 luglio 2006 dall'On. Lusi, che ha aggiunto il comma: il
requisito della rappresentanza, "PD-Ulivo". Non ci importa di
svelare la progenitura di questo emendamento, è un fatto che
"l'Union" continua a beneficiare di soldi e dice sempre che della
legge sull'editoria non gliene importa niente, anzi introduce
sempre nuove norme che valgono per gli altri! Questo è il
problema.
Presidente
- La parola al Consigliere Sandri.
Sandri (PD)
- Francamente non è questo un argomento che
mi entusiasma, perché tale legge la prima cosa che mi fa venire in
mente è un "report" di "Report". Non so se qualcuno qualche mese fa
ha visto una trasmissione su "RAI 3", che evidenziava come il
sistema del finanziamento dell'editoria in Italia sia particolare.
Ci sono dei potenti partiti politici che hanno 2 parlamentari, che
hanno dei giornali che non si sa bene dove siano venduti, che si
trovano "a paccate" in giro distribuiti da qualche parte, e portano
a casa per questo milioni di euro. Quello fu un "report" che
dimostrò la vergogna dell'Italia, per cui è un tema molto delicato
su cui non mi sento di ergermi a difensore del finanziamento
pubblico di questi organismi.
Bisogna dire che questa legge sull'editoria è una tappa di un
lunghissimo percorso. In Valle d'Aosta la legge sull'editoria c'è
dagli anni '70, mi ricordo che ero Direttore del giornale di
democrazia proletaria (intitolato "Lotta Proletaria") fine anni '70
e già avevamo tale finanziamento. Oggi siamo di fronte
all'evoluzione, ma questa parte dell'editoria della legge
valdostana è solo una parte finale, dall'articolo 15 in poi, prima
c'è una parte diversa su cui devo fare alcune osservazioni.
Riteniamo che meno il pubblico si occupa di giornali indipendenti
meglio è, perché alla fine il sospetto che questo possa
condizionare la linea politica di un giornale è abbastanza forte. È
vero che il "Corriere della Sera" o "La Stampa" probabilmente hanno
un finanziamento dallo Stato, ma su queste grandi imprese
editoriali la percentuale è così bassa rispetto al fatturato che
non è determinante. In Valle d'Aosta lo è di più, per cui questi
finanziamenti a cui stiamo dando il via libera ho l'impressione che
andranno ad aumentare il finanziamento che fino ad oggi abbiamo
dato e potrebbe avere degli effetti più a rischio dal punto di
vista dei rapporti democratici, ma le dimensioni della nostra
regione in termini numerici sono così piccole per quanto riguarda i
lettori, che un sostegno pubblico può essere giustificato. Io credo
che su 100 euro che incassano queste società il finanziamento
attraverso tale legge potrà significare 10-15 euro, ma la
pubblicità istituzionale, la pubblicità che "Finaosta", la Regione,
gli enti locali, il BIM comprano rappresenta un'entrata molto
superiore ed è lì che si gioca con i cordoni della borsa il legame
con l'editoria, per cui abbiamo presentato un ordine del giorno
che, essendo stato concordato con il Presidente Caveri, speriamo
che sia accolto, in cui si impegna la Giunta
"a predisporre,
anche con norma di legge... i criteri di attribuzione della
pubblicità istituzionale, sulla base delle pagine stampate
moltiplicate per le copie vendute e sulla base di un prezzario
perequativo che tenga conto dei prezzi medi praticati e accertati
ai clienti ordinari"
, perché non vorremmo che magari venissero
fuori idee che i prezzi della pubblicità per il privato e per il
pubblico possano essere diversi. Tenuto conto che questa legge non
è di oggi - questa credo sia la terza o la quarta revisione -,
possiamo avere uno storico per capire cosa non ha funzionato.
Non ha funzionato intanto il Comitato degli editori, perché di
fatto è stato messo in piedi un comitato che non rappresentava se
non un editore in particolare e non è stato rappresentativo. Vi
sono stati poi dei "balletti" di società che si vendevano le
attrezzature, che poi continuavano ad essere finanziate
dall'Amministrazione regionale. C'è stata un po' di confusione,
almeno legata ad una testata giornalistica abbastanza diffusa in
Valle, che pare che abbia avuto un esito abbastanza negativo,
perché alcune di quelle società sono state coinvolte in chiusure e
istanze di fallimento, almeno dalle notizie che per "vox populi" ci
arrivano. Qualche problema quindi è emerso e dovremo sperare che
questa nuova legge vada in una direzione diversa; mi sembra sia
stata fatta decisamente meglio, ci sono delle cose che garantiscono
di più, sicuramente di positivo è stato fatto che i finanziamenti
sono legati ad una serie di tutele del personale e questo è un
grosso passo, per cui se tali cose andranno in porto, non potranno
che migliorare la qualità della questione.
Il problema grosso che rimane è quello della parte politica, che
sia chiaro: noi siamo contro la frammentazione politica, per cui ci
va bene quello che è stato posto nel disegno di legge, ossia
possono prendere il finanziamento le forze politiche che hanno
dimostrato almeno di rappresentare il 5,5% della popolazione,
altrimenti andiamo a finanziare cose incredibili! Voglio essere
anche più chiaro, con tutto il rispetto per gli amici di "Renouveau
Valdôtain" e "Vallée d'Aoste Vive", se avessimo finanziato i loro 2
giornali, ci troveremmo alle elezioni con un partito solo. Credo
che questo discrimine sia democratico e si inserisce nel dettato
dell'articolo 49 della Costituzione, che dice che i partiti -
quelli che abbiano una determinata rappresentanza - sono il cardine
della democrazia. Come si è svolto in Valle tutto questo? Si è
svolto positivamente, perché in questi anni abbiamo visto che
"Nuova Sinistra Informazione", poi diventata "Informazione" dei
"Verdi Alternativi", adesso credo sia "Informazione"
dell'"Arcobaleno", "Le travail", che è sempre stato "Le travail",
"Le peuple valdôtain" fin quando non ha avuto il finanziamento
dallo Stato, il giornale del gruppo "Stella Alpina" hanno potuto
operare serenamente con tale finanziamento e ancora oggi svolgono
un ruolo importante: questo lo trovo come un addendo al
finanziamento dei gruppi consiliari regionali ed è un modo per
difendere le istituzioni, ma requisito minimo è che vi sia un
gruppo consiliare in Consiglio regionale. Io sarei stato anche più
corretto e lo avrei legato ai risultati elettorali, per non
trovarsi che dopo le elezioni qualche gruppo si divide... ma
rimaniamo alla presenza in Consiglio che va benissimo così. Tra
l'altro, devo dire che è un dato positivo il fatto che sia stata
messa come spesa detraibile anche quella dei giornalisti, quindi
questo è un dato che ci conforta.
Alcune altre osservazioni più puntuali che faccio ora per non
ripeterle sugli emendamenti. Per un ideale di tipo macro Regione
europea, riteniamo che possono essere finanziati giornali che
abbiano o il 70% dedicato alla Valle d'Aosta, o il 50% dedicato
alla nostra Regione e il 20% dedicato alla realtà sociale,
economica, culturale del Canton Vallese o dell'Alta Savoia: questo
per favorire la crescita nei giornali dell'attenzione per tali
realtà vicine a noi dal punto di vista linguistico, culturale e
geografico. Siamo convinti che si debba passare, per quanto
riguarda i giornali politici, a finanziare solo quelli che hanno
una cadenza almeno mensile, non dico settimanale o quindicinale
perché forse c'è troppo impegno, ma il bimestrale è un legame
troppo labile con il lettore e non rispetta dei canoni di
riferimento importanti, quindi abbiamo proposto che si passi al
mensile dal bimestrale, così come chiediamo che vi sia almeno una
possibilità di verificare la percentuale di pubblicità che possa
essere ammessa in questi casi. Sono dettagli che analizzeremo nel
testo finale, credo che questa legge, rispetto alla realtà della
regione, abbia dimostrato negli anni precedenti dei buoni
risultati, salvo le eccezioni che dicevo prima, mi sembra che si
innesti in quel percorso, ho l'impressione che con un po' di buona
volontà da questo Consiglio possa emergere un testo che consenta di
sostenere l'editoria locale, ma soprattutto sostenere la quantità e
la qualità dell'occupazione giornalistica all'interno dell'editoria
locale e questo credo sia un risultato di tutto rispetto di cui
possiamo essere orgogliosi.
Presidente
- La parola al Consigliere Ottoz.
Ottoz (PdL)
- Questa è una legge che ha una lunga storia,
il tempo che ci ha messo a passare da tutte le varie Commissioni,
poi in aula e di nuovo in Commissione, lo testimonia, è una legge
che tocca una serie di temi e di sensibilità che non sono solo
concentrati sul contributo all'editoria in senso stretto. È una
legge che ha degli aspetti positivi, anche se ognuno può avere la
sua opinione sull'opportunità di questo tipo di contributi, che
sono ormai largamente radicati nel tempo. Teniamo conto che il
sistema dell'editoria in tutto il Paese, escluso quello che
spendono le Regioni, ma a livello statale costa alle tasche dei
contribuenti un miliardo di euro, di cui una parte è stata indicata
e alcuni meccanismi poco condivisibili sono stati messi in luce
dalla trasmissione su "Report", ma che sono apparsi approfonditi su
alcuni libri che sono usciti in questo ultimo periodo, di nuovo il
libro si chiama "La casta" perché le caste vanno di moda. Mi fa
specie, oltre che piacere, che il collega Sandri faccia questo
passaggio sulla pubblicità, dato che le iniziative per capire dove
finivano i soldi della pubblicità in Valle d'Aosta sono state
presentate dal nostro gruppo; capisco che siamo "all'ultimo miglio"
della campagna elettorale, per cui il collega Sandri ha questa
bulimia di argomenti e vuole far suoi tutti quelli di tutte le
parti che sono presenti in Consiglio, ma il suo ordine del giorno
lo avrà anche concordato, ma non stabilisce che la Regione, una
volta che ha deciso di acquistare la pubblicità istituzionale, deve
anche decidere come distribuirla fra le varie testate, altrimenti
la Regione segue tutti i parametri e si troverebbe una perequazione
nel trovare il prezzo giusto, ma non c'è nessuna perequazione
nell'identificare la testata giusta, per cui una riflessione su
questo sarebbe da fare.
Vorrei sottolineare alcuni aspetti per i quali abbiamo
presentato degli emendamenti e che riteniamo importanti. Intanto il
costo della comunicazione e gli aiuti all'editoria devono essere
estesi, come lo sono, alle imprese che fanno comunicazione su
"internet", perché si tratta di un tipo di comunicazione molto più
libera, molto meno costosa, che ci porta nel futuro della
comunicazione e in cui è possibile fare interventi meno costosi per
la comunità, perché, dando contributi singolarmente importanti per
i comunicatori, si spende meno come Regione per quanto riguarda le
contribuzioni. Vi è da dire che vanno perfezionati certi meccanismi
previsti dalla legge, che sembrano essere fatti in modo che questi
contributi si dichiarino e poi sia molto difficile, se non
impossibile, darli e a questo scopo sono mirati gli emendamenti che
abbiamo presentato. Faccio un esempio di intenzione virtuosa e di
applicazione perniciosa. Così come è scritta la norma che riguarda
le radio locali, esse, che sono la "terza gamba" dopo la stampa, le
radio e la telematica in questa legge, non possono prendere i
contributi, ossia è quella che si chiama una bella figura a costo
zero, perché ipotizzare che possano dotarsi, data la struttura che
hanno le radio locali, del tipo di risorse tecniche giornalistiche
previste dalla legge non è possibile. D'altra parte in Italia le
radio locali funzionano con risorse di tipo diverso e sarebbe
opportuno prendere atto della realtà.
Un'altra cosa non condivisibile è il riconoscimento della
Corporazione dei giornalisti, la madre di tutti i sindacati, intesa
come l'Associazione dei giornalisti ovvero la Federazione nazionale
della stampa italiana, sindacato unico. Credo che anche la collega
Fontana non sia a favore del sindacato unico, ma di una pluralità
di sindacati come noi e anche qui è inutile mettere in una legge
delle norme che implicano dei costi che sono affrontabili, per cui
capita che o si fa la verifica e non si danno i contributi - con
un'altra bella figura a costo zero -, o non si fa la verifica e la
norma non viene applicata e si spendono lo stesso i soldi. Nessuna
delle 2 ipotesi deve essere contemplata fra quelle che deve porsi
come obiettivo il legislatore. Sappiamo che ad Aosta, a parte la
"RAI", "l'ANSA" e "La Stampa", difficilmente le altre testate sono
in condizione di rispettare certi impegni per questioni di mercato,
ma esistono accordi di vario genere in ambito giornalistico nella
piccola editoria, però non esiste solo la Federazione nazionale
della stampa italiana. Io che sono iscritto all'Ordine dei
giornalisti dalla fine degli anni '60 non accetto che vi sia un
sindacato unico, la corporazione, le gilde della città medioevale
che dicono: "i costruttori siamo noi, i ferraioli sono loro...",
eccetera, e nessuno può accedere se non passando attraverso
queste.
Ritengo che anche in ambito giornalistico sarebbe opportuno
avere una pluralità sindacale, quindi, anche se è giusto far
riferimento per gli obblighi che abbiamo previsto all'articolo 9
per le testate, si dovrà fare riferimento a contratti regolarmente
sottoscritti sul piano nazionale, ma non necessariamente a quelli
della Federazione nazionale stampa italiana e basta, altrimenti i
collaboratori delle nostre testate rischiano di rimanere senza
tutela. La tutela richiesta non è applicabile, i giornali devono
uscire lo stesso, "ad impossibilia nemo tenetur" e quindi si fa
quello che si vuole, come ci hanno detto chiaramente in
audizione.
Riteniamo quindi che questa legge sia un miglioramento netto
della legge precedente, concordiamo sul fatto che, essendo portati
alla libertà di mercato, al fatto che ci debbano essere più realtà
sindacali come controparti degli editori e non una sola...
reputiamo che alcuni aspetti di questa legge per i quali abbiamo
presentato emendamenti possano essere perfezionati. La nostra
posizione pertanto si delineerà man mano durante la discussione dei
vari articoli, per capire fino a che punto si può mettere un
suggello finale ad una legge che ci trova favorevoli o non troppo
favorevoli, pur rimanendo favorevoli al principio. Essendo
tendenzialmente bipolaristi, maggioritari, siamo per l'alternanza,
quindi siamo per la progressiva creazione di partiti di dimensioni
più consistenti, anziché per la diluizione in micro partiti. Per
quanto riguarda invece la norma di cui si è lamentata la collega
Squarzino, ossia quali sono le parti aventi diritto ai contributi,
ci troviamo d'accordo con la posizione sostenuta dal testo di
legge, ossia che i contributi ai fogli di partito vadano solo a
quelli che hanno dimostrato di avere un radicamento sul territorio,
che si sostanzia attraverso la capacità di essere eletti in
Consiglio, perché si rappresenta almeno quel famoso 5%, quella
soglia che è uno dei 2 sbarramenti per esser eletti in Consiglio.
Gli altri, se hanno istanze valide, potranno giocarsele sul
territorio con una loro azione politica, presentarsi alle elezioni
ed acquisire il diritto ad avere questi contributi dimostrando di
avere quel minimo di forza elettorale al di sotto della quale
l'azione di contribuzione sarebbe troppo dispersiva.
Presidente
- Siamo sempre in discussione generale. Se non
ci sono altri interventi, dichiaro chiusa la discussione
generale.
La parola all'Assessore alle attività produttive e politiche del
lavoro, La Torre.
La Torre (FA)
- Voglio anzitutto ringraziare il relatore,
collega Rini, il Presidente della Commissione Vicquéry, che hanno
seguito per molto tempo la gestazione di questo provvedimento. Il
disegno di legge n. 191 è un buon disegno di legge, perché si pone
un semplice obiettivo: quello di tutelare la difesa della
diffusione dell'informazione sul territorio regionale,
preoccupandosi anche della tutela dei lavoratori dell'informazione.
Il disegno di legge non introduce nessun nuovo elemento rispetto
alla legge n. 32, ma semplicemente va a razionalizzarli e
riordinarli in funzione delle esperienze che abbiamo avuto con la
legge n. 32. Una legge, come detto, difficile da gestire per una
serie di motivi che potremo anche enunciare, quindi il disegno di
legge n. 191 è stato scritto in funzione di trovare una possibilità
di applicarlo, verificarlo, garantendo così una trasparenza della
sua applicazione. Non dimentichiamoci che, quando parliamo di leggi
di contributi, parliamo di soldi pubblici ed è evidente come mai in
questo periodo abbiamo un dovere di essere chiari, trasparenti,
concreti in quello che applichiamo.
Ho apprezzato alcuni interventi che sono stati fatti da alcuni
Consiglieri, devo dire che non l'ho seguita, collega Venturella, e
non l'ho apprezzata più di tanto, anche perché, essendo la legge
così semplicemente strutturata, la vera discussione politica non
era quell'arzigogolare su chi è che ha ragione, su chi ha fatto
l'emendamento, quanto capire se, quando si parla di contributi per
l'informazione, è giusto darli e poi a chi darli eventualmente. La
discussione che è in corso in Italia in questo momento tratta di
tali cose, tratta se è giusto che l'informazione pubblica e dei
partiti sia sovvenzionata e questo poteva essere il confronto che
si poteva aprire in quest'aula, non certo se è stato fatto un
emendamento alla "legge Bersani" e chi favorisce, perché si "aprono
solo delle miserie" che riguardano tutto il Paese, di nessun
interesse per nessuno di parlarne.
Il passaggio sul fatto dell'importanza di dare dei contributi
all'editoria in Valle è stato affrontato in alcuni interventi anche
in modo pacato, forse il Consigliere Sandri facendo dei riferimenti
al riconoscimento di una particolarità del nostro territorio e alla
difficoltà che c'è a fare informazione in Valle, quindi a farsi
carico di garantire una pluralità di informazione e soprattutto
l'informazione. Dicendo questo, abbiamo già risposto a tutte e 2 le
domande di tipo politico: è giusto dare dei contributi? Sì è giusto
darli a chi opera sul territorio valdostano per le motivazioni che
sono state ben espresse.
Questo disegno di legge ha avuto un iter incredibile, quando si
parla di democratica partecipazione, altro che democratica
partecipazione! Potevamo scrivere la "Divina Commedia" se si andava
avanti ancora un po', perché si è iniziato a parlarne, riconoscendo
che la legge n. 32 era inapplicabile, nel novembre del 2006!
Dopodiché con un gruppo di lavoro che si è costituito nell'aprile
del 2007... e qui voglio ringraziare il dott. Donati e la dott.ssa
Ippolito che ne hanno fatto parte inizialmente e quindi hanno dato
il via a tutta una "sgrossatura" di quelle che potevano essere le
diverse posizioni. Non dimentichiamo che sono interessati dal
disegno di legge tanti attori e non sono solo gli editori, gli
operatori del settore, ma qui si parla di televisione, di giornali
telematici, di giornali politici, di "reporter", di giornalisti,
insomma si parla di tante realtà e potete immaginare la difficoltà
nel mettere insieme tutte le varie opinioni, nel tener conto di
quello che succede in Italia perché esistono contratti nazionali,
contratti locali, contratti dei poligrafici, contratti applicati e
non applicati... L'iter è stato lunghissimo che ha permesso di
approdare in Commissione con una bozza concreta e poi in
Commissione c'è stata la possibilità di approfondire nel concreto
gli articolati della legge.
Torniamo a quello che è un altro tema politico, un altro dei
temi che oggi vale la pena di discutere ed era la domanda che
poneva la collega Squarzino, ossia nell'ambito dei giornali
politici a chi deve essere dato. Rispondo subito condividendo la
posizione espressa dai Consiglieri Sandri e Ottoz; credo sia giusto
garantire una pluralità purché all'interno di un quadro democratico
di regole riconosciute e accertate. Quando viene richiamato
l'articolo 49 della Costituzione, credo che il riferimento sia
corretto, ossia dobbiamo tra di noi definire delle regole che siano
rispettose della democrazia, ma di una democrazia che abbia passato
la prova del cittadino, altrimenti cosa ascoltiamo da parte dei
cittadini? I cittadini ci chiedono trasparenza e noi gli proponiamo
che siamo pronti a sovvenzionare qualunque tipo di proposta
politica? Perché a questo punto - faccio una battuta che non è
neanche spiritosa - se gli amici italiani di Osama Bin Laden
facessero giornali, li dobbiamo sostenere? In realtà è così però,
perché non è che si possono introdurre delle regole e poi
applicarle per chi si vuole, collega Squarzino, perché lei
generalizza una regola e poi la va ad incidere come vuole lei a
seconda delle convenienze...
(interruzione della Consigliera Squarzino Secondina, fuori
microfono)
... è così, ma non è così quello che dice lei, io non condivido!
Credo sia rispettoso delle regole della democrazia e di chi
seriamente vuol fare informazione di tipo politico, che possa e che
debba sottoporsi al giudizio degli elettori, superarlo nella misura
in cui le leggi regionali lo prevedono, se è il 2, è il 2, se è il
5, è il 5, non discuto su questo, se lei ritiene che il 5 sia una
soglia troppo alta farà la sua battaglia politica perché venga
abbassata e vale per tutti, vale per chiunque non prenderà il
"quorum" alle elezioni del Consiglio. Credo che la risposta sia
palese, non è che possiamo adesso andare ad adattare delle regole
in funzione di chi è all'opposizione o chi non ha preso il
"quorum", anche perché nel rispetto e nella correttezza questa
legge andrà in applicazione dal gennaio 2009, quindi la norma
transitoria garantisce anche chi deve affrontare delle campagne
elettorali e dei momenti di giudizio elettorale, perché nel 2009
avranno avuto modo di far valere le loro opportunità elettorali,
quindi credo che su questo argomento la risposta sia chiara.
Per quel che riguarda alcune osservazioni che lei aveva fatto in
merito ai numeri bimestrali, credo sia una questione di
correttezza: è inutile obbligare a scrivere dei giornali che si
riempiono di foto e con poche informazioni, che poi costano alla
collettività, ma è più importante che l'informazione vi sia e che
sia fatta in funzione di trasmettere dei messaggi e non per
prendere il contributo. Qui bisogna capire che il giornale non si
fa in funzione del contributo: si fa il giornale per fare
informazione e poi c'è il contributo, non che si devono fare 12
numeri per prendere il contributo! Vanno invertite le questioni
perché costa alla collettività, più numeri si fanno pieni solo di
foto e più queste cose costano alla collettività. È bene che si
faccia informazione nella misura in cui è necessario e si prendano
i contributi nella misura in cui sia necessario; non è un esercizio
della capacità di prendere il contributo, che invece viene
interpretato in questo modo! Anche perché tale legge costa 680mila
euro all'anno nel suo complesso alla Comunità valdostana, per cui
era opportuno che fosse ulteriormente regolata con il disegno di
legge n. 191 per tutta una serie di motivi, ne posso enunciare
qualcuno. Intanto perché nella legge n. 32 la terminologia
utilizzata non era univoca, si creavano una serie di confusioni e
conseguenti difficoltà che poi si generavano a cascata, fino
all'erogazione del contributo; c'era una discrasia fra i tempi di
presentazione delle domande e la liquidazione dei contributi, anche
questo creava una serie di problemi. C'era una difficoltà di
costituire la Commissione tecnica addirittura, tant'è che non c'era
più nessuna possibilità senza la Commissione di arrivare a definire
alcuni passaggi dell'applicazione della legge; il programma annuale
che era previsto nella legge n. 32 rallentava l'azione
amministrativa; la comunicazione istituzionale prevista non è stata
mai utilizzata; poi anche altre cose, i requisiti previsti non sono
stati differenziati per la carta stampata, i requisiti soggettivi
non chiari, l'obbligo di conservazione di beni strumentali
tecnologici per tempi troppo lunghi, la mancanza di tetti per le
entrate pubblicitarie, la mancanza di sufficiente tutela dei
dipendenti dei giornalisti. Credo, senza entrare nel dettaglio di
ognuno di questi motivi, che la n. 191 sia una legge necessaria,
che riporta trasparenza, correttezza nell'applicazione di quello
che riteniamo un obiettivo importante che è la tutela della
diffusione dell'informazione in questa regione, una tutela che
tenga conto dei diritti dei lavoratori che operano in tali
ambienti, di una limitazione dei tetti pubblicitari perché non si
deve utilizzare il tetto pubblicitario a discapito della
collettività, ossia devono servire per il giornale e non per far
guadagnare i giornalisti. Tutte tali considerazioni mi fanno dire
che questa è una buona legge ed è stato così che ho esordito.
La struttura del disegno di legge la conoscete. Le tipologie
sono queste: l'informazione commerciale, la carta stampata, la
radio, tivù, i giornali telematici; all'interno di questi per la
carta stampata sono previste spese correnti e spese di
investimento, per la radio, tivù altrettanto, per i giornali
telematici le spese di investimento e conseguenti emendamenti che
sono arrivati, francese e tedesco, aumento percentuale delle spese
correnti, le modalità sono a consuntivo semestrale in funzione
anche di un equilibrio amministrativo, le spese di investimento
preventivo a sportello, istruttoria automatica se minori di 50mila
euro, istruttoria valutativa se maggiori di 50mila euro. Sono
previste: la presenza di dipendenti a tempo indeterminato, la
figura del giornalista a tutela di chi pratica questa attività,
l'applicazione dei contratti; vi sono stati inseriti dei vincoli di
destinazione. Per i giornali politici l'articolo che viene messo in
discussione è il 14, ma su questo ci siamo spiegati, i requisiti
quelli dell'articolo 15 li conoscete bene, le sanzioni introdotte
sono un modo corretto di prevedere chi viene meno ai requisiti e al
rispetto della legge... e che mettono in condizione la collettività
di recuperare ciò che viene erogato. La norma transitoria era
indispensabile, perché la legge, avendo avuto un iter così lungo ed
essendosi protratta nei primi mesi del 2007 e in funzione della
strutturazione della n. 32, aveva già previsto una serie di
erogazioni, non poteva essere applicata nel 2008, ma deve essere
limata al 2009. Trovo che questo sia stato un fatto positivo,
perché anche sotto il profilo politico garantisce quelle forze
politiche che alla soglia delle elezioni potranno dimostrare la
loro capacità di entrare in Consiglio e di avere una rappresentanza
che superi il 5%.
Ringrazio i colleghi Sandri e Ottoz per gli apprezzamenti che
hanno espresso per la legge.
Si dà atto che dalle ore 18,32 presiede il Vicepresidente
Lanièce.
Presidente
- La parola al Presidente della Regione,
Caveri.
Caveri (UV)
- Dovevo una risposta al microfono
all'Ispettore Clouseau, "alias" Venturella, che è simpatico perché
conduce delle inchieste parallele che portano sulla gogna il povero
di turno. Volevo dirle semplicemente che ringraziamo il
Centro-Sinistra e in particolare il Ministro Bersani, perché il
movimento politico a cui appartengo e il giornale di cui sono
Vicedirettore ha continuato ad usufruire dei finanziamenti
dell'editoria per un elemento casuale: come lei sa, l'accorpamento
dei partiti di Sinistra aveva cambiato i gruppi parlamentari e
l'appartenenza dei singoli Parlamentari, quindi per far
sopravvivere i giornali, compreso quello dei "Verdi", "Europa",
"L'Unità", "Liberazione", "Il Foglio", ossia tutti quelli che hanno
i soldi dell'editoria, si è dovuto scrivere che la rappresentazione
dei gruppi parlamentari era quella al 31 dicembre prima delle
elezioni. Io la ringrazio, nel senso che è un'occasione formale per
ringraziare il Centro-Sinistra di questa regalia inaspettata che è
arrivata a "Le Peuple valdôtain", ma lei mi consentirà, collega
Squarzino, di notare una distonia: a Roma, se non c'è la
rappresentanza parlamentare, i soldi non si prendono, mentre la
vostra teoria è che in Valle d'Aosta i giornali, anche se non
rappresentati i gruppi in Consiglio regionale, i soldi li prendono.
Delle due allora l'una: o è buona la tecnica romana che pretende
che ci debba essere una rappresentanza parlamentare e non si
capisce come fate a sostenere questa tesi con la foga con la quale
l'ha sostenuta il collega Venturella, oppure qui dire che quelli
che non sono in Consiglio devono prendere i soldi, stona nella
logicità di ragionamento.
Presidente
- Procediamo adesso con la discussione
dell'ordine del giorno a firma del "PD".
La parola al Consigliere Sandri.
Sandri (PD)
- Voglio solo riprendere una cosa già detta
in discussione generale, questo è un ordine del giorno concordato
con la Presidenza della Regione in cui si impegna la Giunta
regionale
"a predisporre, anche con norma di legge... i criteri
di attribuzione della pubblicità istituzionale, sulla base delle
pagine stampate moltiplicate per le copie vendute e sulla base di
un prezzario perequativo che tenga conto dei prezzi medi praticati
e accertati anche ai clienti ordinari"
. È solo per evidenziare
che un fattore determinante nell'editoria è anche la pubblicità
istituzionale e quindi invitare la Giunta "à se pencher sur cet
argument".
Presidente
- La parola al Presidente della Regione,
Caveri.
Caveri (UV)
- Il tema in effetti è meritorio di una
modifica di legge a sé stante, credo sia la legge n. 32, quindi non
ha a che fare con la legislazione che siamo impegnati a modificare,
che riguarda prevalentemente la questione dei contributi, quindi si
può votare a favore di questo impegno.
Presidente
- La parola al Consigliere Ottoz.
Ottoz (PdL)
- Ho fatto un'osservazione prima nella
discussione generale, ossia questo ordine del giorno impegna solo a
comprare ad un prezzo verificabile, giusto collega Sandri? No...
allora non capisco, probabilmente sono stanco dopo tutti questi
giorni di Consiglio, nel senso che parliamo dell'ordine del giorno
del punto n. 30.2, allora
"tenuto conto che la pubblicità
istituzionale a pagamento rappresenta un rilevante fattore
economico nel settore dell'editoria locale..."
- e su questo
non c'è dubbio -
"... sottolineato che qualunque spazio
pubblicitario a pagamento richiesto dal comparto pubblico rientra
pienamente nel concetto di pubblicità istituzionale..."
- e va
bene anche questo -
"... impegna la Giunta regionale a
predisporre, anche con norma di legge, tutti gli strumenti utili a
definire i criteri di attribuzione della pubblicità
istituzionale..."
, ossia a quali testate?
Sandri
(fuori microfono)
... esatto...
Ottoz (PdL)
-
"... sulla base delle pagine
stampate..."
, mi sembra un meccanismo... comunque se questo
implica la richiesta di una normativa su come distribuire fra le
varie testate la pubblicità e quindi non attribuirla ad una sola,
va bene. Chiedo scusa se ci ho messo un po' a capire.
Presidente
- Pongo in votazione l'ordine del giorno che
recita:
Ordine del giorno
Il Consiglio regionale della Valle d'Aosta
Tenuto conto che la pubblicità istituzionale a pagamento
rappresenta un rilevante fattore economico nel settore
dell'editoria locale;
Sottolineato che qualunque spazio pubblicitario a pagamento
richiesto dal comparto pubblico rientra pienamente nel concetto di
pubblicità istituzionale;
Impegna
la Giunta regionale a predisporre, anche con norma di legge,
tutti gli strumenti utili a definire i criteri di attribuzione
della pubblicità istituzionale, sulla base delle pagine stampate
moltiplicate per le copie vendute e sulla base di un prezzario
perequativo che tenga conto dei prezzi medi praticati e accertati
ai clienti ordinari.
F.to: Sandri - Fontana Carmela
Consiglieri presenti, votanti e favorevoli: 27
Il Consiglio approva all'unanimità.
Presidente
- Si passa all'analisi dell'articolato del
disegno di legge n. 191 nel nuovo testo predisposto dalla II
Commissione. Sono stati presentati 15 emendamenti del "PdL" più un
sub-emendamento e 117 emendamenti del "PD". All'articolo 1 ci sono
gli emendamenti n. 1 e n. 2 del "PD" e gli emendamenti n. 1 e n. 2
del "PdL".
La parola al Consigliere Sandri.
Sandri (PD)
- Per dire che l'emendamento n. 2 è ritirato,
mentre l'emendamento n. 1 lo avevamo visto con gli uffici, era
un'integrazione generica, ma per ricordare che tutto questo vuole
essere fatto senza interferire nella libera concorrenza e senza
alterare la libertà di espressione, 2 concetti che stanno a cuore a
tutto il Consiglio.
Presidente
- Pongo in votazione l'emendamento n. 1 del
"PD" che recita:
Emendamento
All'articolo 1, comma 1, dopo le parole "sistema informativo
regionale," sono aggiunte le parole: "senza interferire nella
libera concorrenza e senza alterare la libertà di
espressione,".
Consiglieri presenti: 26
Votanti e favorevoli: 23
Astenuti: 3 (Frassy, Lattanzi, Ottoz)
Il Consiglio approva.
Presidente
- La parola al Consigliere Ottoz
sull'emendamento n. 1 del "PdL".
Ottoz (PdL)
- Questo emendamento, che potremmo al limite
votare assieme ad altri seguenti, fa parte di una serie di
emendamenti in cui c'è il primo emendamento e quello in sottordine,
perché quando in Commissione ho proposto di integrare la dicitura
"economica, sociale, culturale..."
, eccetera, mi è stato
risposto che non si può perché in giro per tutta la legge c'è la
stessa dicitura; in realtà, non è così: ogni tanto c'è
"istituzionale"
e ogni tanto non c'è. Siccome qui parliamo
di un riferimento alla realtà della nostra Regione, che poi
dettagliamo dicendo economica, sociale, culturale, istituzionale,
che poi in altre parti della legge, ai fini della possibilità di
ottenere il contributo, indica la percentuale minima di contenuto
che deve essere dedicata alla realtà che una volta è... e, dato che
in questo caso potremmo dire che si è dimenticata la realtà
economica, quella religiosa, quella scientifica, quella sportiva e
possiamo declinare finché vogliamo, direi che si può sostituire
dappertutto "realtà della Valle d'Aosta", che è omnicomprensivo. Il
giornale telematico, la trasmissione radio, quindi, al di là delle
percentuali che variano, devono dedicarsi, in percentuale che è
stabilita volta per volta, alla realtà della Valle d'Aosta, senza
dettagliare il tipo di realtà, altrimenti una volta c'è "economica,
sociale e culturale", un'altra volta c'è "economica sociale
culturale e istituzionale" e potremmo integrare con "religiosa,
scientifica, sportiva, educativa", manca la "gastronomica" e
andiamo avanti; allora mettiamo "realtà della Valle d'Aosta",
perché "la realtà della Valle d'Aosta" comprende tutti i fenomeni
che possono essere ritenuti legittimamente dalle testate di
qualunque natura esse siano legati alla Valle d'Aosta. Evitiamo
così eventuali contestazioni successive, che non avverranno mai, ma
togliamo la discrezionalità interpretativa ad aspetti successivi
che riguardano i contributi, qualunque sia la tipologia di soggetto
a cui sono destinati. Per vari punti abbiamo presentato prima un
emendamento che è soppressivo delle parole "economica, sociale e
culturale" ed eventualmente "istituzionale", nel caso non sia
accolto, vorremmo integrarlo con "religiosa, scientifica, sportiva
e istituzionale" dove non c'è.
Presidente
- La parola all'Assessore alle attività
produttive e politiche del lavoro, La Torre.
La Torre (FA)
- Di questo abbiamo discusso in Commissione
e la risposta è stata "no", è nei fini che viene impostata così,
ossia all'inizio, quindi se andiamo a toccare questa impostazione,
dobbiamo rivedere tutto. Quando lei parla di "realtà della Valle
d'Aosta", faceva il passaggio lei... le sportive, le
gastronomiche... si crea una confusione. Nei fini sono previste
queste terminologie, le istituzionali sono previste nei fini, poi
vengono richiamate dopo nei vari articoli a seconda di come sono di
competenza, quindi non si può fare questa modifica e ne abbiamo
discusso a lungo in Commissione. La nostra risposta è "no".
Presidente
- Pongo in votazione l'emendamento n. 1 del
"PdL", che recita:
Emendamento
Alla lettera a) del comma 2 dell'art. 1 le parole "economica,
sociale, culturale e istituzionale" sono soppresse.
Consiglieri presenti: 29
Votanti: 23
Favorevoli: 2
Contrari: 21
Astenuti: 6 (Bortot, Ferraris, Fiou, Fontana Carmela, Sandri,
Venturella)
Il Consiglio non approva.
Presidente
- La parola al Consigliere Ottoz
sull'emendamento n. 2 del "PdL".
Ottoz (PdL)
- Per evitare di sembrare degli
ostruzionisti, se non sono accolti né l'emendamento n. 1, né
l'emendamento n. 2, ritiriamo gli altri emendamenti che avevano lo
stesso scopo, ossia rendere questa legge umana, leggibile e
coerente. Prendiamo atto del fatto che non si vuole fare una legge
umana, leggibile e coerente e ritiriamo gli emendamenti successivi
dello stesso genere, in particolare i n. 5, n. 6, n. 9, n. 10, n.
11 e n. 12.
Presidente
- Pongo in votazione l'emendamento n. 2 del
"PdL", che recita:
Emendamento
Alla lettera a) del comma 2 dell'art. 1 le parole "economica,
sociale, culturale e istituzionale" sono sostituite da "economica,
sociale, culturale, religiosa, scientifica, sportiva, politica e
istituzionale".
Consiglieri presenti: 29
Votanti: 23
Favorevoli: 2
Contrari: 21
Astenuti: 6 (Bortot, Ferraris, Fiou, Fontana Carmela, Sandri,
Venturella)
Il Consiglio non approva.
Presidente
- Sono ritirati gli emendamenti n. 5, n. 6, n.
9, n. 10, n. 11 e n. 12 del "PdL".
Pongo in votazione l'articolo 1 nel testo così emendato:
Articolo 1
(Obiettivi e finalità)
1. Al fine di promuovere il pluralismo dell'informazione
locale e l'ammodernamento del sistema informativo regionale, senza
interferire nella libera concorrenza e senza alterare la libertà di
espressione, la Regione favorisce il funzionamento del settore
dell'informazione e sostiene gli investimenti relativi
all'acquisizione e all'innovazione di strutture, impianti,
attrezzature e mezzi di produzione strumentali all'esercizio
dell'informazione scritta, radiotelevisiva e telematica in ambito
locale.
2. Al fine di valorizzare, nel perseguimento degli obiettivi
di cui al comma 1, le prerogative linguistiche e culturali della
comunità valdostana, la Regione, in particolare:
a) incentiva l'attività degli organi di informazione locale
che si occupano della realtà economica, sociale, culturale e
istituzionale della Valle d'Aosta;
b) incentiva l'attività degli organi di informazione locale
che producono programmi in lingua francese, francoprovenzale,
tedesca o walser;
c) sostiene l'informazione regionale di natura politica o
sindacale.
Consiglieri presenti: 30
Votanti e favorevoli: 28
Astenuti: 2 (Frassy, Ottoz)
Il Consiglio approva.
Presidente
- All'articolo 2 c'è l'emendamento n. 3 del
"PD".
La parola al Consigliere Sandri.
Sandri (PD)
- Per dire che gli emendamenti n. 3 e n. 4,
che riguardano il problema della pubblicità istituzionale, sono
stati recepiti dall'ordine del giorno e quindi sono ritirati.
Presidente
- La parola alla Consigliera Squarzino
Secondina.
Squarzino (Arc-VA)
- Noi votiamo contro questo articolo,
perché non è stata accolta la nostra impostazione. Su alcuni
articoli ci asterremo o voteremo a favore laddove ci sono delle
cose interessanti, ma complessivamente il nostro voto è contrario:
questo spiega perché ci sarà una variazione nella votazione,
facciamo questa volta dichiarazione di voto senza ripeterla alla
fine.
Presidente
- Pongo in votazione l'articolo 2:
Consiglieri presenti: 29
Votanti: 26
Favorevoli: 23
Contrari: 3
Astenuti: 3 (Frassy, Lattanzi, Ottoz)
Il Consiglio approva.
Presidente
- All'articolo 3 vi è l'emendamento n. 4 del
"PD", che viene ritirato.
Pongo in votazione l'articolo 3:
Consiglieri presenti: 30
Votanti e favorevoli: 27
Astenuti: 3 (Bortot, Squarzino Secondina, Venturella)
Il Consiglio approva.
Presidente
- All'articolo 4 vi è l'emendamento n. 5 del
"PD", che viene ritirato.
Pongo in votazione l'articolo 4:
Consiglieri presenti: 30
Votanti e favorevoli: 27
Astenuti: 3 (Bortot, Squarzino Secondina, Venturella)
Il Consiglio approva.
Presidente
- All'articolo 5 vi sono gli emendamenti n. 6,
n. 7 e n. 8 del "PD", che sono ritirati.
Pongo in votazione l'articolo 5:
Consiglieri presenti: 30
Votanti e favorevoli: 27
Astenuti: 3 (Bortot, Squarzino Secondina, Venturella)
Il Consiglio approva.
Presidente
- Pongo in votazione l'articolo 6:
Consiglieri presenti: 30
Votanti e favorevoli: 27
Astenuti: 3 (Bortot, Squarzino Secondina, Venturella)
Il Consiglio approva.
Presidente
- Pongo in votazione l'articolo 7:
Consiglieri presenti, votanti e favorevoli: 29
Il Consiglio approva all'unanimità.
Presidente
- Pongo in votazione l'articolo 8:
Consiglieri presenti: 30
Votanti e favorevoli: 27
Astenuti: 3 (Bortot, Squarzino Secondina, Venturella)
Il Consiglio approva.
Presidente
- All'articolo 9 vi sono gli emendamenti dal
n. 9 al n. 13 del "PD", che sono ritirati.
Pongo in votazione l'articolo 9:
Consiglieri presenti: 30
Votanti e favorevoli: 27
Astenuti: 3 (Bortot, Squarzino Secondina, Venturella)
Il Consiglio approva.
Presidente
- All'articolo 10 abbiamo l'emendamento n. 3
del "PdL" e l'emendamento n. 14 del "PD".
La parola al Consigliere Ottoz.
Ottoz (PdL)
- L'emendamento è quello di cui ho parlato in
discussione generale, ossia, siccome siamo contrari alle
corporazioni e al sindacato unico, chiediamo che l'espressione
"sottoscritti dalla Federazione nazionale stampa italiana"
sia soppressa e rimangano solo
"le norme dei contratti nazionali
di lavoro giornalistico"
, laddove sia possibile per esempio per
le aziende editoriali stipularne altri, come viene fatto
normalmente in tutto il nord Italia per la piccola stampa e per
situazioni molto simili a quelle della Valle d'Aosta.
Presidente
- La parola al Consigliere Sandri.
Sandri (PD)
- Annunciando il voto contrario del "PD"
all'emendamento del collega Ottoz, questo è uno dei punti
essenziali di tale legge, ossia la difesa del potere di acquisto e
la difesa dei diritti sindacali dei giornalisti, credo sia un
"autogol" micidiale che il "PdL" fa in questa occasione di mostrare
ancora una volta che i giornalisti, da Berlusconi in giù, li
preferite orizzontali o a 90°, piuttosto che verticali.
Presidente
- La parola al Presidente della Regione,
Caveri.
Caveri (UV)
- Vorrei solo porre un problema di tipo
interpretativo, perché, appartenendo alla bieca corporazione
giornalistica, come anche il collega Ottoz, devo dire che, mentre
mi è chiaro il primo pezzo:
"che siano in regola con gli
obblighi di legge in materia di trattamento contrattuale del
personale dipendente..."
-
e fin qui non ci riferiamo al
personale giornalistico, ci riferiamo agli impiegati -, nella
seconda parte si dice:
"... e che applichino a tutto il
personale giornalistico le pertinenti norme dei contratti nazionali
di lavoro giornalistico sottoscritti dalla Federazione nazionale
stampa italiana"
e qui vorrei porre il problema se ci riferiamo
o non ci riferiamo al personale dipendente. Se ci riferiamo al
personale dipendente, è legittimo il riferimento al contratto di
lavoro nazionale, se ci riferiamo ai collaboratori che in realtà
hanno un prezziario che si rifà ai prezziari indicati dall'Ordine
nazionale dei giornalisti, la cosa è diversa. Il fatto che manchi
il personale giornalistico dipendente crea un qualche equivoco
nell'interpretazione della norma, è un po' tardi per presentare un
emendamento, però io volevo porre il problema e su un emendamento
ultroneo, perché l'emendamento del Consigliere Ottoz è soppressivo
di un pezzettino, ma volevo porre il problema perché ritengo che
soprattutto per i collaboratori esterni che sono collegati ad un
discorso non tanto di contrattualizzazione, che è quella che fa la
Federazione nazionale della stampa, quanto a discorsi di prezziari
forse in futuro bisognerà armonizzare questa norma per renderla più
leggibile. Era solo una riflessione ad alta voce perché restasse
agli atti, che non ha alcun valore, ma credo che nella fase
interpretativa gli uffici fino ad oggi abbiano considerato il
personale dipendente e così sarà, altrimenti entriamo in una specie
di logica illogica che potrebbe pesare sull'impresa.
Presidente
- La parola al Consigliere Ottoz.
Ottoz (PdL)
- Apprezzo molto le battute del Consigliere
Sandri, ma qui nessuno vuole affamare i giornalisti, i quali
peraltro, quando sono dipendenti, godono di condizioni che forse il
collega Sandri conosce, forse no, quindi nessuno vuole portarli
"alla fame". Il concetto è un altro e lo ha espresso correttamente
il Presidente Caveri, ossia, quando si parla 2 volte di personale,
la prima volta il personale dipendente e poi si omette la parola
"dipendente", la parola "personale" da sola non vuole più dire
"dipendente". C'è il problema delle tariffe per i collaboratori che
possono essere iscritti fra l'altro all'albo sotto forma di
soggetti iscritti all'elenco dei pubblicisti. Se è possibile con
l'accordo unanime del Consiglio aggiungere dopo
"personale
giornalistico"
la parola
"dipendente"
, quindi va
benissimo anche sottoscritti dalla Federazione nazionale stampa
italiana, perché non esistono altri contratti per giornalisti
assunti come dipendenti. Se questo non è possibile, non vogliamo
affamare nessuno, ma la cosa può tutelare meno i lavoratori dal
momento che "ad impossibilia nemo tenetur"... Basta aggiungere dopo
le parole
"personale giornalistico"
la parola
"dipendente"
con l'accordo unanime di tutti e l'accordo sta
benissimo in piedi così; senza si presta ad un equivoco che si
traduce in una minore tutela per i collaboratori iscritti all'albo,
ma pubblicisti e collaboratori non assunti, che vengono pagati in
base alle tariffe più fantasiose se non c'è un riferimento che
escluda questa dicitura. Se siete tutti d'accordo, scriviamo
"personale dipendente"
: questa è la proposta.
Presidente
- Pongo in votazione il nuovo emendamento del
Consigliere Ottoz, sostitutivo dell'emendamento n. 3 del "PdL",
dove si chiede di aggiungere - con l'accordo di tutti i gruppi
consiliari - dopo le parole
"personale giornalistico"
la
parola "
dipendente
":
Emendamento
Alla lettera a), numero 1), del comma 1 dell'articolo 10,
dopo le parole "personale giornalistico" è inserita la parola
"dipendente".
Consiglieri presenti, votanti e favorevoli: 26
Il Consiglio approva all'unanimità.
Presidente
- La parola al Consigliere Sandri.
Sandri (PD)
- Ritiro gli emendamenti n. 14 e n. 15, anche
se vorrei fare un richiamo al legislatore e a tutti gli uffici,
perché la Valle d'Aosta non si chiama Valle d'Aosta, ma, grazie ad
un emendamento dell'Onorevole Caveri, si chiama "Valle
d'Aosta-Vallée d'Aoste": questa è una dicitura che bisognerebbe
rendere comune in tutti i nostri atti amministrativi.
Presidente
- Pongo in votazione l'articolo 10 nel testo
così emendato:
Articolo 10
(Requisiti generali)
1. Per accedere ai contributi, le testate giornalistiche
editoriali, radiotelevisive e telematiche devono essere in possesso
dei seguenti requisiti:
a) essere gestite da piccole imprese:
1) che siano in regola con gli obblighi di legge in materia
di trattamento contrattuale del personale dipendente e che
applichino a tutto il personale giornalistico dipendente le
pertinenti norme dei contratti nazionali di lavoro giornalistico
sottoscritti dalla Federazione Nazionale Stampa Italiana;
2) che siano in regola con i versamenti dei contributi
assistenziali e previdenziali;
3) che non si trovino nella condizione di cui all'articolo
19, comma 4;
4) i cui legali rappresentanti non abbiano subito condanne
definitive per delitti non colposi commessi in danno della Pubblica
amministrazione o per altri reati gravi che incidano sulla moralità
professionale degli stessi;
b) avere redazione o unità locale redazionale in Valle
d'Aosta;
c) essere regolarmente registrate presso il Tribunale ai
sensi della normativa vigente in materia di editoria;
d) avere un organico di almeno due dipendenti a tempo
indeterminato, assunti con regolare contratto di categoria, di cui
almeno uno giornalista regolarmente iscritto in uno degli appositi
elenchi tenuti dall'Ordine dei giornalisti;
e) essere in regola con gli adempimenti prescritti dalla
normativa vigente in materia di trasparenza pubblicitaria.
2. Le imprese di cui al comma 1 sono tenute a comunicare
l'iscrizione, ove prevista, al registro degli operatori di
comunicazione (ROC), di cui alla deliberazione dell'Autorità per le
garanzie nelle comunicazioni n. 236/01/CONS del 30 maggio
2001.
3. Le imprese di cui al comma 1, qualora siano costituite in
forma societaria, sono altresì tenute a presentare l'elenco dei
soci con il numero delle azioni o l'entità delle quote da essi
possedute ovvero l'elenco dei soci delle società alle quali sono
intestate le azioni o le quote della società che esercita l'impresa
giornalistica, nonché il numero delle azioni o l'entità delle quote
da essi possedute.
Consiglieri presenti, votanti e favorevoli: 29
Il Consiglio approva all'unanimità.
Presidente
- All'articolo 11 è stato ritirato
l'emendamento n. 15 del "PD", sono stati ritirati gli emendamenti
n. 5 e n. 6 del "PdL", rimangono gli emendamenti n. 16 e n. 17 del
"PD", n. 7 e n. 8 del "PdL" e dal n. 18 al n. 33 del "PD".
La parola al Consigliere Sandri.
Sandri (PD)
- Ritiro gli emendamenti dal n. 18 al n. 34.
Dopodiché chiedo all'Assessore se fosse possibile accettare gli
emendamenti n. 16 e n. 17, che sostanzialmente integrano i
requisiti per le imprese del settore radiotelevisivo, ossia di
dedicare alla realtà economica, sociale e culturale della Valle
d'Aosta almeno il 70% dei programmi di informazione, oppure in
alternativa, se almeno il 50% alla Valle d'Aosta e il 20% alle
realtà sociali, economiche e culturali del Canton vallese e del
Dipartimento dell'Alta Savoia. Sarebbe utile, tenuto conto
dell'Euro-Regione, del bilinguismo, di queste 2 aree francofone
vicine a noi, poter riconoscere un piccolo contributo anche ai
giornali che dedichino uno spazio a queste realtà per aiutare la
conoscenza e l'integrazione reciproca di tali 2 aree territoriali
francofone. In qualche maniera è la traduzione... e mi dispiace che
non sia presente il candidato al Senato, Fosson, che con me recitò
in una "rencontre" del "Triangle de l'amitié" nel 1961 una "pièce"
di René Willien, che era un incontro sul... che è il punto di
incrocio dei 3 Paesi, questa è l'attualizzazione di tale tipo di
amicizia e potrebbe incentivare i giornali locali a dedicare
qualche pagina a cronache del Vallese o dell'Alta Savoia e aiutare
lo scambio. Vorrei anche "indorare la pillola" aggiungendo che
questo potrebbe essere un interessante canale commerciale, sappiamo
che molti Svizzeri vengono in Valle a comprarsi la carne perché
costa meno, molti Valdostani nei mesi scorsi andavano spesso a
Martigny a far spese perché là con la caduta del franco svizzero...
e poi i dentisti... molti vanno a Sallanches al "carrefour" a
comprarsi la crema e lo yogurt perché costano la metà che da noi...
voglio dire cominciare ad allargare le frontiere potrebbe essere
una bella prospettiva. Tenuto conto che la sua origine è quella
dell'internazionale socialista, mi appello a queste sue radici
culturali per vedere se si possono accettare tali emendamenti.
Presidente
- C'è stato un errore, dobbiamo tornare
all'articolo 10 perché c'è l'emendamento n. 4 del "PdL", me ne
scuso con l'Assemblea.
La parola al Consigliere Ottoz.
Ottoz (PdL)
- Questo emendamento chiede che, per quanto
riguarda le radio private, in sostituzione di un giornalista
regolarmente iscritto in uno degli appositi elenchi tenuti
dall'Ordine, vi sia un dipendente assunto con regolare contratto
con la qualifica di "tele-radio-reporter", ai sensi degli accordi
sindacali in vigore nel settore delle radio private: questo perché
altrimenti si rischia di far sì che si faccia la norma per dare il
contributo e poi non lo si possa dare, perché sappiamo tutti qual è
la condizione in cui lavorano le radio private. Qui si tratta sì di
tutelare il lavoratore, ma sulla base di accordi che sono specifici
del settore delle radio private, altrimenti rimangono senza tutela,
non prendono il contributo e hanno gente che rimane senza tutela:
questo va nel senso di tendere la mano alle radio private,
permettendogli di avere dipendenti con la professionalità specifica
richiesta in quel tipo di settore e al tempo stesso tutelare i
lavoratori, affinché abbiano un regolare contratto ai sensi delle
specifiche di quel settore.
Presidente
- La parola all'Assessore alle attività
produttive e politiche del lavoro, La Torre.
La Torre (FA)
- Anche di questo si era già parlato. La
legge è stata fatta per qualificare l'informazione, il
"tele-radio-reporter" è un poligrafico, non è un giornalista, la
risposta è in questo... non è possibile.
Presidente
- Pongo in votazione l'emendamento n. 4 del
"PdL", che recita:
Emendamento
Dopo il comma 1 dell'articolo 10 si aggiunge il seguente
comma:
"1 bis). In deroga alla lettera d) del comma 1 le imprese di
cui all'articolo 12 potranno avere, in sostituzione di un
giornalista regolarmente iscritto in uno degli appositi elenchi
tenuti dall'Ordine dei Giornalisti, un dipendente assunto con
regolare contratto quale "tele-radio-reporter" ai sensi degli
accordi sindacali in vigore nel settore delle radio e televisioni
private.".
Consiglieri presenti: 27
Votanti: 24
Favorevoli: 7
Contrari: 17
Astenuti: 3 (Ferraris, Fiou, Fontana Carmela)
Il Consiglio non approva.
Presidente
- Pongo nuovamente in votazione l'articolo
10:
Consiglieri presenti: 28
Votanti e favorevoli: 25
Astenuti: 3 (Frassy, Lattanzi, Ottoz)
Il Consiglio approva.
Presidente
- Torniamo all'articolo 11, sono stati
ritirati alcuni emendamenti, siamo agli emendamenti n. 16 e n. 17
del "PD".
La parola all'Assessore alle attività produttive e politiche del
lavoro, La Torre.
La Torre (FA)
- Devo dire che simpaticamente non capisco
mai quando il collega Sandri magari ci prende anche un po' in
giro... la nostra risposta è "no" e non mi addentro in altro
ragionamento...
Presidente
- La parola al Consigliere Sandri.
Sandri (PD)
- Protesto evidentemente con la maggioranza e
la Giunta per questo atteggiamento che è ancora legato alle vecchie
barriere, ai vecchi confini nazionali. Pensavo che il federalismo
avesse valicato i confini, ma il Presidente è schiavo di Carema,
lei è schiavo della frontiera italo-francese e italo-svizzera!
Prendiamo atto della vostra incapacità di guardare un "pelo" più in
là e ritiriamo gli emendamenti.
Presidente
- Sono ritirati gli emendamenti n. 16 e n. 17
del "PD", siamo agli emendamenti n. 7 e n. 8 del "PdL".
La parola al Consigliere Ottoz.
Ottoz (PdL)
- Non vorrei che vi fosse un altro errore di
numerazione, in ogni caso vorrei fare prima un'osservazione. Avevo
capito, ma non sono molto intelligente, che la disponibilità
dell'opposizione a non fare alcuna forma di ostruzionismo, che
peraltro non avevamo fatto neanche nella prima fase, era venuta a
seguito di un accordo sull'organizzazione dei lavori e sugli
emendamenti. Ora è chiaro che la maggioranza può prendere tutti i
miei emendamenti e usarli per altri usi, anche se l'inchiostro non
si presta molto, ma vorrei capire se questo accordo c'era o no,
dopodiché prendo atto del fatto che c'è chi mantiene gli accordi e
chi li mantiene un po' meno. Qui mi fermo, perché questi sono
emendamenti che erano depositati all'inizio della maratona di
Consiglio.
Ciò detto, parlo dell'emendamento n. 8, quello dei centimetri,
che è un emendamento interessante contrariamente a quanto si presti
a spiegazioni boccaccesche che non faremo stasera, perché eravamo
partiti sulla richiesta di un editore in audizione, che ha detto:
"per evitare che per moltiplicare il numero delle pagine i
giornali siano sempre più piccoli, dobbiamo stabilire un formato
minimo"
, la cosa aveva una sua dignità. Questa dignità è stata
superata intanto dall'emendamento che avevamo presentato e che è
stato accettato in Commissione sul numero di pagine massimo, perché
a quel punto nessuno ha più interesse a moltiplicare le pagine, ma
soprattutto è venuto un errore nella definizione di cosa si doveva
misurare, se la pagina o l'area di stampa, problema sollevato dal
collega Sandri, per cui fra ridurre per essere dentro la pagina, ma
avere l'area di stampa sotto controllo... non si è ridotto
abbastanza. Vi faccio vedere 2 cose: la prima è questo simpatico
giornale che tutti quelli che vanno in giro per aeroporti
conoscono, che tra l'altro è 21 per 29,7 come formato di carta,
ossia è un A3 diviso in 2 e che è ben più piccolo di... ma
soprattutto parlando di stampa normale, di rotative, qui abbiamo un
giornale fatto con minirotativa che nulla vieta che possa essere
fatto domani anche in Valle d'Aosta, che ha un formato inferiore a
quello che si è stabilito in Commissione, in quanto scendendo dalla
pagina all'area di stampa... si è ricaduti nell'errore di cui
sopra. Per limitare il problema ho indicato centimetri minimi di
dimensioni, questa volta riferiti all'area di stampa, in modo che
anche tutti i giornali di cosiddetto "free press", che poi non
necessariamente è "free", potrebbe anche essere a pagamento,
possano rientrare in un contributo, perché questo è un giornale a
tutti gli effetti, come tutti sapete, e che vi ho portato per farvi
vedere. L'emendamento n. 8 porta a 22 per 32, perché giornali di
questo tipo non sarebbe possibile considerarli. Sono certo che
anche il collega Sandri, che ha acutamente sollevato il problema
della differenza fra area di stampa e dimensioni della pagina,
concordi sul fatto che qualunque giornale stampato con una rotativa
abbia la dignità di poter essere considerato un giornale, tanto più
che abbiamo posto la limitazione delle 72 pagine per i motivi che
non sto ad illustrare, che rende meno utile e suggerirebbe che sia
meno cattiva la limitazione sulle dimensioni.
Per quanto riguarda l'emendamento n. 7, lo ritiro perché c'è
stato un remescio nella rinumerazione, volendo si può anche
sopprimere il problema della dimensione, accogliendo l'emendamento
n. 7 e ritirando il n. 8, per noi va bene perché gli emendamenti
sono in subordine.
Presidente
- Si vota quindi l'emendamento n. 7 e il n. 8
viene ritirato.
La parola al Consigliere Sandri.
Sandri (PD)
- Dato che il collega Ottoz ha chiesto il mio
parere sull'argomento... concordo.
Presidente
- La parola all'Assessore alle attività
produttive e politiche del lavoro, La Torre.
La Torre (FA)
- Come d'accordo, si vota l'emendamento n.
7 e l'emendamento n. 8 sparisce, eravamo già d'accordo così, non
servono le misure minime in questo caso.
Presidente
- Pongo in votazione l'emendamento n. 7 del
"PdL", che recita:
Emendamento
I1 numero 4) della lettera a) del primo comma dell'art. 11 è
soppresso.
Consiglieri presenti, votanti e favorevoli: 30
Il Consiglio approva all'unanimità.
Presidente
- Pongo in votazione l'articolo 11 nel testo
così emendato:
Articolo 11
(Requisiti per le imprese del settore editoriale)
1. Per beneficiare dei contributi, le imprese di cui
all'articolo 3, comma 1, lettera a), oltre a possedere i requisiti
di cui all'articolo 10, devono:
a) editare una testata giornalistica che:
1) dedichi alla realtà sociale, economica e culturale della
Valle d'Aosta almeno il 70 per cento dei propri articoli;
2) sia diffusa al pubblico in ambito regionale in misura
superiore al 70 per cento delle copie vendute;
3) abbia periodicità costante almeno mensile;
b) non dedicare alla pubblicità spazi superiori al 45 per
cento degli spazi totali.
Consiglieri presenti: 30
Votanti e favorevoli: 27
Astenuti: 3 (Bortot, Squarzino Secondina, Venturella)
Il Consiglio approva.
Presidente
- Gli emendamenti del "PD" all'articolo 12
sono tutti ritirati.
Pongo in votazione l'articolo 12:
Consiglieri presenti: 30
Votanti e favorevoli: 27
Astenuti: 3 (Bortot, Squarzino Secondina, Venturella)
Il Consiglio approva.
Presidente
- All'articolo 13 vi sono gli emendamenti n.
46 e n. 47 del "PD", n. 13 e n. 14 del "PdL" e dal n. 48 al n. 57
del "PD", quelli del "PD" si intendono tutti ritirati.
La parola al Consigliere Ottoz.
Ottoz (PdL)
- L'emendamento n. 13 riguarda il settore
telematico. Riteniamo importante che tale legge si apra al settore
telematico, perché questa, da un lato, è una passerella verso il
futuro; dall'altro, può ridurre i costi dell'informazione e quindi
della politica. Qui però ci sono 2 cose che creano dei problemi:
l'articolo 13 dice che per beneficiare... devono possedere i
requisiti:
"devono diffondere una testata... che dedichi alla
realtà..."
, scusate non vorrei che ci fosse un altro casino sui
numeri, datemi un foglio nuovo...
(interruzione del Consigliere Vicquéry, fuori
microfono)
... questo è l'ultimo testo uscito dalla Commissione... va bene,
il punto n. 2 dice che abbia periodicità costante giornaliera, è
giusto? È giusto. L'emendamento chiede che questo sia modificato,
perché un giornale telematico non necessariamente ha periodicità,
poi perché imporre una periodicità a questo punto - che poi implica
un controllo... - giornaliera tenuto conto che i giornali fanno un
giorno di riposo la settimana? Bisognerebbe mettere che sia
mantenuto costantemente in linea, "on line", ossia che non venga
ritirato da "internet" e venga alimentato con aggiornamenti
quotidiani, non abbia periodicità che non esiste su un giornale
telematico, delle informazioni per almeno 5 volte la settimana:
questo anche per permettere di ovviare a situazioni di caduta del
sistema che possono verificarsi, che non originino poi contenziosi
sui contributi con l'Amministrazione. Il giornale telematico quindi
deve essere tenuto costantemente "on line" e deve subire
aggiornamenti anche frazionari almeno 5 volte la settimana, perché
non esiste periodicità per i giornali telematici.
Per l'emendamento n. 14 dico che, mentre per le testate
editoriali cartacee chiediamo per avere il contributo che non
dedichino alla pubblicità spazi superiori al 45% del totale, ossia
facciamo una misurazione banale geometrica dello spazio e misuriamo
la superficie a prescindere dal costo a cui viene venduta la
pubblicità, per quanto riguarda le testate telematiche, dobbiamo
fare i conti in tasca e diciamo che devono usufruire di spazi
pubblicitari non superiori al 40% dei costi di produzione. Reputo
che non sia né corretto, né pratico ai fini del controllo che
l'Amministrazione regionale debba vedere i costi di produzione e
tutte queste cose. Si misura la superficie esattamente come sui
giornali, come il 45% c'è sui giornali, il 45% della superficie "on
line" deve esserci sulle testate telematiche, a meno che i giornali
possano vendere la pubblicità al prezzo che vogliono, mentre le
testate telematiche devono farsi contare la contabilità dai
finanzieri della Regione. La Regione non fa la guardia di finanza,
può verificare la quantità di pubblicità, non ha nessun motivo di
chiedere agli uni i costi e la contabilità e agli altri no, oppure
la chiede anche agli altri.
Questi sono i 2 emendamenti.
Presidente
- La parola al Consigliere Segretario
Venturella.
Venturella (Arc-VA)
- Leggendo attentamente gli
emendamenti n. 13 e n. 14, credo che abbiano un loro senso,
soprattutto il n. 13, perché nelle testate giornalistiche
telematiche, cadute di rete, problemi tecnici, non dico che sono
all'ordine del giorno, ma potrebbero creare problemi. Ritengo che
l'emendamento n. 13 sia di buon senso, per quanto riguarda
l'emendamento n. 14, vorrei chiedere all'Assessore, dato che la
lettera b) è in funzione del costo stesso, se i costi sono in
funzione degli spazi totali, ossia se esiste una proporzionalità
diretta per cui, guardando lo spazio, ossia l'area, sappiamo che
questo è omogeneo per tutte le testate giornalistiche, per cui il
limite del 45% calcolato sullo spazio ha una sua ragione.
Presidente
- La parola all'Assessore alle attività
produttive e politiche del lavoro, La Torre.
La Torre (FA)
- All'articolo 13, punto n. 2, è scritto
che
"abbia periodicità costante giornaliera"
, se si va a
vedere l'articolo 2 nelle definizioni al punto i), si definisce
periodicità costante
"la successione o ripetizione a intervalli
regolari delle pubblicazioni o edizioni"
, vuol dire che
aggiorna il sito, come dice anche il Presidente...
(interruzione del Consigliere Segretario Venturella, fuori
microfono)
... certo, giornaliera, anche perché stiamo parlando di un
giornale quotidiano telematico...
Squarzino
(fuori microfono)
- ... vuol dire 7
giorni alla settimana...
Caveri
(fuori microfono)
- ... se non c'è
un'edizione domenicale, non c'è un'edizione domenicale, lo
dice....
Ottoz
(fuori microfono)
- ... invece di
innamorarsi delle sue definizioni, Assessore...
La Torre (FA)
- ... non sono innamorato, non è neanche
una mia definizione...
Ottoz
(fuori microfono)
- ... l'emendamento è
accettabile o no...
La Torre (FA)
- ... non è accettabile. L'emendamento n.
14 non è possibile accettarlo per via dei "banner", che lei conosce
benissimo.
Presidente
- La parola al Consigliere Ottoz.
Ottoz (PdL)
- Prendo atto dell'assoluta mancanza di
collaborazione dell'Assessore che, molto gentile nei rapporti
personali, diventa incomprensibilmente tugno, come si dice, nelle
risposte in aula perché non è questione di "banner" e non "banner",
perché l'Assessore sa meglio di me qual è il rapporto del costo
della pubblicità e cosa riescono a tirar su i giornali telematici e
cosa riesce a tirar su la stampa su carta, a cui date voi la
pubblicità. Lei sa anche che sulla stampa su carta non vi conviene
andare a vedere a quale prezzo... non volete fare i conti in tasca
a nessuno, ma volete farli a quelli che fanno i giornali telematici
che sono più avanti dal punto di vista tecnologico, più avanti come
proiezione nel futuro e vivono fra mille difficoltà. A voi va bene
la stampa su carta, a cui date il "grano": questa è la verità! Cosa
c'entrano i "banner"? Come controllate lo spazio sui giornali, vi
mettete a guardare su "internet" e vedete se il "banner" gira 3
volte, moltiplicate per 3 la superficie, ma non chiedete la
contabilità ai giornali perché non fate i finanzieri, non è il
mestiere della Regione! Se dovete fare un controllo, fate il
controllo, altrimenti prendete atto della situazione, ma non fate
cose di questo genere! Non mi risponda sui "banner"... vuole che ci
mettiamo a discutere sui "banner"?
Presidente
- Pongo in votazione l'emendamento n. 13 del
"PdL", che recita:
Emendamento
Il numero 2) della lettera a) del comma 1 dell'articolo 13 è
sostituito dal seguente:
"2) sia mantenuta costantemente in linea e venga alimentata
con aggiornamenti quotidiani delle informazioni per almeno cinque
giorni la settimana;".
Consiglieri presenti: 27
Votanti: 25
Favorevoli: 5
Contrari: 20
Astenuti: 2 (Fontana Carmela, Sandri)
Il Consiglio non approva.
Presidente
- Pongo in votazione l'emendamento n. 14 del
"PdL", che recita:
Emendamento
La lettera b) del comma 1 dell'articolo 13 è così
sostituita:
"b) non dedicare alla pubblicità spazi superiori al 45% degli
spazi totali.".
Consiglieri presenti: 27
Votanti: 25
Favorevoli: 5
Contrari: 20
Astenuti: 2 (Fontana Carmela, Sandri)
Il Consiglio non approva.
Presidente
- Pongo in votazione l'articolo 13:
Consiglieri presenti: 29
Votanti e favorevoli: 23
Astenuti: 6 (Bortot, Frassy, Lattanzi, Ottoz, Squarzino
Secondina, Venturella)
Il Consiglio approva.
Presidente
- Pongo in votazione l'articolo 14:
Consiglieri presenti: 29
Votanti e favorevoli: 23
Astenuti: 6 (Bortot, Frassy, Lattanzi, Ottoz, Squarzino
Secondina, Venturella)
Il Consiglio approva.
Presidente
- Pongo in votazione l'articolo 15:
Consiglieri presenti: 28
Votanti: 25
Favorevoli: 22
Contrari: 3
Astenuti: 3 (Frassy, Lattanzi, Ottoz)
Il Consiglio approva.
Presidente
- All'articolo 16 vi sono gli emendamenti dal
n. 58 al n. 105 del "PD".
La parola al Consigliere Sandri.
Sandri (PD)
- Volevo illustrare gli emendamenti uno per
uno, parto dal n. 58. Riteniamo... e qui c'è stato già un dibattito
in Commissione... però, proprio ricordando la storia di questa
legge, con tutto il rispetto per chi è subentrato ultimamente in
tale finanziamento, ci sono 3 giornali storicamente - ce n'era
anche un quarto: il "Progrès" del "Partito Socialista" ora
scomparso - che, essendosi strutturati con la prima legge
sull'editoria, hanno mantenuto una certa credibilità dal punto di
vista giornalistico, sono: "Informazione Valle d'Aosta", "Le
travail" e "Le peuple valdôtain". Nel senso che, essendo all'epoca
obbligatorio avere almeno un giornale quindicinale, si è data una
forma e una struttura per cui negli anni si è consolidato e oggi
abbiamo 3 giornali che hanno un determinato apparato, sono pieni di
informazione ovviamente di parte, ma sono giornali ben strutturati.
Abbiamo visto qualche giornale che è emerso più recentemente, che
invece è più strumento di comunicazione quasi di tipo elettorale.
Non è allora che vogliamo forzare la mano agli amici degli altri
partiti che sono stati un po' protagonisti di queste norme, ma
credo sia un'utilità dare almeno un segnale di una comunicazione di
tipo mensile. È un piccolo sforzo che chiediamo, ma credo possa
essere utile a tutti, anche perché i loro giornali possano
raggiungere questo effetto che è molto importante, perché un
bimestrale con quelle piccole sfasature che sono legate alla pausa
estiva, alla pausa invernale... significa che arriva a casa delle
persone in modo casuale e non dà quella continuità che un mensile
può dare. Ricordo che questi 2 giornali sono 2 quindicinali, mentre
"Le peuple valdôtain" è un settimanale, ma almeno arrivare al
mensile credo che possa essere una piccola rigidità in più che
possa stimolare la costruzione di giornali più giornali e meno
"dépliant" pubblicitari e di propaganda elettorale, perché di
quello si tratta di fatto. È uno stimolo alla crescita, soprattutto
tenuto conto che adesso, grazie all'Assessore e alla maggioranza
che hanno inserito la presenza e il pagamento anche di metà di un
giornalista nel finanziamento, credo che questo sia un salto di
qualità che si possa chiedere, perché pensare di pagare un
giornalista che produce un giornale ogni 2 mesi mi sembra
esagerato. È una questione di correttezza, di serietà su cui credo
che la maggioranza possa concordare. Mi ero permesso anche di
predisporre degli emendamenti dal n. 59 al n. 104, oltre che
aumentavano la quantità di giornali distribuiti, per dare un minimo
di montante, ma, tenuto conto che questo potrebbe impattare sui
conti della Regione, ritiro tutti gli altri emendamenti relativi a
tale articolo.
Presidente
- La parola all'Assessore alle attività
produttive e politiche del lavoro, La Torre.
La Torre (FA)
- La risposta è che non lo accettiamo, la
norma non è un vincolo, se uno vuole pubblicare un giornale ogni 15
giorni o una volta al mese, lo può fare, gli viene rimborsato,
dopodiché il vincolo è che devono essere almeno 2, almeno 1 ogni 2
mesi.
Presidente
- La parola al Consigliere Sandri.
Sandri (PD)
- Se posso dire, Assessore, ho l'impressione
che lei stia lavorando "pro domo sua", questa è un po' una figura
barbina... gliela concediamo... garantisco che nella prossima
legislatura il "PD", da chiunque sia rappresentato, si premurerà di
mettere il quindicinale e non il mensile. È un invito a darci una
mossa, potrebbe essere utile a lei e al suo partito molto più di
quanto lei non pensi.
Presidente
- Pongo in votazione l'emendamento n. 58 del
"PD", che recita:
Emendamento
All'articolo 16, comma 1, lett. d) la parola "bimestrale" è
sostituita con la parola "mensile".
Consiglieri presenti: 29
Votanti: 25
Favorevoli: 5
Contrari: 20
Astenuti: 4 (Fiou, Frassy, Lattanzi, Ottoz)
Il Consiglio non approva.
Presidente
- La parola al Consigliere Sandri.
Sandri (PD)
- Ho fatto un piccolo errore... nel senso che
ho ritirato gli emendamenti fino al n. 104, ma non il n. 105, che
riguarda sempre lo stesso articolo, su cui gli uffici erano
d'accordo: questo consentirà un po' di "ossigeno" a tutti, nel
senso di prevedere la rendicontazione trimestrale al posto che
semestrale per questi giornali di partito. Spero che anche
l'Assessore condivida il parere positivo degli uffici.
Presidente
- La parola all'Assessore alle attività
produttive e politiche del lavoro, La Torre.
La Torre (FA)
- Sì, va bene.
Presidente
- Pongo in votazione l'emendamento n. 105 del
"PD", che recita:
Emendamento
All'articolo 16, comma 2, la parola "semestralmente" è
sostituita con la parola "trimestralmente".
Consiglieri presenti, votanti e favorevoli: 28
Il Consiglio approva all'unanimità.
Presidente
- Pongo in votazione l'articolo 16 nel testo
così emendato:
Articolo 16
(Requisiti)
1. Per poter fruire delle agevolazioni, le testate
giornalistiche di cui all'articolo 15 devono:
a) avere sede operativa in Valle d'Aosta;
b) essere regolarmente registrate presso il Tribunale ai
sensi della normativa vigente in materia di editoria;
c) essere presenti sul mercato regionale da almeno dodici
mesi antecedenti il periodo cui si riferisce il contributo, con la
stessa periodicità costante richiesta per accedere ai
benefici;
d) essere edite e distribuite con cadenza costante almeno
bimestrale, con una distribuzione non inferiore a 2.500 copie per
numero;
e) riguardare la realtà politica e sindacale valdostana per
almeno il 70 per cento dell'informazione, con particolare
riferimento alle finalità statutarie;
f) dedicare agli articoli almeno il 60 per cento dello spazio
totale;
g) usufruire di entrate pubblicitarie non superiori al 40 per
cento dei costi complessivi di realizzazione del giornale;
h) non riprodurre integralmente articoli o brani apparsi su
altre pubblicazioni, anche librarie.
2. Le domande di contributo sono presentate trimestralmente a
consuntivo su modelli approvati con provvedimento del dirigente
della struttura regionale competente.
3. La concessione ed erogazione o il diniego dei contributi
sono disposti con deliberazione della Giunta regionale, previa
verifica della completezza e della regolarità della documentazione
contabile.
4. I contributi di cui al presente capo non sono cumulabili
con altri interventi pubblici concessi per le medesime iniziative.
A tale scopo, il richiedente il contributo è tenuto a dichiarare,
all'atto della presentazione della domanda, di non aver beneficiato
e di non aver richiesto di beneficiare di altri interventi pubblici
per le medesime iniziative oggetto della domanda di
contributo.
Consiglieri presenti e votanti: 29
Favorevoli: 26
Contrari: 3
Il Consiglio approva.
Presidente
- Pongo in votazione l'articolo 17:
Consiglieri presenti: 28
Votanti e favorevoli: 22
Astenuti: 6 (Bortot, Frassy, Lattanzi, Ottoz, Squarzino
Secondina, Venturella)
Il Consiglio approva.
Presidente
- Passiamo all'analisi del sub-emendamento del
"PdL" che introduce l'articolo 17 bis.
La parola al Consigliere Ottoz.
Ottoz (PdL)
- Qui ci sono 2 questioni: la prima, come
tutti sappiamo, il Corecom ha una doppia natura, in parte dipende
dal Governo centrale, dall'Autorità per le comunicazioni e in parte
dipende dalla Regione - dove, fra l'altro, vi fu una grossa
diatriba se dovesse dipendere dal Consiglio come organismo di
garanzia o dalla Giunta, come si desiderava un tempo. Il problema è
che questa cosa si lega ad una serie di iniziative che abbiamo
portato avanti sempre nel campo della libertà e dell'equilibrio
dell'informazione e si lega anche all'ordine del giorno che andremo
a votare sulla distribuzione della pubblicità. In tutto tale ambito
siamo nel campo non dico dell'obiettività dell'informazione, perché
questo non è possibile, ma della massima trasparenza. Sarebbe utile
che il Corecom - questo è il senso dell'emendamento - avesse il
compito di vigilare e nulla più sulla parità di accesso ai media
locali e facesse qualche piccola analisi, da sottoporre con una
relazione annuale alla Commissione competente, su quali sono le
percentuali e la distribuzione delle presenze delle varie forze
politiche presenti in Consiglio, sui media valdostani: questo al
fine di avere un piccolo osservatorio di Saint-Barthélemy (che
piace molto al Consigliere Bortot...), in modo che il Corecom possa
fare una relazione annuale che consenta alla Commissione di aprire
un dibattito ed eventualmente di verificare qual è la reale parità
o meno di accesso delle forze politiche sui media. Questo è il
senso dell'emendamento, che a noi sembra molto importante, perché
il corollario finale in tutti tali discorsi che abbiamo fatto su
come si può influire sui giornali con la pubblicità o senza la
pubblicità, con i contributi e senza i contributi, con la valanga
di comunicati e senza valanga di comunicati, con le convenzioni con
le testate con l'ANSA e quant'altro... che alla fine rendono
distorta l'informazione in Valle e generano un deficit di
democrazia, come abbiamo avuto occasione di dire in più occasioni.
Ci auguriamo che il Consiglio, con "un piccolo scatto di reni",
prenda coscienza della reale situazione dell'informazione in Valle
e quanto meno affidi al Corecom il compito, senza sanzioni e senza
niente, di vigilare e fare una relazione annuale sullo stato di
salute dell'obiettività dell'informazione in Valle d'Aosta.
Presidente
- La parola al Consigliere Segretario
Venturella.
Venturella (Arc-VA)
- Velocemente, mi pare una proposta
interessante, ma che cozza contro le funzioni del Corecom stesso.
Ha competenza il Corecom rispetto agli organi di stampa? E
soprattutto è una funzione che spetta forse, per compiti,
all'Ufficio della Presidenza del Consiglio; dobbiamo dare più soldi
al Corecom e questa è una delle "mission" per il prossimo Ufficio
di Presidenza.
Presidente
- La parola al Presidente della Regione,
Caveri.
Caveri (UV)
- Oggi è una giornata molto divertente per
parlare del Corecom, perché il "caso Gambardella" oggi impazza sui
giornali! Il nostro candidato ha avuto netta l'impressione che
domande e risposte fossero già preparate, ma leggo che i membri del
CDR dicono che non è così, quindi come non rifarsi (essendo io
giornalista RAI) ai miei colleghi? Devo dire che questo è un
compito in più che si dà al Corecom, laddove è scritto
"la
presenza sui media locali"
, perché questo è il sub-emendamento
da lei illustrato, credo che se si vuole dare un compito... è
chiaro che tale emendamento ha avuto bisogno del visto di
legittimità delle Finanze, che non vedo, perché è chiaro che questo
costa di più, non è che si possa far finta di niente, ma il
Consiglio è sovrano, oltretutto sono fondi che esso dovrà trovare.
Un po' di imbarazzo c'è perché non è quantificata la spesa, perché
il Corecom dovrà incaricare qualcuno di fare un lavoro di questo
genere ma, visto che si tratta di una cosa interessante, credo che
si possa accettare.
Presidente
- Pongo in votazione il sub-emendamento n. 15
del "PdL", che recita:
Sub-emendamento
È inserito il seguente nuovo articolo:
"Articolo 17 bis
(Vigilanza da parte del Co.Re.Com.)
1. È demandato al Co.Re.Com. il compito di monitorare la
presenza sui media locali delle forze politiche rappresentate in
Consiglio regionale.
2. I1 Co.Re.Com. presenta annualmente alla Commissione
competente una relazione sui risultati dell'attività svolta ai
sensi del comma 1.".
Consiglieri presenti, votanti e favorevoli: 24
Il Consiglio approva all'unanimità.
Presidente
- All'articolo 18 ci sono gli emendamenti dal
n. 106 al n. 117 del "PD", che sono tutti ritirati.
Pongo in votazione l'articolo 18:
Consiglieri presenti: 27
Votanti e favorevoli: 21
Astenuti: 6 (Bortot, Frassy, Lattanzi, Ottoz, Squarzino
Secondina, Venturella)
Il Consiglio approva.
Presidente
- Pongo in votazione l'articolo 19:
Consiglieri presenti: 27
Votanti e favorevoli: 21
Astenuti: 6 (Bortot, Frassy, Lattanzi, Ottoz, Squarzino
Secondina, Venturella)
Il Consiglio approva.
Presidente
- Pongo in votazione l'articolo 20:
Consiglieri presenti: 27
Votanti e favorevoli: 21
Astenuti: 6 (Bortot, Frassy, Lattanzi, Ottoz, Squarzino
Secondina, Venturella)
Il Consiglio approva.
Presidente
- Pongo in votazione l'articolo 21:
Consiglieri presenti: 27
Votanti e favorevoli: 21
Astenuti: 6 (Bortot, Frassy, Lattanzi, Ottoz, Squarzino
Secondina, Venturella)
Il Consiglio approva.
Presidente
- Pongo in votazione l'articolo 22:
Consiglieri presenti: 27
Votanti e favorevoli: 21
Astenuti: 6 (Bortot, Frassy, Lattanzi, Ottoz, Squarzino
Secondina, Venturella)
Il Consiglio approva.
Presidente
- Pongo in votazione l'articolo 23:
Consiglieri presenti: 27
Votanti e favorevoli: 21
Astenuti: 6 (Bortot, Frassy, Lattanzi, Ottoz, Squarzino
Secondina, Venturella)
Il Consiglio approva.
Presidente
- Pongo in votazione il disegno di legge nel
suo complesso:
Consiglieri presenti: 29
Votanti: 26
Favorevoli: 23
Contrari: 3
Astenuti: 3 (Frassy, Lattanzi, Ottoz)
Il Consiglio approva.
