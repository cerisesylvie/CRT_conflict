Classificazione
CREDITO
FINANZA REGIONALE E LOCALE
Finaosta
Partecipazioni azionarie regionali



Oggetto del Consiglio n. 393 del 25 febbraio 2009 - Resoconto
OGGETTO N. 393/XIII - Interpellanza: "Attività di erogazione
del credito della società Aosta Factor".
Interpellanza
Premesso che nello scorso Consiglio regionale ho presentato
un'interrogazione riguardante la Società Aosta Factor con la quale
chiedevo se corrispondesse al vero la notizia secondo la quale
"Aosta Factor, per svolgere la propria attività di erogazione del
credito, si approvvigionasse in parte di denaro proveniente da
privati";
Considerato che il Presidente Rollandin ha risposto
negativamente in merito a questa domanda;
Appreso dai bilanci ufficiali di Aosta Factor S.p.a. (2007)
che almeno una delle diverse società di impianti di risalita
esistenti in Valle d'Aosta (Pila S.p.a.) detiene, alla data
odierna, alcuni milioni di euro in deposito presso l'Aosta Factor
S.p.a.;
Atteso che tale società funiviaria è una società privata a
prevalente capitale pubblico e che è soggetta alle regole del
diritto privato;
Dato per scontato che per "privato" si intende l'insieme
delle persone fisiche e delle persone giuridiche e che la Società
esercente gli impianti risalita (persona giuridica) appartiene
indubbiamente a tale categoria;
Acclarato che il Presidente della Regione abbia quindi
fornito ufficialmente in aula dichiarazioni e notizie non
corrispondenti al vero;
Dato come possibile il fatto che il Presidente abbia
dichiarato tali notizie perché indotto a sua volta da false
informazioni a lui fornite;
il sottoscritto Consigliere regionale
Interpella
il Presidente della Regione:
1) a riferire in merito alle circostanze che lo hanno portato
a dichiarare notizie non corrispondenti al vero;
2) ad illustrare nel dettaglio le forme (tassi di interesse,
durata di investimento, tipologia di strumenti finanziari, ecc.)
attraverso le quali vengono regolate simili operazioni;
3) a riferire quante altre eventuali società prestino del
denaro ad Aosta Factor ed a quali condizioni;
4) a spiegare i motivi per i quali tali società funiviarie
detengono del proprio capitale in gestione presso terzi e, nel
contempo, ottengono finanziamenti pubblici al 100% per i propri
investimenti.
F.to: Zucchi
Président
- La parole au Conseiller Zucchi.
Zucchi (PdL)
- Grazie, Presidente. Nella replica alla
precedente interpellanza ho avuto modo già di lanciare come
spot
l'argomento che riguarda questa iniziativa.
L'argomento, al di là dei contenuti, è di carattere formale; mi
rivolgo a lei, Presidente, perché quelli che sono stati i miei
ragionamenti sulla base di un rapporto che ci deve essere fra
maggioranza e opposizione, lo dico a lei, che è il massimo
esponente del Governo in carica, stanno a significare che è da
questo rapporto che discendono tutte le altre conseguenze. In base
all'attitudine con cui ci si pone, poi ci sono le azioni e le
reazioni conseguenti. Lei sa perfettamente che nel corso della
scorsa adunanza consiliare io le avevo posto una semplice
interrogazione che poi tanto semplice non era, perché è evidente (e
credo che lei lo abbia capito, come sapevano molti) che
l'iniziativa era volta a comprendere come si regolavano determinati
meccanismi di prestiti intercorrenti fra società private e Aosta
Factor; anche in questo caso lei vide la mia grande sorpresa
quando, di fronte a una mia domanda, vi fu un diniego assoluto.
Vengo alla spiegazione del rapporto: ricondurre una risposta
negativa, sostenendo che per "privati" si è inteso fare il
ragionamento sui privati cittadini, credo che questo sia possibile,
ma non sia una giustificazione logica in un consesso come questo,
perché, dando il dovuto rispetto a coloro che svolgono altre
attività sicuramente più semplici, ma altrettanto onorabili, la non
conoscenza della locuzione "privato" può essere consentita a colui
che ha il mercato ambulante, ma non ad un Presidente non tanto di
Governo, ma a colui che prepara delle risposte al Presidente della
Regione; anche se mi permetto di dire che il Presidente della
Regione ha il diritto-dovere di verificare le risposte che gli
vengono poste all'attenzione. Ho avuto modo di dirle che lei si
rende responsabile di quello che dice in aula e quindi le notizie
che non sono difformi, anche se sono frutto di equivoci anche un
po' "tirati per i capelli" e detti in aula, possono suscitare dopo
delle incomprensioni. "Privato", lo dice il dizionario, ed era
inteso in due sensi, si riferiva naturalmente alle persone
giuridiche e alle persone fisiche; lo dico perché, essendo del
mestiere, sapevo perfettamente che una società che non è
autorizzata al pubblico risparmio non può svolgere l'attività di
sollecitazione del pubblico risparmio. Facendolo di mestiere, avrei
chiesto una cosa che era evidentemente in contrasto con le mie
conoscenze, quindi era evidente che, quando ho chiesto "privati",
se vogliamo potevo mettere la precisazione "società private", ma
diciamo che l'intento era quello di avere una risposta anche "al di
là delle righe". Come è successo stamani con una semplice
interrogazione, dove ci si poteva rifugiare dietro una semplice
risposta negativa, senza dare ulteriori informazioni, che invece
sono state date: mi riferisco all'interrogazione che ho fatto sui
biglietti omaggio dall'Assessorato della cultura, è con questa
attitudine che mi rivolgo, per capire meglio quali sono i rapporti.
Allora privato... ovviamente non era così, perché sappiamo che ci
sono le società private che prestano del denaro non si sa bene
come, quindi aspetto di avere le risposte puntuali in questi
termini, all'Aosta Factor, che utilizza questi denari per poter
svolgere in parte la propria attività. La mia domanda allora era
ovviamente quella di andare a chiedere le motivazioni per cui si è
data una risposta negativa, ma credo di sapere già la risposta che
è già contenuta nelle mie premesse, ossia un equivoco
nell'interpretazione della locuzione "privato". A questo punto
chiedo, anche perché la materia non è così semplice, quali sono gli
strumenti che sono posti in essere da Aosta Factor nei confronti di
queste società, perché ho avuto modo di fare le opportune verifiche
e non è così pacifico che questa attività sia così facilmente
consentita. Lo è ed è ancora da appurare in merito a delle
interpretazioni di circolari del Comitato di credito al risparmio,
che consentono questo tipo di attività solo fra società che fanno
parte di uno stesso gruppo.
Non era poi così astrusa quindi una domanda che era volta a
capire come funzionava questo meccanismo dell'approvvigionamento
del denaro di Aosta Factor dalle società di risalita, come non era
campata in aria la domanda finalizzata a richiedere come fosse
possibile che questi impianti di risalita, di cui abbiamo appena
sentito prima nell'interpellanza precedente che richiedono il 100%
del loro finanziamento per determinati tipi di interventi... poi
abbiamo, anche se con determinati tipi di flussi, quindi anche per
la gestione di determinati tipi di liquidità, in deposito presso la
società che fa parte dello stesso gruppo delle somme di una
notevole entità. Somme oltretutto che dall'esame dei bilanci non mi
sembrano soltanto finalizzate ad un arco temporale molto breve,
perché sì c'è un flusso minimo e un flusso massimo, ma, da quello
che mi sembra di capire dalla lettura del bilanci, gli oneri
positivi, ossia gli interessi che vanno a finire sul bilancio della
società Pila, perché è di questa società e poi ho appreso che ci
sono altre società di impianti di risalita che fanno uso del
medesimo sistema, fanno deposito di queste somme in Aosta Factor
logicamente nel periodo di maggiore afflusso. Mi sembra però di
capire che vi sia uno "zoccolo" anche abbastanza consistente
durante tutto l'arco dell'anno; se non è così, attendo una
smentita, perché è solo un mio ragionamento, perché, se così fosse,
se vi fosse un deposito continuativo, anche se minoritario, di
somme presso le società di impianti di risalita, non comprenderei
come sia possibile che queste società utilizzino finanziamenti al
100% da parte della Regione e al contempo abbiano depositi anche di
notevole spessore dall'altra. Con questo spirito chiedo una
risposta ai 4 quesiti che ho posto e mi aspetto che alle quattro
domande siano date puntuali quattro risposte.
Si dà atto che dalle ore 12,35 presiede il Vicepresidente
Lanièce André.
Presidente
- La parola al Presidente della Regione,
Rollandin.
Rollandin (UV)
- Credo di poter apprezzare il chiarimento
con cui è stata posta questa ulteriore informazione, che voglio far
presente, avendo capito subito che c'era stata tale difficoltà,
nella stessa giornata mi sono fatto fare una nota per capire come
mai avevo visto il disagio, nel senso di dire "privati". Il fatto
che nella precedente interrogazione avessi risposto... perché così
mi era stato fornito, io non ero entrato nel merito...
relativamente alla seconda domanda, ossia dei privati, la risposta
è negativa in quanto Aosta Factor non svolge attività di raccolta
di risparmio presso il pubblico...
(interruzione del Consigliere Zucchi, fuori
microfono)
... per dire che questa risposta non era per sottovalutare la
domanda, come è stata esplicitata adesso, tanto che risponderemo,
ma perché forse in termini minimalisti si era inteso dire: "ma non
è che per caso fa anche raccolta presso il pubblico?", in questo
senso. Oggi quindi sono ben lieto di ridimensionare l'equivoco e
dire che assolutamente, come sempre, tutte le informazioni devono
essere date, anzi molto spesso il fatto di dare i chiarimenti serve
per evitare che vi siano equivoci interpretativi su alcune
cose.
Vengo alle risposte puntuali, non era mia intenzione
sottovalutare o non voler dare la risposta, questa è la prova che
non c'era alcun intendimento. Quanto alla prima domanda, in merito
alle circostanze, la risposta ha tenuto conto del fatto che non
approvvigiona dai privati, come lei meglio di me ha detto. Punto n.
2: Aosta Factor si indebitata nel breve periodo da uno a tre mesi
anche con società del gruppo Finaosta autorizzata dalla normativa
della Banca d'Italia, circolare n. 216/1996, che non considera tale
attività come raccolta di pubblico risparmio. Da quanto sopra
indicato si evince che Aosta Factor, come ho detto, non raccoglie
da privati, perché, come lei ha ricordato, non sarebbe possibile,
ma fa questa raccolta fondi da società partecipate. La gestione del
risparmio dei privati e l'accensione di debiti con privati sono due
fattispecie, come sa meglio di me, contabilmente e giuridicamente
diverse, per cui diversa è la normativa che le disciplina, e
autorizza Aosta Factor solo a perfezionare operazioni di
finanziamento e non a collocare prodotti di investimento,
raccogliendo fondi dai privati.
Seconda domanda:
"ad illustrare nel dettaglio le forme (tassi
di interesse, durata di investimento, tipologia di strumenti
finanziari, ecc.) attraverso le quali vengono regolate simili
operazioni"
, lo strumento finanziario utilizzato è quello del
commercial paper
con una durata da 1 a 3 mesi al tasso
Euribor pieno determinato in base alla durata dell'operazione, che
si qualifica come un debito in capo ad Aosta Factor e un credito in
capo alla società del gruppo.
Punto n. 3:
"a riferire quante altre eventuali società
prestino del denaro ad Aosta Factor ed a quali condizioni"
,
Aosta Factor ha perfezionato e perfeziona i suddetti finanziamenti,
i
commercial paper
alle condizioni sopra precisate con la
società controllante e con le seguenti società da questa
controllate: Pila S.p.a., Funivie Monte Bianco S.p.a., Finaosta
Iniziative, Funivie Piccolo San Bernardo S.p.a..
Punto n. 4:
"a spiegare i motivi per i quali tali società
funiviarie detengono del proprio capitale in gestione presso terzi
e, nel contempo, ottengono finanziamenti pubblici al 100% per i
propri investimenti"
, le ragioni per le quali alcune società
funiviarie finanziano a breve da 1 a 3 mesi Aosta Factor sono da
ricercare nella loro natura caratteristica di società ad attività
stagionale. Nel periodo invernale tali società hanno più incassi
che costi, evidentemente nel periodo estate-autunno più costi che
incassi, specie a fronte degli investimenti che si possono fare
solo in tali periodi e che solo parzialmente ottengono contributi
regionali. È abbastanza naturale che l'eccedenza di liquidità del
periodo invernale e che si esaurisce nel periodo estivo, venga
gestita al meglio rispetto al semplice deposito in conto corrente e
ciò si sposa con le necessità finanziarie di Aosta Factor per lo
svolgimento della sua attività. Dovrebbe esserci quindi un duplice
beneficio in quanto c'è una remunerazione maggiore per le società e
una disponibilità per Aosta Factor. Le operazioni che vengono poste
in essere rappresentano un debito del sottoscrittore della carta
commerciale che s'impegna a restituirlo nell'arco da 1 a 3 mesi.
Tale operazione effettuata nell'ambito previsto dalla normativa
della Banca d'Italia, ossia fra società facenti parte di un gruppo,
permette di ottenere un beneficio reciproco rispetto
all'intermediazione bancaria, in quanto non viene applicato uno
spread
mediamente dello 0,20 né per chi fornisce denaro, né
per chi lo riceve. Il tasso attivo o passivo è, come detto, Euribor
pieno, il che permette un guadagno per la società che fornisce la
liquidità e il minor costo per la società che la riceve.
Naturalmente anche l'Euribor è purtroppo soggetto a modifiche come
abbiamo visto in questi ultimi tempi e anche questo è oggetto di
riferimento, quindi la scaletta con cui vengono fatte tali
operazioni è legata a questo tempo massimo da 1 a 3 mesi. Spero di
aver dato tutte le informazioni, se per caso ci sono altri
chiarimenti... farò avere la nota all'interpellante.
Presidente
- La parola al Consigliere Zucchi.
Zucchi (PdL)
- Prendo atto di queste risposte, che sono
tecnicamente in tale caso accettabili e che magari comporteranno
un'ulteriore disamina e un approfondimento per quanto riguarda
l'effettivo controllo della durata, perché è stato fatto cenno ad
operazioni che hanno una durata minima di un mese e massima di tre
mesi. Il mio dubbio era legato al fatto che questi oneri finanziari
(che sono comunque oneri, ossia proventi finanziari attivi che
vanno nell'attivo di bilancio delle società di impianti di
risalita) presumevano una giacenza media di più alto livello anche
dall'esame dell'importo iscritto nei bilanci di Aosta Factor che
delineano nel 2007 e nel consuntivo una giacenza di 1,8 milioni di
euro. Prendiamo atto che questo è solo un fatto contestuale alla
data della registrazione del bilancio e che forse al 31 dicembre vi
è già una cospicua somma da mettere in investimento. Il fatto che
fosse possibile l'ho verificato, ma era da verificare in merito al
prodotto finanziario utilizzato, perché le attività di prestito fra
gruppi sono consentite, ma solo a determinate condizioni, quindi la
risposta di fatto ha dissipato alcuni dubbi. In generale... e sarà
oggetto di iniziativa da parte nostra... sarà il ragionamento sul
ruolo di queste società, di Aosta Factor e di Finaosta e spiego il
perché... è solo una digressione di carattere politico. Sapete che
queste società, soprattutto Aosta Factor, sono nate come Finaosta
dall'origine per dare il loro contributo nella regione in cui sono
nate, ossia aiutare le imprese a livello locale; pertanto stride il
dato secondo il quale Aosta Factor ponga la maggior parte del
proprio fatturato fuori dai confini regionali. Se si tratta di un
esercizio virtuoso, positivo dell'utilizzo di Aosta Factor, non ho
nulla da eccepire; non vorrei però che questa enormità di quota di
mercato che è stata presa... ad esempio in Lombardia, dove esiste
una sede secondaria e dove mi sembra di aver visto che quasi l'80%
del fatturato di Aosta Factor è svolto fuori dai confini della
nostra regione... ha motivo di essere o è stato procurato per delle
condizioni finanziarie particolarmente allettanti rispetto al
mercato, ma che sono difformi dallo spirito istitutivo di Aosta
Factor. Mi spiego meglio: se, come sappiamo, Aosta Factor è
controllata da Finaosta, ha del proprio denaro a condizioni
particolarmente vantaggiose, al di là di questi strumenti
utilizzati, dal suo socio di riferimento, Finaosta, la quale ce li
ha da noi, la Regione, sarebbe improprio che condizioni che sono
date dalla Regione all'origine venissero utilizzate per fare
business
fuori dai confini della nostra regione. È quindi
per me importante capire quali sono i termini attraverso i quali il
business
si genera, perché se viene generato attraverso una
dazione di denaro a condizioni favorevoli, rese possibili dal fatto
che l'azionista di riferimento è la Regione, è una situazione
distorta rispetto allo spirito della nascita di Aosta Factor. Su
questo preannuncio già un'iniziativa, ma c'è anche una
collaborazione e pongo il problema al Presidente che ha il
controllo su queste attività, perché, se così fosse, credo che
anche lui non sarebbe d'accordo che i soldi che vengono dati dai
valdostani vadano a finire in Lombardia.
