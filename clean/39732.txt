Classificazione
SPORT E TEMPO LIBERO
Infrastrutture ricreativo-sportive



Oggetto del Consiglio n. 2824 del 20 giugno 2017 - Resoconto
OGGETTO N. 2824/XIV - Interpellanza: "Tempistica per la
realizzazione dell'impianto per il tiro a volo in comune di
Châtillon".
Rosset (Presidente) -
Punto n. 29 dell'ordine del giorno.
Per l'illustrazione, chiede la parola il collega Bianchi, ne ha
facoltà.
Bianchi (UV) -
Cambiamo argomento, ci spostiamo a
Châtillon e andiamo a parlare di tiro a volo o di tiro al
piattello. Si tratta di un impianto futuro, di cui si parla - com'è
stato già scritto nell'interpellanza - nella delibera n. 584 del 24
aprile 2015: "Classificazione dell'impianto di tiro a volo di
interesse regionale". Per quanto riguarda questo impianto nel
comune di Châtillon il tutto è partito già nel 2014 con l'allora
Amministrazione comunale ed è proseguito con la nuova
Amministrazione comunale. Questo è sicuramente un impianto
importante per un mercato turistico sportivo ed è un impianto che
comunque la Valle d'Aosta non ha in questo momento: è l'unica
regione italiana a non avere questo impianto in quanto nel 2012,
proprio per un accordo fra la FITAV (Federazione Italiana di Tiro a
Volo) e il Ministero dell'ambiente, hanno dovuto chiudere i due
impianti presenti sul territorio regionale proprio perché non
avevano le dovute caratteristiche sullo smaltimento dei
residuali.
L'interpellanza quindi è molto semplice: va a chiedere a che
punto è lo stato di avanzamento di questo dossier e a che punto è
la parte amministrativa sugli espropri dei terreni, sulla
progettazione e se è possibile fare un cronoprogramma con le
tempistiche dei lavori per la realizzazione dell'opera.
Presidente -
Per la risposta, chiede la parola
l'Assessore Restano, ne ha facoltà.
Restano (PNV) -
Grazie per l'interpellanza, così
riusciamo a fare il punto su questo dossier. Il 23 marzo, come
premessa, si è svolta una riunione presso l'Assessorato del turismo
per avere un primo incontro informale con il Comune di Châtillon,
che era volto a verificare e avere una conferma circa gli intenti
fino a quel punto solamente esplicitati verbalmente, con
l'obiettivo di avviare la procedura per la realizzazione
dell'impianto che lei ha richiamato. Due settimane dopo, previo
avviso sul BUR il 6 aprile, è stato dato impulso all'iniziativa per
la costruzione dell'impianto mediante la firma del verbale della
conferenza di programma, che è il documento preliminare che
definisce le reciproche intenzioni. L'ente promotore per l'accordo
di programma è il Comune di Châtillon, a cui spetta l'onere di
procedere con l'iniziativa e che ha nominato allo scopo il
responsabile unico del procedimento.
Per quanto riguarda le domande specifiche: "a che punto sia
l'iter amministrativo di esproprio dei terreni e di progettazione e
finanziamento dell'impianto e gli intendimenti in merito", su
sollecitazione della struttura regionale competente, è stato
predisposto, a cura della federazione, un progetto di fattibilità
tecnica ed economica, è l'ex progetto preliminare, e ha provveduto
a consegnarlo al Comune e lo porrà alla base dell'accordo di
programma: questo per acquisire il parere preventivo
sull'iniziativa. Il Comune ha quindi convocato per il 22 giugno
2017 - quindi fra pochi giorni - la prima conferenza dei servizi,
sulla base della quale si possono segnalare eventuali modifiche da
apportare alla progettazione per poi procedere alla predisposizione
dell'accordo di programma con la firma da parte della struttura
regionale competente, per poi avviare le procedure di gara per le
successive fasi progettuali: definitiva ed esecutiva. Solo con
l'acquisizione della progettazione definitiva il Comune potrà
quindi avviare la procedura espropriativa di cui lei ha chiesto. Da
quanto stabilito in conferenza di programma, il finanziamento
dell'intera opera, spese tecniche a valle del progetto di
fattibilità incluse, è posto in capo all'Amministrazione regionale,
che provvederà mediante stipula di apposito mutuo con l'Istituto
per il credito sportivo.
Seconda domanda: "quale sia il cronoprogramma dei lavori con
tempistiche di realizzazione e collaudo dell'opera", il
cronoprogramma dei lavori al momento non può essere noto in quanto
le tempistiche potranno essere definite solo al momento della
predisposizione della progettazione definitiva.
Presidente -
Per la replica, chiede la parola il collega
Bianchi, ne ha facoltà.
Bianchi (UV) -
Assessore, io le ho fatto questa
interpellanza proprio perché su un articolo apparso sul giornale
della Valle si parlava della conferenza di programma firmata il 6
aprile e si diceva che, entro due mesi, si sarebbe firmato
l'accordo di programma. Ho voluto quindi aspettare i due mesi-due
mesi e più proprio per vedere a che punto era l'opera.
Al di là di quello che ha detto, oggi siamo ancora fermi. Vale a
dire che posso capire che una parte di colpa sia del Comune, ma in
ogni caso l'Amministrazione regionale è garante su questa
progettazione e quindi, se fosse ancora una priorità, dovrebbe
velocizzarla. Non sono quindi sicuramente contento della risposta e
mi auguro che in futuro la cosa possa andare avanti un pochino più
velocemente perché rischiamo di perdere la rappresentanza
valdostana internamente alla federazione senza campo.
