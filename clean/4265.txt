Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 607 del 26 novembre 1981 - Resoconto
OGGETTO N. 607/81 - ORGANIZZAZIONE, DA PARTE DELL'ASSESSORATO
AGRICOLTURA E FORESTE, DI CORSI PER OPERATORI AGRI-TURISTICI.
(Interpellanza)
Presidente
- Do lettura dell'interpellanza presentata dal
Consigliere Minuzzo:
INTERPELLANZA
VISTO che l'Assessorato all'Agricoltura e Foreste ha indetto
un nuovo corso per operatori agri-turistici;
CONSIDERATO che analoga iniziativa ha avuto svolgimento lo
scorso anno;
RICORDATE le dichiarazioni dell'Assessore in risposta ad una
interpellanza concernente la presentazione di una legge regionale
per regolamentare la materia;
CONVINTO che è inutile organizzare dei corsi di preparazione
professionale di qualsivoglia attività senza che vi sia una legge
adeguata che dia sbocco a chi frequenta detti corsi;
Interpella
l'Assessore all'Agricoltura e Foreste per sapere:
1)
i motivi per i quali non ha ancora presentato una
legge in materia;
2)
se non ritiene opportuno mantenere fede agli
impegni assunti;
3)
quali risultati sono stati conseguiti con il corso
precedente.
Presidente -
Ha chiesto di parlare l'Assessore
all'Agricoltura e Foreste, Marcoz, ne ha facoltà.
Marcoz (UV)
- La legge sull'agro-turismo, predisposta
dall'Assessorato già sin dall'80, è stata sottoposta a diversi
confronti, specialmente con le Regioni che hanno già un'esperienza,
come Bolzano e Trento. I motivi per cui questa legge non è ancora
in funzione si riducono in sostanza ad uno solo e cioè alla
mancanza di finanziamento, ed a questo scopo la legge verrà
inserita insieme al bilancio dell'anno '82 per essere discussa in
Consiglio perché senza finanziamento - come dice bene il
Consigliere Minuzzo - la legge non può andare avanti.
Tuttavia la legge è stata sottoposta nel frattempo alla analisi
dell'Ufficio della Programmazione e discussa con lo Assessorato al
Turismo; è stato fatto un sondaggio con tutti i partecipanti al
corso attraverso dei questionari, per sapere cosa volessero
veramente agli agri-turisti. In base ai dati raccolti è stata
ritoccata ed ora le manca solo il beneplacito del Consiglio
regionale, che sarà sovrano nell'adottare nell'articolato una forma
di contributo o mutuo per finanziarla.
L'anno scorso l'Assessorato ha fatto due corsi: il primo per
formatori agri-turistici, al quale hanno partecipato i nostri
funzionari, si è svolto in Francia presso il "Sécrétariat du
Tourisme en espace rural" sotto la direzione di M.lle Tibal (?) ed
i nostri funzionari si sono promossi brillantemente.
In seguito a questo si è fatto il corso di operatori
agri-turistici in Valle d'Aosta nella primavera di quest'anno; le
domande di partecipazione erano centoventi, e vista l'esiguità dei
locali, abbiamo scelto per sede l'Istituto per Geometri. Si sono
accettati solamente 50 partecipanti dai 18 ai 60 anni, e si sono
scelti solo i coltivatori diretti per esigenze di personale
insegnante e di spazio. Visto poi che c'era anche un primo corso di
informazione per operatori che si teneva in Valle, che aveva avuto
esito positivo, hanno partecipato anche le Regioni del Trentino,
dell'Alto Adige e della Savoia. Erano presenti come auditori
diversi amministratori locali e regionali, e si è fatto per la
prima volta in Italia un corso come nel Trentino o a Bolzano, che
avevano già un'esperienza in questo campo.
C'è stato un insegnamento sulle leggi in materia agraria, su
come dovevano essere predisposti questi centri agrituristici, al
quale la partecipazione è stata massiccia; infatti nessuna assenza
è mai avvenuta durante questi corsi. A prova della buona volontà di
questi 50 partecipanti, sempre nell'intento che questa legge debba
andare avanti, l'Assessorato aveva messo a disposizione Uffici e
Personale per far sì che l'Association Agri-touristique Valdôtaine
potesse nascere. L'Associazione è già sorta e nel mese di Luglio
1981 alla presenza del Notaio, è stata predisposta una bozza di
statuto, approvata dai primi fondatori di questa Associazione; è
stato già nominato un Consiglio elettivo di nove persone con un
Presidente, per cui siamo in regola per poter decollare con questa
legge e siamo in attesa del bilancio 1982.
Presidente
- Ha chiesto di parlare per la replica il
Consigliere Minuzzo, ne ha facoltà.
Minuzzo (PSDI)
- Visto che ci sono le carte in tavola
vediamo di giocarle bene, anche perché seguendo attentamente le
dichiarazioni dell'Assessore all'Agricoltura e Foreste, Marcoz,
rilasciate alla stampa - vi ricordate quali sono state le sue
risposte alle varie interpellanze? - non si è mai sentito accennare
al problema dell'agri-turismo, nonostante vengano richiesti dei
finanziamenti per l'Assessorato e per le sue varie iniziative.
Quanto ha detto l'Assessore Marcoz, ad eccezione della risposta
data al punto 3 dell'interpellanza, è una ripetizione pari pari di
quello che aveva già dichiarato nell'80 in occasione di un mio
intervento appunto sul problema dell'agri-turismo. In
quell'occasione l'Assessore ebbe a dire che la legge era già
pronta, ma che mancavano i finanziamenti, tant'è che erano previsti
50 milioni di lire, se non vado errato, per il suo funzionamento, e
che sarebbe stata prevista nel bilancio 1981. La legge invece è già
slittata nel bilancio 1982 e comunque ritengo che non sia buona
amministrazione continuare ad organizzare dei corsi per questo
settore fintanto che non si hanno le idee chiare degli sbocchi
concreti che si offrono ai partecipanti.
Mi auguro che l'Assessore porti al più presto questa legge in
Consiglio come ci aveva promesso nel 1980; che dopo un anno e mezzo
di consultazioni, incontri ed esperienze acquisite, finalmente
questo DL possa essere presentato al Consiglio regionale, perché
quest'attività si sta sviluppando in Valle d'Aosta ed è necessario
dare ora degli indirizzi e delle regolamentazioni ben precise per
il suo svolgimento; eventualmente il problema della necessità di
avere dei finanziamenti per la ristrutturazione dei locali, etc. lo
si può prendere in considerazione in un secondo momento.
