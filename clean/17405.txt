Classificazione
INDUSTRIA


Resoconto integrale del dibattito dell'aula
Oggetto del Consiglio n. 779 del 28 luglio 1999 - Resoconto
OGGETTO N. 779/XI Notizie sulla produzione di "Euromoneta" da
parte della "Verrès S.p.A.". (Interpellanza)
Interpellanza Premesso:
- che lo stabilimento Verrès S.p.a. sta producendo tondelli per
euromoneta, peraltro in quantità ridotta rispetto ai valori
"promessi autorevolmente" qualche mese fa;
- che Verrès S.p.A. è una delle numerose aziende valdostane a
partecipazione pubblica;
- che, nonostante la limitatezza della produzione, una porzione
delle "partite" non osserverebbe i parametri fissati
dall’Unione Europea relativamente alle
caratteristiche tecniche dell’euromoneta;
- che, per questa ragione, tali "partite" sarebbero state
rifiutate e, di conseguenza, stipate dalla Verrès S.p.A. in un
magazzino situato ad Issogne;
tutto ciò premesso i sottoscritti Consiglieri regionali
Interpellano
la Giunta regionale per sapere:
1) se è a conoscenza dei fatti esposti in premessa;
2) se l’inosservanza dei parametri comunitari sia
imputabile alla Verrès oppure ad altri fattori;
3) quando prevede che lo stabilimento valdostano sarà in grado
di effettuare la "promessa" produzione di euromoneta, nel rispetto
– altresì – delle indicazioni
tecniche formulate dall’Unione Europea.
F.to: Tibaldi - Frassy - Lattanzi
Presidente
La parola al Consigliere Tibaldi.
Tibaldi (FI)
Anche se il gruppo consiliare di Forza Italia
non possiede quei sofisticati strumenti satellitari di cui dispone
la Protezione civile per monitorare la Becca di Nona, comunque la
terza interpellanza che presentiamo oggi sulla Verrès S.p.A. è
indicativa di una situazione che ci permettiamo di controllare da
vicino con formule e suggerimenti più modesti rispetto a quei
sofisticati strumenti, ma che ci inducono a pensare, sulla base
degli atti che oggi proponiamo, che l'industria non segua quel
corso autorevolmente previsto, come segnaliamo nella premessa
dell'interpellanza, qualche mese fa dalla stessa Giunta regionale,
dallo stesso Assessore all'industria, dagli stessi Parlamentari
valdostani.
Terza interpellanza che questa volta si incentra sulla
produzione di Euromoneta, produzione di Euromoneta che venne già
segnalata come punto di forza dello stabilimento qualche mese fa,
in particolare si parlava di 40 mila tonnellate nel triennio
1999-2001, 40 mila tonnellate che si sono ridotte prima a 16 mila e
poi a 14.500 circa e che oggi ci risulta addirittura non arrivino a
destinazione perché i tondelli per la monetazione presentano delle
imperfezioni.
Allora una piccola cronistoria. Il 9 dicembre i Parlamentari
valdostani e l'Assessore Ferraris hanno avuto un incontro con il
Presidente del Poligrafico Tedeschi, il quale si era impegnato a
discutere e comunque ad informare la Regione rispetto ai piani che
avrebbero riguardato lo stabilimento di Verrès all'interno di quel
piano d'impresa di ristrutturazione che doveva essere fatto per il
risanamento del Poligrafico.
Per quanto riguarda la produzione dell'Euro, ci veniva detto
rispondendo a un'interpellanza del 10 febbraio scorso:
"L'Euro è
partito"
. Queste sono le parole dell'Assessore Ferraris, il
quale in riferimento all'interpellanza ci informava che il
presidente dell'istituto non aveva ancora presentato il piano di
risanamento di cui si parlava nel documento, ma che comunque lo
stabilimento di Verrès sarebbe rimasto il fornitore privilegiato
della Zecca di Stato.
A distanza di qualche mese da quel 10 febbraio scorso le
informazioni che possediamo sono di segno molto distante rispetto a
quanto è stato detto. La Verrès S.p.A. ha prodotto una serie di
partite di Euro, non tutte le pezzature come era inizialmente
previsto, ma le pezzature minori; quest'Euro non arriva alla Zecca
di Stato, ma si ferma in un magazzino di Issogne perché queste
partite sarebbero state rifiutate in quanto, come dicevo, non
perfette sotto il profilo tecnico per la non osservanza dei
parametri tecnici fissati da una competente commissione. Circa 700
tonnellate, e sui dati mi potrà confortare o meno l'Assessore
Ferraris, sarebbero stipate in un magazzino di Issogne.
Una sola partita sarebbe giunta a destinazione, sarebbe stata
oggetto di studio e sarebbero state rilevate queste imperfezioni
relative all'impermeabilità elettrica. Nonostante questa produzione
a ritmo ridotto e che non arriva a destinazione, la Verrès S.p.A.
starebbe continuando ad assumere a tempo determinato personale, in
particolare circa 45 assunzioni sarebbero state disposte
dall'inizio dell'anno e questo dato è incongruente con una
produzione che parte, ma che non arriva alla Zecca di Stato.
L'interpellanza quindi mira a fare un po' di chiarezza, è la
terza non è la prima, ripeto, mira a fare un po' di chiarezza su
questa situazione anomala che si sta verificando in questo
stabilimento della bassa Valle che è una delle tante aziende
valdostane a partecipazione pubblica, sappiamo che molte sono le
aziende valdostane a partecipazione pubblica, anzi quelle più
significative perlomeno per quanto concerne la dimensione
occupazionale sono a partecipazione regionale. Allora visto che la
Regione è un'azionista e non di poco conto e che guarda a ciò che
avviene in uno stabilimento come quello della Verrès S.p.A., la cui
prospettiva produttiva e occupazionale è fondata proprio sulla
produzione di Euromoneta, ci farebbe piacere sapere dall'Assessore
all'industria cosa sta accadendo nello stabilimento di Verrès.
Abbiamo formulato tre domande molto puntuali: se è a conoscenza
dei fatti esposti finora; se l’inosservanza di
questi parametri comunitari e in particolare la cosiddetta
impermeabilità elettrica siano imputabili a deficienze
tecnico-organizzative della Verrès oppure ad altri fattori che
l'Assessore conosce, ma che noi non conosciamo; quando prevede che
lo stabilimento valdostano sarà in grado di effettuare questa
promessa produzione di Euromoneta nel rispetto di queste
indicazioni tecniche formulate dall’Unione
Europea.
Presidente
La parola all'Assessore all'industria,
artigianato e energia, Ferraris.
Ferraris (GV-DS-PSE)
Siamo, come ricordava il Consigliere
Tibaldi, alla terza interpellanza sulla Verrès, credo che forse per
approssimazioni successive potremmo arrivare alla definizione del
problema, nel senso che a differenza delle prime interpellanze in
cui si negava il fatto che si stessero producendo dei tondelli per
monetazione Euro nello stabilimento di Verrès, nell'ultima
interpellanza si riconosce che qualcosa sta succedendo per quanto
riguarda la produzione stessa, superando così in qualche modo
dichiarazioni che erano state fatte il 10 febbraio dallo stesso
Consigliere.
Qual è la situazione della Verrès? La Verrès ha dedicato la
prima parte del 1999 a realizzare la produzione di monete già in
circolazione, quindi monete che sono ancora in circolazione oggi,
previste dal Tesoro per il 1999 (quindi monetazione nazionale) e
contemporaneamente sono state avviate le prove di fabbricazione per
diversi tagli dell'Euro. Naturalmente in questa fase di messa a
punto sia dei materiali impiegati, sia delle specifiche tecniche
dei semiprodotti per monetazione, vengono prodotti degli scarti
fisiologici che hanno comunque possibilità di recupero. Le
produzioni del primo semestre 1999 sono state pari a 2.410
tonnellate di cui 1.750 tonnellate per la produzione di monetazione
italiana e 660 tonnellate per la monetazione Euro.
Si tenga conto che la monetazione Euro proseguirà non solo nel
1999, ma anche nel corso del 2000 e del 2001 e che la fine della
produzione andrà in attuazione nel 2002, quindi ci sono ancora
quasi tre anni di produzione per quanto riguarda questo tipo di
moneta.
Per venire alle questioni poste nell'interpellanza, si pone
anzitutto una questione di utilizzo di magazzini, cioè si chiede
che ruolo ha il magazzino ad Issogne. Questo magazzino è dovuto al
fatto che la produzione di monete fatta dallo stabilimento di
Verrès - questo è un dato storico - è eccedente la capacità di
trasformazione della Zecca per cui c'è sempre stata, e con la
produzione dell'Euro sarà incrementata, la necessità
d'immagazzinare le produzioni fatte dallo stabilimento. Il
magazzino di Issogne viene utilizzato provvisoriamente dalla Verrès
perché il 2 luglio 1999 è stato realizzato un contratto di
locazione fra Regione e la Verrès S.p.A. per far sì che in un'area
dello stabilimento di Verrès venga costruito un magazzino per lo
stoccaggio delle monete che dovranno poi essere portate alla
coniatura nella Zecca.
Per quanto riguarda la questione legata all'inosservanza dei
parametri comunitari, se questi siano imputabili alla Verrès o ad
altri fattori, la situazione è la seguente: lo stabilimento ha
avviato le produzioni delle monete in lega chiamata "Nordic gold",
per quanto riguarda una particolare moneta, quella dei 20
centesimi, si sono verificati dei problemi di conducibilità
elettrica come ricordava il collega Tibaldi, ma questo è da
attribuirsi non tanto alla Verrès quanto alla struttura metallica
della lega, problemi analoghi si sono verificati in altre Zecche
europee, ad esempio Francia e Austria, e comunque attualmente lo
stabilimento sta producendo in conformità alle ultime precisazioni
tecniche che sono state indicate dal Comitato monetario europeo che
sovrintende a queste questioni, quindi la produzione nello
stabilimento sta andando avanti e continuerà nei prossimi mesi nel
rispetto delle indicazioni ultime che sono state formulate
dall'Unione europea.
Oltre alle monete in lega "Nordic gold", la Verrès sta
producendo delle monete in acciaio ramato, i 5 centesimi di Euro, e
ha avviato la produzione della moneta bimetallica, una parte di
questa produzione, circa 150 tonnellate, è stata commissionata
dalla Zecca olandese. Attualmente la produzione si svolge su tre
linee di produzione delle quattro che sono quelle a disposizione
dello stabilimento. Sulla quarta linea sono in atto dei lavori di
ammodernamento degli impianti e anche di taratura di una pressa.
Non so se dovremo utilizzare strumenti sofisticati per andare a
verificare queste cose, ma credo che una cosa molto semplice da
fare sia quella di andare a vedere nello stabilimento cosa succede.
I dati che ho fornito sono dati evidenti e sono ovviamente
verificabili in loco.
Presidente
La parola al Consigliere Tibaldi.
Tibaldi (FI)
La non risposta dell'Assessore non mi
tranquillizza, mi preoccupa, perché l'Assessore non ha risposto
alle domande che sono state puntualmente invece indicate
nell'interpellanza.
L'Assessore ha detto solamente che si stanno facendo prove di
fabbricazione; della produzione finora effettuata 2.410 tonnellate
rappresentano la quantità generale prodotta a Verrès, 660
tonnellate sono di Euro. Se i dati non vengono confusi, queste 660
tonnellate sono tutte finite ad Issogne tranne una partita.
Questo l'Assessore non lo ha detto esplicitamente, ma lo ha
confermato con la sua non risposta, quindi significa che le prove
di fabbricazione dell'Euromoneta da parte della Verrès finora in
660 tonnellate sono tutte finite nel magazzino di Issogne, ma non
penso tanto per uno stoccaggio o per un'eccedenza, come diceva
l'Assessore, ma perché non vanno bene perché queste monete non
hanno tutti i parametri richiesti dal Comitato monetario europeo e
l'assenza di una risposta esplicita da parte dell'Assessore,
ripeto, non mi tranquillizza, anzi mi preoccupa, come preoccupa le
maestranze che lavorano all'interno di questo stabilimento perché
vedono affluire gente che viene assunta per questa promessa
produzione, ma in realtà si rendono conto che il loro lavoro
finisce in un magazzino di Issogne piuttosto che andare verso la
naturale e ovvia destinazione che sarebbe la Zecca di Stato.
Non vorrei che si parlasse domani di questo magazzino di Issogne
come si è parlato fino a qualche tempo fa del magazzino della
GE.CA. per quanto riguarda la fontina, cioè che il magazzino di
Issogne diventi una "GE.CA. a vocazione industriale", tarato e
dimensionato su quelle che sono le esigenze mancate o meglio la
produzione mancata della Verrès S.p.A., quindi, Assessore, non mi
ritengo assolutamente soddisfatto della risposta che ci ha fornito;
ha ammesso di conoscere i fatti esposti in premessa perché questo
magazzino esiste ed è diventato il luogo di stoccaggio
dell'Euromoneta mancata.
L'inosservanza dei parametri comunitari a chi è imputabile,
Assessore? Si dovrebbe sapere essendo azionisti di riferimento
all'interno di questa società. È colpa di qualche linea produttiva
all'interno dello stabilimento di Verrès o è colpa di parametri che
ci sono stati comunicati in un momento tardivo, in un momento
successivo rispetto a quella che doveva essere una commessa per
iscritto effettuata dal Poligrafico?
E infine la terza domanda è anch'essa rimasta inevasa, cioè
quando si prevede che lo stabilimento sarà in grado di effettuare
una promessa produzione riuscendo così a fare quel salto di qualità
dalle cosiddette prove di fabbricazione alla fabbricazione vera e
propria. Teniamo presente che la fabbricazione di Euromoneta è
stata modulata su un arco di tre anni; sono passati 6-7 mesi, anzi
qualcosa di più rispetto ai primi momenti in cui si facevano queste
autorevoli dichiarazioni e stiamo ancora producendo prove, prove e
prove che purtroppo finiscono ad Issogne. Ripeto, non vorremmo che
il magazzino di Issogne avesse quella stessa vocazione che ha avuto
la GE.CA. per il comparto agricolo in particolare della produzione
di fontina.
