Classificazione
AMMINISTRAZIONE REGIONALE
Ordinamento degli uffici e del personale



Oggetto del Consiglio n. 2556 del 26 luglio 2012 - Resoconto
OGGETTO N. 2556/XIII - Interpellanza: "Indizione di un
concorso per l'assunzione a tempo indeterminato di dieci vigili del
fuoco".
Interpellanza
La Regione Valle d'Aosta ha indetto un concorso per
l'assunzione a tempo indeterminato di dieci vigili del fuoco per il
Corpo valdostano dei vigili del fuoco.
Ricordando che in forza della legge regionale 10 novembre
2009, n. 37 (Nuove disposizioni per l'organizzazione dei servizi
antincendi della Regione autonoma Valle d'Aosta/Vallée d'Aoste) il
Corpo valdostano dei vigili del fuoco può svolgere le funzioni
relative ai servizi antincendi aeroportuali, presso l'aeroporto
regionale, secondo la normativa vigente in materia e sulla base di
specifiche convenzioni stipulate dalla Giunta regionale con la
società concessionaria.
I sottoscritti Consiglieri regionali
Interpellano
Il Governo regionale per sapere:
1) se il concorso in questione è indetto in conseguenza della
necessità di svolgere le funzioni relative ai servizi antincendi
aeroportuali;
2) con quante unità di personale del Corpo valdostano dei
vigili del fuoco, per turno e complessive, e con quale spesa
complessiva si intendono assicurare, nel pieno rispetto delle
disposizioni vigenti, le funzionalità dell'aeroporto Corrado Gex in
caso di apertura al traffico commerciale;
3) se il concorso in questione soddisfa pienamente il
fabbisogno richiesto;
4) se la Giunta intende procedere ad ulteriori concorsi per
l'assunzione a tempo indeterminato di vigili del fuoco entro la
corrente legislatura.
F.to: Louvin - Bertin
Presidente
- La parola al Consigliere Louvin.
Louvin (ALPE)
- Grazie Presidente.
In questo caso è una preoccupazione comune, del collega Bertin e
mia, di cercare di sapere qual è il futuro della sicurezza per
quanto riguarda l'aeroporto di Aosta, infrastruttura sulla quale da
anni le manifestiamo le nostre preoccupazioni non solo di carattere
strutturale, ma soprattutto per quanto riguarda i costi gestionali
futuri. D'altra parte, Presidente, non le sarà sfuggito anche dalla
lettura de "La Stampa" di ieri come anche nel caso spagnolo, che
abbiamo già evocato nella chiacchierata di ieri, abbiamo delle
nostalgie autonomiste lei dichiara, peraltro mai sopite, noi in
Catalogna ci siamo stati anche negli scorsi anni a sostenere cause
referendarie e di autodeterminazione, mentre autonomisti molto più
tiepidi hanno addirittura votato in questo Consiglio contro queste
iniziative; per la verità noi, come autonomisti, il cuore nel
freezer non lo abbiamo ancora messo...ma non era questo il tema
della discussione. Dicevo a proposito dell'immagine spagnola di
ieri, guarda caso, proprio gli aeroporti erano raffigurati nella
pagina vicino alla crisi regionali, in molte Regioni europee
investimenti eccessivi o costi esorbitanti di gestione rispetto a
strutture aeroportuali vengono indicati come uno degli indicatori
di elevatissima spesa del sistema politico regionale e quindi come
indicatore di spreco che può mettere in discussione un'intera
politica. Siamo preoccupati che l'aeroporto di Aosta, per come è
stato concepito in questa fase, per l'impostazione che gli è stata
data, non diventi una di queste realtà emblematiche di un
sovradimensionamento e di un'eccessiva volontà di potenza della
Regione rispetto alla sua sostenibilità economica.
Mettiamo in relazione questo con una questione che sappiamo non
avere solo tale funzione, che è il concorso già attivato per
l'assunzione di 10 vigili del fuoco per il Corpo valdostano. Ci
preme, alla luce delle disposizioni che abbiamo votato in questa
legislatura sulla riorganizzazione del Corpo, poter capire quanto
sarà il fabbisogno reale di tale struttura, credo che ne stiate
parlando, perché i tempi sono maturi per avere un disegno
organizzativo preciso, quante unità saranno necessarie per turno e
complessivamente quanto costerà tenere aperto l'aeroporto al
traffico commerciale. Questo in relazione a tale concorso,
all'eventualità di altri concorsi, ma soprattutto per capire quanto
sarà il fabbisogno e quanto questo verrà a gravare sulle finanze
regionali. Grazie.
Presidente
- La parola al Presidente della Regione,
Rollandin.
Rollandin (UV)
- Grazie Presidente.
Il tema dell'aeroporto viene evocato sovente in quest'aula,
anche a ragione; purtroppo, come l'Assessore ha spiegato, per altri
versi le questioni di controversie legate con l'attuale gestore non
aiutano a prendere decisioni in tempi rapidi, anzi stanno
aggravando la situazione e su questo faremo una puntualizzazione,
perché è corretto che ci sia un'informativa generale su tutto
quello che è il percorso del contenzioso relativo ai vari fatti. Lo
dico a corollario di questa interpellanza che lei ha fatto su un
tema specifico, collegandolo con un atto amministrativo che è il
concorso per i vigili del fuoco, i quali sono collegati con questa
attività e darò adesso le risposte puntuali, riservandomi una breve
considerazione nel merito.
"Se il concorso in questione è indetto in conseguenza della
necessità di svolgere le funzioni relative ai servizi antincendi
aeroportuali"
: il concorso recentemente indetto per
l'assunzione a tempo indeterminato di 10 unità per il Corpo
valdostano dei vigili del fuoco non ha diretta relazione con il
servizio antincendio aeroportuale, ma è conseguente alla necessità
di reintegrare le carenze di organico del Corpo valdostano dei
vigili determinatesi a seguito dei pensionamenti e dei passaggi di
qualifica degli ultimi anni.
"Con quante unità di personale del Corpo valdostano dei
vigili del fuoco, per turno e complessive, e con quale spesa
complessiva si intendono assicurare, nel pieno rispetto delle
disposizioni vigenti, le funzionalità dell'Aeroporto Corrado Gex in
caso di apertura al traffico commerciale"
: l'Aeroporto Corrado
Gex, ai fini del servizio antincendio aeroportuale, è attualmente
classificato in quarta categoria, per cui il servizio antincendio è
assicurato con sei unità di personale per turno, che
complessivamente, tenendo conto di ferie, malattie e permessi,
corrispondono a 36 unità di personale. La spesa complessiva ammonta
su base annua a circa 800.000 euro. In caso di classificazione di
quinta categoria, il personale necessario sarebbe di 11 unità per
turno; in caso di classificazione di sesta categoria, invece il
personale necessario sarebbe di 12 unità per turno e quindi 72
complessive. Occorre però tener presente che il quadro normativo
regionale relativo ai vigili del fuoco, a seguito delle modifiche
apportate recentemente dalla legge n. 3/2012, non prevede più
l'obbligo per i vigili del fuoco di assicurare il servizio
antincendio aeroportuale, che ad oggi è una funzione che il Corpo
può svolgere sulla base di specifiche convenzioni stipulate con il
gestore dell'aeroporto e quindi il gestore potrebbe provvedere in
modo diverso. Di questo abbiamo discusso, su tale cambio che
sembrava marginale "può" o "deve", finora era un obbligo e i vigili
dovevano esserci; c'è stato un cambiamento e a chiamata dovevano
essere presenti. Oggi non è più così e ultimamente abbiamo risposto
al gestore dicendo: "tenuto conto della modifica della legge, o tu
prevedi di essere autosufficiente, oppure, se chiedi, i vigili
danno la loro disponibilità se hanno il personale adeguato o
trovano il modo di utilizzare personale preparato in base alla
convenzione", quindi al di fuori e al di là dei compiti
istituzionali e quindi potrebbe rientrare in quella logica.
"Se il concorso in questione soddisfa pienamente il
fabbisogno richiesto"
: nell'attuale situazione, in assenza di
servizi aggiuntivi, riferiti in particolare ai servizi di cui lei
chiedeva, l'organico come sarà reintegrato attraverso il concorso
appena bandito può essere ritenuto soddisfacente; in caso di picchi
lavorativi dovuti ad emergenze limitate nel tempo che non
necessitano di particolari specializzazioni, è possibile fare
ricorso alla chiamata in servizio temporaneo di unità della
componente volontaria del Corpo, ai sensi dell'articolo 87 della
legge n. 37/2009. Credo di dover ricordare che il bando è come
richiesto in quest'aula per professioni.
"Se la Giunta intende procedere ad ulteriori concorsi per
l'assunzione a tempo indeterminato di vigili del fuoco entro la
corrente legislatura"
: come ho già detto, la risposta è "no",
perché quelle che sono soddisfano le richieste.
Ne approfitto per dare una risposta che devo a lei e al collega
Chatrian parlando di vigili del fuoco della Bassa Valle: la
conclusione a cui si giungerà sarà quella di non prevedere
ulteriori stazioni di vigili permanenti nella Bassa Valle. È una
decisione che verrà presa a breve e che completa quell'iter che era
stato iniziato qualche anno fa. Non si farà una stazione
permanente, l'unica è a Courmayeur e, da un punto di vista
organizzativo, si sta rivedendo il problema degli organici e
dell'impatto, tenendo conto dei tempi di percorrenza per
raggiungere le stazioni nell'ambito dell'arco di operatività delle
sedi già esistenti, dei mezzi e delle sedi dei vigili volontari,
che sono, per fortuna, distribuiti su tutto il territorio
regionale; questo ad integrazione delle sue richieste.
Presidente
- La parola al Consigliere Louvin.
Louvin (ALPE)
- Grazie Presidente.
Parto da questa ultima informazione, che è di grande interesse,
noi abbiamo insistito per avere chiarezza su un tema sul quale c'è
da anni una forte attesa, colgo quest'ultimo riferimento
all'esistenza di sedi dei vigili del fuoco volontari, perché
crediamo che debba essere fatto un grosso sforzo di integrazione.
Ci sono sul tavolo strutture, ci sono stati investimenti molto
robusti anche da questo lato e una forte integrazione di sistema da
tale punto di vista potrebbe dare una risposta al problema ormai
annoso del distaccamento dei vigili del fuoco in Bassa Valle.
Pensiamo che sia possibile che alcuni dei vigili del fuoco trovino
collocazione operativa attraverso una stretta sinergia in un quadro
organizzativo rinnovato. Su questo saremo forse a tenerle caldo in
futuro per capire meglio che sviluppo avrà tale questione, a noi
preme che ci sia una sicurezza territoriale delocalizzata, non
eccessivamente onerosa, visti i tempi attuali, ma, se ci sono delle
strutture, devono essere utilizzate al meglio e sono certo che
potranno essere trovate soluzioni interessanti. Ci sono sedi come
quella di Verrès che hanno una fortissima dotazione, insomma si
studierà tale questione e grazie per averci informato sulla
questione.
Torno alla vicenda aeroportuale, perché le ipotesi che stavamo
orecchiando in questi ultimi tempi vengono nettamente confermate.
Si va in un
range
dalle 36 alle 72 unità possibili a seconda
della classificazione dell'aeroporto. Quando furono presentati il
modello organizzativo e le ambizioni di traffico dell'aeroporto
della Valle d'Aosta, si parlò di una soglia ottimale di 40.000
passaggi l'anno, questi significano 120 passaggi al giorno. Mi pare
di capire che avremmo una situazione abbastanza paradossale, dove
rischieremmo di avere un pompiere per ogni due passeggeri al giorno
in media a carico dell'Amministrazione, che mi pare essere un
leggero sovraccosto. Lei ha detto che questa è un'ipotesi massima
teorica, potrebbe anche esserci un'esternalizzazione del servizio,
il fatto che sia esternalizzato non riduce la spesa, cambia poi il
fatto che non sono dei dipendenti pubblici i vigili del fuoco
professionisti, ma è una vicenda che abbiamo già conosciuto con il
Tunnel del Monte Bianco, partito in un certo modo e poi
esternalizzato. Il costo rimane, potrà essere rifilato, ma è un
costo spropositato. Siamo a continuare a tirare l'allarme su questi
costi futuri: un aeroporto dove ci sono due passeggeri per un
pompiere non è un aeroporto sostenibile! Invitiamo quindi ancora
una volta e molto fortemente a mettere bene a fuoco i costi futuri
di questa aerostazione, perché rischiamo di trovarci con un'opera
alla spagnola, ma anche in Italia ne abbiamo da Comiso in avanti,
la lista è lunghissima. Siamo per un aeroporto che mantenga dei
caratteri diversi, più limitati, che valorizzi fortemente quelle
forme di volo di cui parleremo fra poco e che non ecceda in
ambizioni, perché in questo momento sono ambizioni che alla
comunità nel suo complesso possono costare molto care. Grazie.
