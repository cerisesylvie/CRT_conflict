Classificazione
TURISMO E INDUSTRIA ALBERGHIERA
Ricettività turistica



Oggetto del Consiglio n. 390 del 28 gennaio 2014 - Resoconto
OGGETTO N. 390/XIV - Interpellanza: "Attivazione del corso
per la realizzazione del progetto denominato "Pour une
qualification de l'accueil touristique".
Presidente
- Siamo al punto 18 all'ordine del giorno. Ha
chiesto la parola la Consigliera Patrizia Morelli, per
l'illustrazione; ne ha facoltà.
Morelli (ALPE)
- Merci Président et bon après-midi à tout
le monde.
La questione che mi accingo ad affrontare può sembrare una
questione marginale, in realtà è emblematica del momento che stiamo
vivendo: mi riferisco ad un progetto cofinanziato dal Fondo sociale
europeo
"Pour une qualification de l'accueil touristique"
, i
cui partner sono i classici partner dei progetti europei, tra cui
naturalmente la Regione, e il cui promotore è il Liceo linguistico
di Courmayeur. È un progetto interessante che era rivolto a 14
persone inattive, giovani in cerca di prima occupazione, donne,
uomini disoccupati o lavoratori precari o a rischio di perdita del
posto di lavoro, in possesso di un diploma di scuola superiore o di
una qualifica, finalizzato ad agevolare e sostenere un positivo
inserimento o rientro nel mercato del lavoro, ed è in questo senso
che ritengo questa questione emblematica di un momento difficile,
in cui sempre più persone sono senza un posto di lavoro, vuoi
perché non l'hanno mai avuto (come i giovani), vuoi perché sono
vittima di un licenziamento. Questo progetto, oltretutto, è un
progetto che va nel senso di qualificare personale da dedicare
all'accoglienza turistica, e dunque va proprio nel senso di una
migliore professionalità e preparazione in un settore che, forse, è
ancora uno dei settori che può in qualche modo risollevare le sorti
economiche della nostra regione.
Questo progetto era molto ben articolato; ricordo che i
partecipanti dovevano avere un titolo di studio di scuola superiore
e il percorso di selezione è stato ugualmente un percorso di
selezione complesso e strutturato. Si sono presentati una
sessantina di concorrenti che hanno affrontato tre giornate di
prove selettive nel mese di ottobre, nelle quali hanno affrontato
prove scritte con questionari anche di un certo livello, perché si
dice:
"sono in coerenza con i prerequisiti richiesti per i
principali test d'accesso ai corsi di laurea triennale in economia
previsti dalle università italiane"
, tant'è che veniva
richiesta padronanza degli strumenti di base della logica della
matematica, possesso delle competenze linguistiche italiane,
conoscenza della lingua francese e inglese, padronanza di
applicativi informatici (quelli classici, Open Office, eccetera).
Anche la prova scritta si è svolta in una giornata del mese di
ottobre e poi sono seguiti i colloqui individuali e lavori in
gruppo. Il progetto prevedeva l'ammissione di 14 candidati e 14
candidati hanno superato egregiamente le prove; la data di inizio
del corso era prevista per fine ottobre 2013. Il corso prevedeva
tra l'altro - mi è stato detto - anche un minimo di formazione
linguistica in russo, proprio per andare incontro a quelle che sono
le esigenze del mercato turistico valdostano e cercare di fornire
delle risposte in senso professionalizzante.
Di questo progetto, però, ora, non si sa più niente e i 14
candidati che sono stati ritenuti idonei, all'inizio di dicembre
hanno ricevuto una comunicazione con cui è stato comunicato loro
che ad oggi, cioè al 2 di dicembre 2013, l'organizzazione non era
in grado di comunicare la data di inizio del percorso formativo, in
quanto vi erano ancora delle difficoltà di ordine autorizzativo e
la lettera si concludeva con un:
"consapevoli del disagio che vi
stiamo creando, sarà nostra cura informarvi tempestivamente, non
appena otterremo l'autorizzazione del nostro legale
rappresentante".
Tutto questo succedeva ormai quasi due mesi
fa. Ad oggi, le 14 persone idonee non hanno ricevuto nessun'altra
comunicazione e si trovano nella situazione di ignorare se questo
corso di qualificazione, per il quale probabilmente qualcuno di
loro ha anche rifiutato delle offerte di lavoro o su cui tutti
facevano affidamento per riqualificarsi professionalmente, ma anche
per avere un piccolo sostentamento, poiché era prevista anche
un'indennità di frequenza di 5 euro all'ora...questo corso, che
dovrebbe durare 758 ore, per il momento è lettera morta, e quindi
la nostra interpellanza va nel senso di capire quali sono le
ragioni del ritardo nell'attivazione di questo corso e se è ancora
intenzione avviare questo percorso formativo.
Presidente
- Grazie. Ha chiesto la parola l'Assessore
Marguerettaz, per la risposta da parte del Governo; ne ha
facoltà.
Marguerettaz (UV)
- Grazie Presidente. Buon pomeriggio a
tutti.
Sicuramente la collega Morelli ha ragione da vendere, perché
sicuramente questo ritardo è, abbastanza inopportuno. In virtù
dell'interpellanza, quindi, ho provato a ricostruire la scala
saltando ovviamente qualche passaggio, ma l'ufficializzazione del
corso, dell'esito positivo della valutazione del progetto da parte
dell'allora Struttura che si occupa di questi progetti, era del 26
aprile 2013. Poi vi sono stati degli scambi di mail tra la
Struttura e l'Assessorato fintanto che, il 9 di agosto, c'è stato
l'invio ufficiale della bozza di convenzione all'Assessorato del
turismo. Poi, se possiamo immaginare una giustificazione, vi è
stato il cambio delle Strutture, vi è stato quindi il momento in
cui ci sono state le nuove nomine, ci sono stati i cambi dei
Dirigenti; fatto sta che dal 9 di agosto noi abbiamo un salto
nell'ambito del nostro Assessorato fino ad ottobre 2013, dove
l'Assessorato, quindi, con l'avvento del nuovo Coordinatore, ha
inviato al Liceo linguistico la convenzione per la firma. Lì, da
ottobre, il Liceo linguistico non ha più risposto fino a dicembre
2013 - da quello che mi risulta - dove tuttavia comunica di aver
cambiato ragione sociale in "Fondazione Liceo linguistico" e
quindi, a questo punto, l'Assessorato ha comunicato all'Agenzia del
lavoro il cambio di ragione sociale del Liceo e, fatti i dovuti
approfondimenti, il 20 gennaio 2014 l'Agenzia del lavoro ha mandato
avanti il provvedimento dirigenziale, il PD, per confermare il
progetto al Liceo linguistico dopo la variazione della ragione
sociale. Adesso, con la numerazione del provvedimento dirigenziale,
potrà essere firmata la convenzione, e pertanto rispondo anche alla
seconda domanda: verrà avviato il corso. Pur non essendo
un'attività mia, in questo io mi associo, e chiedo scusa a coloro
che purtroppo sono finiti in queste situazioni che non sono così
esemplari.
Presidente
- Ha chiesto la parola la Consigliera Morelli
Patrizia, per la replica; ne ha facoltà.
Morelli (ALPE)
- Merci Président.
Assessore, io prendo atto delle sue scuse; ritengo che però si
sia peccato d'informazione nei confronti di queste persone. Se
effettivamente dal 22 gennaio l'Agenzia del lavoro potrà nuovamente
riprendere i contatti con la nuova fondazione...beh, ci auguriamo
che al più presto questa nuova attività di formazione possa
prendere il via! Riteniamo tuttavia assolutamente sgradevole quanto
meno il trattamento irrispettoso nei confronti di queste persone, e
ci auguriamo che veramente, quanto prima, questa attività possa
prendere avvio. Sa, i cambi di Dirigenti...è vero, possono essere
una giustificazione; tuttavia ci sembra che un progetto che già era
costruito e che già aveva avuto un avvio nella scorsa
primavera...insomma, potesse procedere tranquillamente! In ogni
caso penso che le 14 persone risultate idonee apprenderanno oggi
questa notizia, anche se tardiva, e anche se probabilmente
avrebbero potuto esserne informate prima...apprenderanno questa
notizia con sollievo. Grazie.
Presidente
- Punto 19 all'ordine del giorno.
