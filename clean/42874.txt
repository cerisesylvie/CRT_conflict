Classificazione
ENTI LOCALI
LAVORO
ORDINE PUBBLICO - FORZE ARMATE



Oggetto del Consiglio n. 363 del 24 febbraio 2021 - Resoconto
OGGETTO N. 363/XVI - Interrogazione: "Interlocuzioni con le
rappresentanze sindacali e di categoria della polizia locale per
l'adeguamento dell'inquadramento contrattuale e salariale".
Bertin (Presidente) -
Punto 12 all'ordine del giorno. Per
la risposta il Presidente della Regione, ne ha facoltà.
Lavevaz (UV) -
Si chiede con questa interrogazione se
sono state avviate interlocuzioni con le rappresentanze sindacali
di categoria della polizia locale valdostana, al fine di adeguare
l'attuale inquadramento a livello nazionale. Confesso che ascolterò
con interesse la replica del consigliere Aggravi, credo o comunque
dell'altro proponente, perché mi sfugge un pochettino la
motivazione per la quale è stata fatta questa interrogazione in
questo momento, per il semplice fatto che io ho avuto in questi
mesi già alcune interlocuzioni con le organizzazioni sindacali, in
particolare nello specifico per quanto riguarda il personale del
comparto, per ovviamente diverse problematiche che riguardano sia
l'Amministrazione regionale, ma anche gli enti locali, anche su
tematiche molto specifiche tipo quelle dei Vigili del fuoco,
piuttosto che altre questioni riguardanti l'adeguamento dei
contratti del personale o anche di riprendere in mano iniziative
che si erano un pochettino arenate in questi ultimi anni, come
quella dell'istituzione di un fondo integrativo sanitario,
eccetera. Però devo dire che non ho ricevuto, e ho anche fatto fare
una verifica agli uffici a seguito della ricezione della
interrogazione, né da parte del Consiglio permanente degli enti
locali, né da parte delle organizzazioni sindacali nessuna
sollecitazione in tal senso riguardante gli agenti di polizia
locale.
Ovviamente il Governo regionale rimane a disposizione ed è
disponibile ad aprire un confronto su queste tematiche, che sono
ovviamente importanti, qualora ve ne fosse la necessità o comunque
compatibilmente con le disponibilità economiche. Quindi ringrazio
per la richiesta e ascolterò la replica.
Presidente -
Per la replica consigliere Aggravi, ne ha
facoltà.
Aggravi (LEGA VDA) -
Cercherò di essere sintetico e la
ringrazierei se volesse poi giustamente approfondire. O magari a
seguito di questa interrogazione ci saranno poi dei ritorni o dei
coinvolgimenti, perché in realtà la volontà veniva dal rispondere
ad alcuni operatori del settore appunto della polizia locale
riguardo a una questione in particolare, ovvero a un insieme.
Oggi, come si sa, l'inquadramento sostanzialmente
dell'ordinamento della polizia locale divide il corpo, se possiamo
sintetizzarlo così, tra agenti addetti al coordinamento e al
controllo e comandanti. Vi è una situazione, che tra l'altro le
organizzazioni sindacali forse più nel passato, forse tra il 2011 e
successivo, avevano già riscontrato in alcune realtà meno
strutturate, rispetto a un comando magari come quello del Comune di
Aosta, dove in particolare la figura degli addetti al coordinamento
e al controllo, che hanno delle responsabilità, delle incombenze e
un ruolo differente rispetto agli agenti, hanno un inquadramento in
Valle d'Aosta differente rispetto a quello esterno. Tipicamente
questi ruoli, come quello di comandante, vengono assegnati a una
categoria D, oggi abbiamo dei Comuni dove il ruolo dell'addetto al
coordinamento e controllo hanno una categoria C. Soprattutto ci
sarebbe, a detta di alcuni operatori del settore, il fatto che, se
andiamo poi a confrontare quello che avviene a livello nazionale
rispetto quello che avviene a livello locale, c'è anche una netta
differenza tra le retribuzioni, pur avendo delle responsabilità e
dei ruoli in alcuni casi che sono sostanzialmente simili.
Probabilmente, magari anche con una interlocuzione del CELVA,
giustamente in questa fase ci sono delle priorità diverse, però
comunque è un dossier sul quale poter avviare una valutazione
complessiva, soprattutto per quello che riguarda, come ho
sottolineato precedentemente, le incombenze di P.G. rispetto in
particolare alla categoria di mezzo, quindi coloro che sono addetti
al coordinamento e controllo, laddove in particolare nella maggior
parte dei Comuni non c'è un comandante, perché ovviamente la pianta
organica è ben diversa, ma le responsabilità comunque ci sono.
C'è poi, ad esempio, ma non voglio entrare troppo nel tecnico,
anche perché non sono un tecnico dell'ambito, ma comunque
informandosi vi era poi anche una differenza fra coloro che sono
addetti al coordinamento e al controllo e coloro che sono soltanto
addetti al coordinamento, proprio perché ci sono queste figure di
mezzo, un po' come erano gli appuntati dei Carabinieri. In
particolare, qui ci sarebbe la necessità di adeguare il livello di
retribuzione, a fronte di incombenze che comunque ci sono di questi
soggetti, rispetto al corpo nazionale.
Spesso e volentieri è capitato che magari, se nel passato noi
eravamo in una situazione di privilegio rispetto al resto d'Italia,
il tempo è passato e l'evoluzione delle contrattazioni e di quelli
che sono gli accordi tra le parti sono state ben differenti e noi
siamo rimasti fermi. Quindi forse è il caso di aprire questo
tavolo, però spero che questa interrogazione possa servire sia alle
organizzazioni sindacali, sia a chi si occupa del ruolo
amministrativo, penso a Regione ed enti locali, per poter
analizzare la tematica e vedere quello che si può fare.
