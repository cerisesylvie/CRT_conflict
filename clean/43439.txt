Classificazione
ASSISTENZA SANITARIA E OSPEDALIERA



Oggetto del Consiglio n. 810 del 21 luglio 2021 - Resoconto
OGGETTO N. 810/XVI - Interrogazione: "Benefici ottenuti dalla
Regione nell'ambito del progetto "Modello integrato di salute per
una Montagna inclusiva".
Bertin (Presidente) -
Punto n. 14 dell'ordine del giorno.
Risponde l'assessore Barmasse.
Barmasse (UV) -
Quali siano i benefici ottenuti dalla
Regione autonoma Valle d'Aosta nell'ambito del progetto MisMi. Il
progetto MisMi, progetto di cooperazione transfrontaliera
Italia-Francia Alcotra 2014-2020, ha permesso la sperimentazione di
servizi sociali e sanitari integrati, con la finalità di garantire
e semplificare l'accesso ai servizi anche nelle aree a rischio di
spopolamento o comunque nelle aree in cui vi era la necessità di
favorire la prossimità dei sopracitati servizi nei confronti dei
cittadini. Per quanto riguarda l'ambito sanitario, sono stati
sperimentati, con l'obiettivo di garantirne la continuità, un
servizio di telemedicina e l'infermiere di comunità. Per quanto
riguarda l'area sociale è stato avviato un servizio di prossimità
che, in collaborazione con il servizio di sportello sociale, ha
svolto una mappatura dei bisogni e delle risorse formali e
informali presenti sul territorio. Tale servizio ha contribuito
alla lettura dei bisogni sociali e alla mappatura delle reti
territoriali, facilitando l'accesso ai servizi, promuovendo
relazioni di buon vicinato e la costruzione di reti sociali in
grado di rispondere ai bisogni dei singoli e delle comunità.
Nello specifico, a titolo esemplificativo ma non esaustivo, si
riportano alcuni esiti concreti del servizio di animatore di
comunità. Sono stati costituiti due tavoli delle risorse composti
da enti locali, associazioni di volontariato e gruppi parrocchiali
con l'obiettivo di rispondere ai bisogni primari di famiglie in
condizioni di fragilità economica. Sono stati sviluppati vari
progetti territoriali di animazione territoriale e aggregazione,
tra i quali alcuni proseguono tutt'oggi anche con modalità
telematiche nel rispetto delle disposizioni di contenimento della
diffusione del Covid-19, quali ad esempio "Il giorno più bello
della mia vita", gruppo di anziani e giovani che raccontano con
l'approccio autobiografico esperienze vissute nella propria vita,
costumi, tradizioni eccetera, con l'obiettivo di costruire
relazioni, legami tra i partecipanti e favorire lo scambio
intergenerazionale. Il laboratorio "Cuore di maglia" dove sono
coinvolte signore che producono indumenti di maglia, come copertine
per gli anziani inseriti nelle microcomunità, cappellini per i
bambini nati prematuri, eccetera. Gli animatori territoriali,
inoltre, hanno contribuito alla costruzione del sistema di
distribuzione di generi alimentari, prendendo contatti diretti con
le associazioni di volontariato e supportando in una fase iniziale
i volontari nella distribuzione.
Per quanto riguarda i servizi sanitari di prossimità, tramite la
sperimentazione di un servizio di telemedicina finalizzato alla
riabilitazione a domicilio, è stato possibile verificare la
fattibilità di intervento e valutare le eventuali migliorie da
apportare al servizio medesimo, al fine di garantirne la
continuità. Il servizio di infermiere di comunità ha avviato una
collaborazione con i medici di famiglia per la presa in carico di
pazienti con specifiche patologie croniche, al fine di favorire
stili di vita sani. Sono stati effettuati sia interventi
individuali presso il domicilio dei pazienti sia eventi aperti
all'intera popolazione in ottica preventiva.
Considerata l'esperienza positiva degli interventi sperimentati
nel progetto MisMi, l'Amministrazione intende valutare la
possibilità di riproporre in tempi brevi il servizio di animatore
di comunità anche tramite l'utilizzo di fondi extraregionali, al
fine di contrastare le conseguenze economiche e sociali della
pandemia da Covid-19.
Presidente -
Replica il consigliere Manfrin.
Manfrin (LEGA VDA) -
Grazie assessore per la sua
spiegazione, le spiego come nasce questa interrogazione. Un giorno
leggo un entusiastico articolo su Aostasera che magnifica questo
progetto MisMi e vado a vedere quanto di collegato sul sito di
riferimento. C'è scritto che il servizio è iniziato il 15 marzo
2017, quindi a oggi mal contati siamo a circa quattro anni,
considerando la pandemia, circa 1500 giorni di servizio su questo
MisMi. Il
budget
totale che viene descritto, per quanto
riguarda la parte italiana, è di 1 milione 457 mila euro, il budget
FESR 1 milione 239 mila euro e le contropartite, che non so cosa
siano, 218 mila euro. Poi c'è la parte della Francia che è 300 mila
euro sul budget totale, 300 mila sul FESR, 56 mila di contropartite
e quant'altro. Quindi noi mettiamo come budget totale un milione e
mezzo più o meno.
Leggo questa notizia entusiastica che dice: "Gli animatori di
comunità attivi sul progetto MisMi sono stati complessivamente
quattro, espressi dalla cooperativa sociale l'Esprit à l'Envers.
Concretamente la loro azione è stata quella di andare in casa o nei
quartieri per raccogliere i bisogni, facilitare l'accesso ai
servizi, soddisfare alcune esigenze primarie o urgenti e improvvise
in stretto accordo con gli sportelli sociali attivi nell'ambito del
piano di zona." E io ringrazio i colleghi di Aostasera che hanno
presentato un bel prospettino di quelle che sono state le attività
condotte. In questo prospettino si può leggere che sono stati fatti
in quattro anni ben tre invii di servizi, diciannove visite
domiciliari con altre figure professionali, sessantasei pratiche
domiciliari, dodici commissioni senza utenti, quindici
accompagnamenti burocratici, diciannove informativi aiuti
economici, cinque accompagnamenti generici e tre accompagnamenti
sanitari. Mi sono detto: "Caspita, ma dove si è concentrata tutta
questa attività?".
Vuole sapere quante sono state le riunioni, invece, in quattro
anni, a fronte dei tre accompagnamenti sanitari, cinque
accompagnamenti generici e otto invii ai servizi? 1692 riunioni!
Quindi, io faccio tre accompagnamenti sanitari in quattro anni, un
accompagnamento sanitario all'anno scarso, e1692 riunioni e dico
anche che ho fatto un ottimo servizio per la comunità. Caspita,
perché per i 1500 giorni che ho conteggiato in quattro anni sono
più di una riunione al giorno! Allora mi sono chiesto: ma sono
riunioni fatte per giustificare lo stipendio che viene preso o sono
effettivamente delle riunioni che erano necessarie? E cosa è
scaturito da queste riunioni e dalla spesa di 1.457.690 euro? Io
benefici, qui su questo specchietto, non ne ho visti. Certo, ci
sono stati fatti anche ben 790 incontri di promozione, ma se noi
sommiamo 790 incontri di promozione e 1692 riunioni in quattro anni
e otteniamo al massimo cinque accompagnamenti generici, dodici
commissioni senza utenti, quindici informativi aiuti economici, io
credo oggettivamente che la spesa non valga il servizio.
Se devo spendere un milione e mezzo di euro per questo servizio,
probabilmente un milione e mezzo di euro può essere speso meglio e
con una migliore rendita.
