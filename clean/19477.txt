Classificazione
ASSISTENZA SOCIALE
Disabili


Resoconto integrale del dibattito dell'aula
Oggetto del Consiglio n. 2636 del 22 maggio 2002 - Resoconto
OGGETTO N. 2636/XI Problematiche relative alla gestione del
Centro di "Ollignan" per l'inserimento lavorativo dei disabili.
(Interpellanza)
Interpellanza Richiamato il contenuto della deliberazione n.
4826 del 20/12/1999 della Giunta regionale relativa alla gestione
del centro di "Ollignan", in Comune di Quart;
Osservato che la convenzione sottoscritta dalla Regione, per
l'affidamento della promozione e l'inserimento lavorativo dei
disabili, prevede l'inserimento di 15 persone nel primo anno di
attività e "almeno sino a 30 persone" negli anni successivi;
Tenuto conto che un altro degli obiettivi di gestione è quello
dell'autosufficienza economica della struttura;
Rilevato che gli obiettivi più significativi del progetto non
paiono essere stati finora raggiunti;
il sottoscritto Consigliere regionale
Interpella
l'Assessore competente per sapere:
1) quante sono le persone attualmente ospitate nella struttura e
qual è la loro capacità lavorativa;
2) quali sono i ricavi economici ottenuti dalla struttura e a
quanto ammontano i finanziamenti regionali concessi;
3) quale valutazione dà del progetto, come intende ovviare alle
difficoltà riscontrate e quale futuro può prevedersi per il centro
di "Ollignan".
F.to: Curtaz
Président
La parole au Conseiller Curtaz.
Curtaz (PVA-cU)
Questa interpellanza riguarda il "Centro
di Ollignan".
Il "Centro di Ollignan" è un'iniziativa che qualche anno or sono
la Regione ha assunto, ha finanziato in maniera consistente - mi
sembra di ricordare che solo la costruzione dell'edificio costò
qualcosa come circa 3 miliardi di lire - con un obiettivo ambizioso
e, devo dire, per certi versi condivisibile, quello di ospitare dei
disabili che fossero in grado di espletare un'attività lavorativa,
e dall'attività lavorativa espletata all'interno del centro si
sarebbero dovute ricavare delle risorse, tali da autofinanziare il
centro. Questi erano gli scopi essenziali dell'iniziativa, che
peraltro risultano in maniera chiara dalla deliberazione della fine
del 1999 della Giunta regionale e della successiva convenzione con
l'ente che gestisce la struttura. Due gli obiettivi principali:
primo obiettivo, ospitare gradualmente dei disabili fino ad un
minimo di 30 persone; secondo obiettivo, raggiungere nei tempi più
brevi possibili l'autosufficienza finanziaria.
Ora, i pochi elementi che abbiamo ci inducono a ritenere che
questi obiettivi non siano stati assolutamente raggiunti. Da qui
l'interpellanza, a distanza di due anni e mezzo dalla delibera
della Giunta regionale, con la quale chiediamo all'Assessore quali
sono gli elementi e i dati precisi - su questo invito l'Assessore a
non giocare sulla matematica, come ha fatto in occasione
dell'iniziativa precedente - per capire se c'è stato un minimo o un
massimo di autosufficienza economico-finanziaria, per capire se
questo progetto ha dato dei risultati positivi o se ha dato dei
risultati finora insoddisfacenti e, in questo secondo caso, quali
iniziative intende assumere l'Amministrazione per risolvere i
problemi evidenziati; infine, se c'è una speranza di futuro per il
"Centro di Ollignan", un futuro che sia in linea con quelli che
sono stati gli intendimenti e gli obiettivi esplicitati
dall'Amministrazione al momento della sua costituzione.
Président
La parole à l'Assesseur à la santé, au
bien-être et aux politiques sociales, Vicquéry.
Vicquéry (UV)
Inizierò con il dire che sono personalmente
molto soddisfatto e orgoglioso anche dell'attività della
"Fondazione Ollignan"; sottolineo orgoglioso, perché è una
struttura all'avanguardia nel panorama nazionale, che ha avuto
problemi di decollo e di avvio indiscutibili, di cui parlerò, ma
che ha ottime prospettive di sviluppo. Questa è la premessa di
fondo.
La "Fondazione di Ollignan", che è stata costituita con
deliberazione di Giunta n. 4826/1999, nel corso del 2000 ha
intensamente lavorato per consentire l'avvio della struttura, le
pertinenze, gli arredi, la messa a punto degli interni, lo scasso e
la predisposizione del terreno agricolo circostante la casa - che
non era stato previsto nell'appalto edile - nonché per concludere
l'iter amministrativo per l'ammissione concreta degli utenti al
centro e i contatti con le famiglie - che sono stati delicati e
laboriosi - con gli operatori interessati, eccetera. Solo un anno
dopo circa, per ragioni soprattutto strutturali e anche
organizzative, e cioè in data 15 gennaio 2001, hanno fatto il loro
ingresso a Ollignan i primi quattro ragazzi, a cui si sono aggiunte
gradualmente altre otto persone.
La finalità della "Fondazione Ollignan" e pertanto gli obiettivi
della gestione del centro sono volutamente ambiziosi, al fine di
costituire uno stimolo continuo al superamento delle difficoltà,
per il raggiungimento dei risultati di valore. Al di là delle
cifre, stiamo parlando di 12-13 ragazzi inseriti, rispetto ai 15
previsti indicativamente - diceva infatti la convenzione
all'articolo 2:
"Al primo anno di attività il numero dei
soggetti da inserire nel corso del primo anno di attività è
indicativamente di 15 persone"
- ad oggi, maggio del 2002,
indicativamente siamo a 12-13 persone oltre a quelle che sono state
inserite…
(interruzione del Consigliere Curtaz, fuori
microfono)
… comunque spero che il Consigliere
non faccia un ragionamento di quantità sui disabili e sugli
handicappati, ma se questa è la ragione dell'interpellanza ne
prendo atto.
Tutte le persone ospitate hanno in varia misura, a seconda della
loro possibilità, tratto grandi benefici dalle diverse occupazioni
formative, socializzanti e lavorative, organizzate sia all'interno
che all'esterno della struttura, cioè l'attività di manutenzione
della casa e preparazione dei pasti, l'attività di assemblaggio, le
attività agricole e manutenzione aree verdi, l'orticoltura vera e
propria, l'allevamento delle galline.
È in via di perfezionamento l'autorizzazione comunale - questa è
una prospettiva - all'apertura di una casa-vacanze che costituirà
un modello organizzativo per l'integrazione delle persone
emarginate e, non ultimo, una fonte di entrata economica. Riporto
di seguito alcuni dati, per rispondere puntualmente alle domande.
Le persone attualmente ospitate sono 12, l'ultimo inserimento
risale al settembre 2001; sono altresì state inserite nel centro
una persona di Châtillon per circa un mese e una persona di Sarre
per un giorno. Inoltre, per attività culturali minime, frequentano
la struttura altri quattro portatori di handicap del CSE di Quart
una volta la settimana e un portatore di handicap del SEFO di Aosta
due pomeriggi alla settimana, per un totale di 16-17 ragazzi.
Per gli anni 1999-2000, durante la fase di avvio, era prevista
l'erogazione di 400 milioni suddivisi per tranches, che sono state
erogate nel corso dei mesi; restano ancora da erogare per il
2001-2002 100 milioni da finanziare nel 2002. I corrispettivi
concernenti gli anni 2002-2003 e 2003-2004 saranno da prevedere ad
avvenuta verifica dei primi tre anni di gestione effettiva, somma
preventivabile in lire 50 milioni. Occorre premettere che la
struttura residenziale, la casa per vacanza, non è ancora entrata
in funzione, essendo in corso di perfezionamento l'autorizzazione
comunale all'apertura.
La natura propria del centro, che è agricola, concentra la
produzione nel periodo maggio-ottobre, per cui i ricavi 2002 non
sono al momento ancora prevedibili, anche se è stata predisposta la
seconda piattaforma dell'area a valle, con l'inserimento di una
nuova serra per il raddoppio della produzione agricola rispetto a
quella dell'estate scorsa, che è stata per il primo anno
sperimentale.
I ricavi dei soli prodotti agricoli nel 2001, che è stato l'anno
di avvio di impianto del centro, sono ammontati a 6 milioni di
lire, oltre a 2 milioni circa per i servizi; sulla base dei dati di
produzione del 2001 si prevedono per il 2002 le produzioni
riportate in un prospetto, che non sto a leggere, ma che va dai
pomodori per 2700 kg, alle melanzane, zucchine, patate, lattuga,
fagiolini, fragole, oltre alla produzione di uova biologiche.
A distanza di un anno dall'inizio dell'attività, sicuramente non
è possibile fare dei bilanci se non in modo molto parziale. Questa
parzialità, ripeto, è sicuramente positiva e incoraggiante per il
futuro: infatti, se nel giorno dell'inaugurazione auspicavo la
flessibilità della struttura, nel senso che la stessa doveva essere
concepita come capace di adattarsi ai bisogni di chi l'avrebbe
frequentata, e non come avviene di solito, lo dicevo a ragion
veduta, perché la difficoltà sostanziale nell'inserimento dei
ragazzi riguarda la tipologia dei ragazzi da inserire.
Ultimamente è stata data una disposizione interna, per poter
inserire anche i ragazzi che abbiano una patologia di natura
psichiatrica, fatta salva un'attenta valutazione dei casi da parte
delle équipes mediche a cui fanno riferimento, ma questa è una
scelta intervenuta solo circa due mesi fa, dopo numerosi colloqui e
confronti con gli operatori del settore, gli assistenti sociali e
con le famiglie interessate, per verificare la compatibilità delle
casistiche da inserire nel centro stesso. Segnalo inoltre che è
stata attuata un'interessante iniziativa: ragazzi e insegnanti
della scuola di formazione professionale per persone disabili, dai
16 ai 22 anni, denominata "Internationaler Band di Neohagen", in
Germania dell'Est, con i quali gli educatori e i ragazzi del
progetto di orientamento disabili nel corso del 2000 hanno avuto
momenti di confronto nell'ambito di visite programmate prima in
Germania e poi in Italia, tendenti ad acquisire la loro esperienza
in stages di formazione professionale specifici.
Si è altresì dimostrata reale la necessità che il Consiglio di
amministrazione abbia il costante supporto dell'associazione delle
famiglie per portatori di handicap, supporto che non è mai mancato.
Così come vitale è stato l'apporto tecnico dell'Assessorato
all'agricoltura e risorse naturali e dell'Institut Agricole, che
hanno permesso delle "performances" non indifferenti, anche sotto
l'aspetto quantitativo e qualitativo: al riguardo, cito solo ad
esempio la qualità biologica dei prodotti, che è uno degli
obiettivi base dell'attività di produzione.
Si è altresì rilevata opportuna la commercializzazione sia
diretta, sia attraverso la Cooperativa "Lo Pan Ner" e l'Institut
Agricole. Credo di poter affermare - come dicevo sempre in
occasione dell'inaugurazione - che questa struttura era il tassello
mancante delle linee generali delle politiche sociali adottate
dalla Regione Valle d'Aosta in materia di disabili e handicappati,
le quali, sviluppandosi lungo l'intero percorso di vita e partendo
dalla fase assistenziale dei casi più gravi, approdano alla
formazione e quindi all'integrazione lavorativa.
Questo è il sogno che ci siamo posti e credo di poter affermare
che il sogno si sta concretizzando, anche se molto difficilmente
raggiungeremo i trenta soggetti da inserire per le motivazioni che
dicevo in precedenza. Motivazioni che consistono essenzialmente in
un inserimento molto graduale, in esperimenti di inserimenti
lavorativi, che devono essere assolutamente in linea con l'attività
che svolge anche l'Agenzia regionale del lavoro nella materia.
Sotto questo punto di vista devo dire che si stanno perfezionando i
collegamenti, per evitare, da un lato, delle duplicazioni e,
dall'altro, di disperdere delle risorse sia finanziarie sia umane
assolutamente indispensabili. Concludo ripetendo che sono
assolutamente fiducioso nell'evolversi della situazione, anzi ne
sono orgoglioso per il modo in cui la struttura viene gestita.
Président
La parole au Conseiller Curtaz.
Curtaz (PVA-cU)
La risposta dell'Assessore contiene delle
osservazioni che non mi sono piaciute e che non condivido, e altre
osservazioni che ritengo più serie, ma a cui dovranno seguire delle
scelte politiche chiare. Cerco di fare un ragionamento.
Dov'è che non ho condiviso le risposte dell'Assessore? A parte
le difficoltà con il calendario, oltre che con l'aritmetica, non
condivido l'affermazione che, dati gli obiettivi, c'è da essere
molto soddisfatti. Non lo condivido perché i dati parlano chiaro e
non ci si può dire soddisfatti quando si pensa che obiettivi in
termini numerici non sono stati rispettati. Anche se capisco che
questo possa essere letto in positivo, nel senso che in Valle
d'Aosta potremmo non avere handicappati che necessitano di questa
struttura; ma, in quel caso, non capisco la previsione di 30 unità
al "Centro di Ollignan".
C'è da essere ancor più insoddisfatti soprattutto
sull'"autosufficienza economica", perché quando l'Assessore mi dice
che a fronte di spese annuali dell'ordine di centinaia di milioni
per ogni anno, il ricavo del 2001 della struttura è di circa 6
milioni circa, ci rendiamo conto che l'autosufficienza finanziaria
è una chimera, un sogno lontanissimo da realizzare.
L'Assessore ha dimostrato di sapere perché l'autosufficienza
finanziaria non c'è: non c'è per vari motivi, ma non c'è
soprattutto perché alcuni degli obiettivi non sono stati
realizzati. In primo luogo, non è stato ancora realizzato
l'obiettivo della casa-vacanze, che potrebbe - se opportunamente
gestito - fornire delle risorse alla struttura; qui però ci sono
dei ritardi, Assessore, che andranno ovviamente colmati, perché
finché non parte questa attività di supporto al "Centro di
Ollignan", diciamo di carattere agrituristico, è impossibile che le
risorse agricole, ancorché incrementate, possano sostenere
sufficientemente la struttura.
C'è un punto che lei ha accennato alla fine del suo intervento,
che merita una riflessione, perché è il punto essenziale. Il
"Centro di Ollignan" era partito per handicappati che fossero in
grado di espletare un'attività
lavorativa…
(interruzione dell'Assessore Vicquéry, fuori
microfono)
… sì, perché questa è la filosofia
della delibera e lei non può dirmi di no, altrimenti
l'autosufficienza finanziaria era meno che un sogno! Invece questa
struttura non ha per nulla differenziato gli utenti in grado di
svolgere un'attività lavorativa, da coloro che a causa
dell'handicap più sfavorevole non riescono assolutamente a svolgere
attività lavorativa, non sono in grado di eseguire alcuna mansione,
non sono in grado di essere assegnatari di alcun lavoro, non sono
in grado di rispettare un minimo ordine lavorativo. Qui sta la
contraddizione, qui sta, secondo me, la necessità di una scelta e
le scelte possono essere tre e le sottopongo alla sua riflessione.
La prima scelta è quella originaria: al "Centro di Ollignan"
entrano solo gli handicappati che sono in grado di lavorare, e
allora si mette in piedi una struttura con opportunità
lavorative.
Seconda scelta: entrano a Ollignan tutti i tipi di handicappati
psichici, ma allora non parliamo di "autosufficienza finanziaria",
non parliamo di progetti grandiosi sperimentali, ma parliamo di
"attività di ricovero", con cui sottraiamo dei pesi alle famiglie
che non possono tenere tutto il giorno delle persone in grave stato
di handicap fisico, e facciamo una struttura parasanitaria, in cui
si ospitano per un tot di ore al giorno gli handicappati;
l'obiettivo non è più il lavoro, ma l'assistenza.
Terza scelta, che forse, vista l'utenza, può essere quella più
ragionevole: quella di fare a Ollignan una doppia attività, in cui
ci sia una parte dell'attività dedicata a coloro che sono
autosufficienti, che possono lavorare, e un altro settore in cui ci
siano gli handicappati che vengono solo assistiti.
Queste sono le scelte che io mi permetto di sottoporre alla sua
attenzione, perché lei verificherà che - nonostante il suo
ottimismo - se le cose andranno avanti come sono andate fino ad
oggi, i risultati che la Giunta si era posta con l'approvazione
della delibera che lei ha citato, non saranno raggiunti né oggi, né
fra un anno, né fra cinque anni!
Questo perché c'è uno scarto fra obiettivi annunciati e reale
gestione di questa struttura.
