Classificazione
DEMANIO E PATRIMONIO REGIONALE
TRASPORTI E VIABILITÀ
Strade di interesse regionale



Oggetto del Consiglio n. 1092 del 25 marzo 2015 - Resoconto
OGGETTO N. 1092/XIV - Interpellanza: "Eventuale acquisizione
da parte della Regione del tratto di strada statale n. 27 in comune
di Etroubles all'atto della dismissione".
Presidente -
Per l'illustrazione, la parola al
Consigliere Bertin.
Bertin (ALPE) -
Grazie Presidente.
Questo della Statale 27 e della variante al comune di
Saint-Oyen/Etroubles è un argomento sul quale siamo tornati spesso,
in questo Consiglio, sin dall'inizio della passata legislatura, sin
dal 2008, quando ancora si era in una fase di progettazione, e
abbiamo seguito la vicenda in questi anni. È una questione che
riguarda innanzitutto l'incolumità dell'utenza stradale e il
miglioramento delle condizioni ambientali e di vita delle
popolazioni dei comuni interessati. Le opere di realizzazione della
variante tra molte difficoltà stanno procedendo e, tenuto conto dei
tempi di realizzazione delle opere pubbliche in Italia, in tempi
relativamente veloci e accettabili. In effetti i tempi di consegna
dell'opera, della variante della galleria, sono previsti per fine
2016-inizio 2017 pare e dovrebbero essere rispettati. Terminati i
lavori della galleria, l'intervento permetterà di trasferire buona
parte del traffico sulla variante e di by-passare i centri abitati
dei due comuni in questione, un fatto certamente positivo e
importante per la sicurezza degli automobilisti e, come dicevo, per
la qualità della vita degli abitanti della zona. Evidentemente
l'entrata in vigore della galleria comporterà un minor utilizzo
della vecchia Statale 27, dell'attuale Statale 27.
Da diverso tempo si è a conoscenza della volontà da parte
dell'ANAS di dismettere questo tratto di strada, la vecchia Statale
27 tra Etroubles e l'innesto dell'autostrada per il Traforo del
Gran San Bernardo. L'indicazione dell'ANAS sarebbe quella di cedere
questo pezzo di statale alle Amministrazioni comunali di Etroubles
e di Saint-Oyen, insomma di liberarsi di questo pezzo di tratto
stradale, questo anche in ragione di normative che prevedono - in
un certo senso obbligano - la dismissione in certi casi. Già nel
2013, con un nota di diversi Comuni, le Giunte comunali di
Etroubles, Saint-Oyen e Saint-Rhémy-en-Bosses si erano espresse
contro tale proposta, in quanto in contrasto con le varie normative
in materia e per l'impossibilità degli Amministratori comunali di
gestire tale tratto di strada, comunque internazionale. È del tutto
evidente, anche in ragione della situazione finanziaria degli Enti
in questione, dei tre Comuni, l'impossibilità degli stessi di poter
gestire un tratto di strada con caratteristiche molto diverse dalle
abituali strade comunali: si tratta di una strada concepita per il
traffico internazionale, per il collegamento tra il nord e il sud
dell'Europa che, per forza di cose, ha dimensioni e costi di
gestione diversi dalle stradine comunali.
È ovvio che la gestione di questo tratto di strada comporterebbe
l'acquisizione di mezzi ad hoc, l'utilizzo di risorse, di
personale, che attualmente non è a disposizione delle
Amministrazioni sopracitate. Insomma, per questi tre piccoli Comuni
della Valle del Gran San Bernardo non è finanziariamente
sostenibile prendere in gestione questo tratto di strada. C'è un
viadotto nei pressi di Etroubles, ci sono tutta una serie di
attraversamenti, tutta una serie di difficoltà oggettive nella
gestione di questo tratto di strada che, come detto, è concepito
per un traffico internazionale. Inoltre, lo stesso Codice della
strada in questi casi indica come trasferimento preferenziale le
Province in caso di dismissione di tratti statali come questo.
Evidentemente da noi la Provincia non c'è, per cui la Regione
sarebbe l'Ente naturale a subentrare, tenuto conto che l'attuale
Statale 27 continuerà a mantenere una classificazione di strada
turistica internazionale, essendo situata sulla direttrice del
Colle del Gran San Bernardo e del Traforo, e che comunque in caso
di chiusura temporanea della galleria il traffico sarà sempre
dirottato su questo tratto di strada. Le Amministrazioni comunali
hanno pertanto recentemente richiesto all'Amministrazione regionale
di procedere all'acquisizione per le motivazioni che abbiamo
indicato precedentemente. Al momento della dismissione di questo
tratto di strada statale, volevamo pertanto sapere quali erano le
intenzioni del Governo regionale in merito a questa questione.
Grazie.
Presidente -
Per la risposta, la parola all'Assessore
Baccega.
Baccega (SA) -
Grazie Presidente.
Sì, in questi giorni abbiamo ricevuto le due delibere dei Comuni
di Etroubles e di Saint-Oyen; di solito come atteggiamento c'è
quello di disporre una delibera di Consiglio per chiedere alla
Regione delle informazioni, che comunque vanno a dare un senso a un
percorso che si potrà iniziare, ma che comunque parte da lontano. È
chiaro che le motivazioni dei Comuni per suffragare questa
richiesta vertono su due aspetti: sugli aspetti economici (gli
elevati costi di manutenzione e di gestione della viabilità per la
manutenzione ordinaria di tre chilometri e mezzo di strada) e su
aspetti normativi; aspetti normativi che non sto neanche a citare,
se non nella parte del Codice della strada che dice che, in deroga
alla procedura, i tratti di strade statali dismessi a seguito di
varianti che non alterano i capisaldi del tracciato della strada
perdono di diritto la classifica di strade statali e, ove siano
ancora utilizzabili, sono obbligatoriamente trasferiti alla
Provincia o al Comune. Certo, noi non abbiamo la Provincia, quindi
dovrà essere fatta una valutazione attenta. Interviene in questo
senso anche la legge regionale n. 26 del 2006 che individua le
strade regionali con estrema chiarezza. Quindi direi che dalle
normative che si sono citate è evidente che, a seguito della
costruzione della variante di strada statale, il nuovo tracciato
sarà classificato come strada statale, mentre il vecchio tracciato
verrà classificato come strada regionale, provinciale o comunale:
questi sono i tre aspetti secondo le caratteristiche e le tipologie
della strada dismessa.
Alla luce di quanto si è esposto, la decisione in merito alla
destinazione dell'attuale tracciato da dismettere sarà valutata ad
ultimazione dei lavori, lei ha detto a fine lavori, che sarà
probabilmente a fine 2016, e direi che sarà quella la data, visto
che finora i lavori hanno rispettato il cronoprogramma, sarà quella
la data. Abbiamo tutto il tempo per fare degli approfondimenti di
carattere economico che anche l'Amministrazione regionale vorrà
fare e per i quali, giusto ieri, ho richiesto una valutazione
effettiva sulle ricadute e sui costi di questo percorso. Faccio
presente che, fino ad oggi, in tutti i casi precedenti di
dismissioni di tratti di strade statali a seguito di costruzioni di
varianti, i vecchi tracciati sono stati trasferiti ai Comuni
competenti del territorio; faccio alcuni esempi: via Roma e via
Parigi per Aosta, i tratti dismessi della statale 27 sono stati
declassati a comunali e con trasferimento ai Comuni di Aosta e
Gignod, i tratti dismessi della Strada statale 26 all'interno dei
centri abitati a seguito della costruzione di circonvallazioni sono
stati trasferiti ai Comuni di Pont-Saint-Martin, Verrès,
Saint-Vincent, Châtillon, Chambave, Nus e Quart...insomma, ce ne
sono un po'...il tratto della Statale 26, in località La Plantaz, è
stato trasferito ai Comuni di Nus e Quart, quindi ci sono dei
percorsi del passato dei quali non si può non tenere conto.
Peraltro queste iniziative servono a stabilire che all'interno dei
comuni ci sia meno traffico e ci siano meno problematiche
ambientali per i centri abitati, che normalmente erano percorsi da
queste strade statali.
Concludo, Consiglieri, richiamando tre verbali che si sono
succeduti negli incontri che i Comuni hanno avuto con l'Assessorato
(allora era l'Assessore Viérin a gestire la questione); nel primo
si ricorda che l'ANAS trasferirà i tratti di strada dismessi ai
Comuni come già verificatosi in casi analoghi e in conclusione c'è
scritto
"i Sindaci concordano"
(questo è il verbale del 28
agosto 2013). Nell'incontro del 17 settembre 2013 si dice che
"
l'ANAS dismetterà la strada trasferendola ai Comuni e
sottolinea che la realizzazione della variante è stata programmata,
oltre che per motivi di sicurezza, anche per ridurre il volume di
traffico nei centri dei comuni interessati. Si rende comunque
disponibile ad affrontare la problematica in sede di Giunta,
ribadendo tuttavia l'impossibilità di adottare soluzioni
alternative"
. Nel terzo incontro, che è anche citato nelle
delibere ed è del 22 gennaio 2014, l'Assessore comunica inoltre che
l'ANAS ha confermato di accollarsi le opere di ripristino della
pavimentazione e del rifacimento dei muri degradati del tratto
stradale da dismettere, al fine di trasferire ai Comuni una strada
in buone condizioni e pertanto non soggetta ad interventi di
manutenzione almeno nel medio periodo. Ecco, devo dire inoltre che
c'è stato un confronto che ha previsto una serie di compensazioni
ambientali ai tre Comuni di Etroubles, Saint-Oyen e
Saint-Rhémy-en-Bosses, ai quali sono stati assegnati 120 mila euro
per un piano di interventi di carattere appunto ambientale.
La valutazione che andremo a fare sarà quindi attenta, con
grande consapevolezza, e valutando anche tutti gli aspetti da lei
evidenziati. Dobbiamo farlo con grande attenzione e nell'interesse
di tutta la collettività valdostana. Direi che il percorso è
in
itinere
; faremo ulteriori approfondimenti sugli aspetti
normativi, sugli aspetti finanziari e su quanto si è fatto finora.
Grazie.
Presidente -
Per la replica, la parola al Consigliere
Bertin.
Bertin (ALPE)
- Grazie Presidente.
Di fatto non abbiamo avuto una risposta a questa nostra
interpellanza che evidenziava un fatto comunque significativo,
perché la gestione di questo tratto di strada, di ex Statale 27, è
comunque una gestione particolare ed estremamente complessa. Si
tratta, come dicevo, di una strada concepita per il traffico
internazionale e, tra l'altro, ricordo che in quel tratto
relativamente breve è presente un viadotto e un'altra serie di
situazioni che rendono oggettivamente complessa la gestione di
questo tratto di strada, che non è paragonabile ad esempio a via
Roma o via Parigi di Aosta. Teniamo comunque presente che i tre
Comuni in questione sono dei piccoli Comuni che hanno anche dei
budget
molto ridotti, pertanto la gestione di questo tratto
di strada comporterebbe, per dei Comuni così piccoli, delle
conseguenze dal punto di vista finanziario piuttosto evidenti,
anche gravi. Crediamo che questa soluzione, di una gestione o
comunque di un'acquisizione da parte dell'Amministrazione
regionale, sia quella più di buonsenso; l'Amministrazione regionale
ha già le strutture e i mezzi a disposizione, mentre per quanto
riguarda i Comuni in questione evidentemente diventerebbe molto
complicato per loro gestire questo tratto di strada. Ci auguriamo
che questa sia la soluzione. Come dice lei, i tempi sono ancora
relativamente lunghi, si tratta di un anno e mezzo, e ci auguriamo
che in questo anno e mezzo venga analizzata attentamente questa
situazione, tenuto conto della realtà di questi due Comuni...tre,
se consideriamo anche Saint-Rhémy-en-Bosses...che è ben diversa da
quella che lei ha precedentemente citato, ricordandosi che questi
tratti di strada generalmente sono attribuiti alle Province, che
qui da noi non esistono e che altrove si occupano di questo tipo di
viabilità. Grazie.
Presidente -
Punto 14 all'ordine del giorno.
