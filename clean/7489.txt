Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1992 del 7 maggio 1986 - Resoconto
OGGETTO N. 1992/VIII - PERICOLI CONNESSI ALL'UTILIZZAZIONE DI
CENTRALI NUCLEARI. REIEZIONE DI ORDINE DEL GIORNO.
PRESIDENTE:
Do lettura dell'ordine del giorno presentato
dal Consigliere Viberti:
ORDINE DEL GIORNO
PREMESSO che gli effetti del grave incidente verificatosi a
Chernobyl, in Unione Sovietica, hanno clamorosamente smentito tutte
le affermazioni e le previsioni finora diffuse circa la sicurezza
delle centrali nucleari;
RILEVATO che tale incidente ha avuto ripercussioni nel raggio di
migliaia di chilometri, contaminando aria, acqua, terra ed
esponendo milioni di persone ad irradiazioni le cui conseguenze non
sono tutte note e che comunque emergeranno tra anni e decenni;
RICORDATO che la nostra Regione ha dichiarato nel febbraio 1983
la sua opposizione alle armi nucleari (delibera n. 132/VIII del
24.2.1983);
EVIDENZIATO come sia il reattore autofertilizzante di
Creys-Malville in Francia, sia il progettato impianto di Trino
Vercellese esporrebbero in caso di incidente la nostra Valle a
gravissimi rischi di inquinamento radioattivo;
TENUTO CONTO CHE le centrali nucleari "occidentali" hanno
collezionato dal 1971 al 1984 ben 194 incidenti, di cui almeno
quattro "gravi" negli USA,
E CHE
il Piano Energetico Nazionale prevede la
realizzazione di sei nuove mega-centrali nucleari oltre a quelle
già in funzione;
RILEVATO ALTRESÌ che secondo i criteri industriali di
"accettabilità" incidenti come quello di Chernobyl, o quello, pur
meno grave, di Three Miles Islands sarebbero ammissibili ove
fossero in funzione sul nostro pianeta nel corso di un anno 10.000
reattori nucleari, mentre in realtà nel corrente anno ce ne sono
funzionanti sulla terra circa 300;
DEDOTTO da ciò che attualmente le centrali nucleari
rappresentano, anche per via della scarsa affidabilità tecnologica,
una minaccia di morte e di paura che non può essere supinamente
accettata e subita,
il Consiglio regionale
ESPRIME
il proprio dissenso nei confronti di ogni politica energetica
che preveda la costruzione di nuove centrali nucleari.
RILEVATO INOLTRE che alla assoluta mancanza di informazioni nei
primi giorni dell'incidente, determinata dal gravissimo colpevole
silenzio delle autorità sovietiche, ha fatto riscontro dapprima la
sottovalutazione da parte delle nostre autorità della possibilità
del presentarsi del problema e poi la confusa, contraddittoria ed
inqualificabile espressione di notizie "ufficiali" che, se non
hanno causato il panico tra la popolazione, hanno comunque
ingenerato ridicoli fenomeni di accaparramento di generi alimentari
"sicuri";
EVIDENZIATA
la carenza di informazioni precise inviate
dal Centro e l'impossibilità in loco di effettuare prove che, con
criteri di scientificità potessero fornire dati reali circa la
presenza di un aumento delle radiazioni rispetto alla cosiddetta
normale "radiazione di fondo",
il Consiglio regionale nel condannare la reticenza e
l'approssimazione con cui si sono forniti alla popolazione elementi
di giudizio
RIVENDICA
la necessità di una distribuzione capillare, tempestiva e
precisa di notizie attendibili, affinchè sia tutelato il diritto
dei cittadini ad una informazione completa e valutabile sugli
incrementi di radioattività provocati dall'incidente di Chernobyl e
sulle eventuali conseguenze in particolare di carattere sanitario
e
DÀ MANDATO
al Presidente del Consiglio di trasmettere copia del presente
odg al Presidente del Consiglio dei Ministri, ai Sindaci di
Creys-Malville (Francia) e Trino Vercellese (Italia), ai Presidenti
dell'Ente Nazionale per l'Energia Elettrica e dell'Electricité de
France ed agli organi di stampa e di informazione;
E
al Presidente della Giunta affinchè predisponga una
dettagliata relazione concernente il problema della ricaduta di
radioattività sul territorio della nostra regione da iscrivere fra
gli oggetti all'ordine del giorno della prossima adunanza
consiliare.
PRESIDENTE:
Se nessuno chiede la parola, metto in
votazione l'ordine del giorno in oggetto, testé letto:
ESITO DELLA VOTAZIONE
Presenti: 28
Votanti: 1
Favorevoli: 1
Astenuti: 27 (Aloisi, Bajocco, Baldassarre, Beneforti, Berti,
Bondaz, Borbey, Cout, De Grandis, Dolchi, Faval, Fosson, Lanièce,
Lanivi, Mafrica, Maquignaz, Marcoz, Martin, Millet, Pascale,
Perrin, Pollicini, Rolando, Rollandin, Stevenin, Tamone e
Voyat).
Il Consiglio non approva.
