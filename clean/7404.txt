Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1907 del 20 marzo 1986 - Resoconto
OGGETTO N. 1907/VIII - D.L. CONCERNENTE: "DISCIPLINA DELLE
ATTIVITÀ DI VOLO ALPINO AI FINI DELLA TUTELA AMBIENTALE".
PRESIDENTE
: L'Assessore Borbey ha già illustrato la legge
nella seduta pomeridiana di ieri. C'è qualche Consigliere che
desidera intervenire?
Ha chiesto di parlare il Consigliere Viberti, ne ha facoltà.
VIBERTI (N.S.):
Ieri avevo chiesto la sospensione per
fornire all'Assessore una serie di emendamenti che non mi era stato
possibile presentare in Commissione per via della velocità con cui
questo disegno di legge è transitato dopo che la Giunta l'ha
approvato, e stavo cercando di sapere quali risultati si erano
avuti dalla lettura che l'Assessore ha voluto fare fra ieri sera e
stamani degli emendamenti che proponevo. Evidentemente, alcuni per
una serie di motivi più legati alla composizione che già è numerosa
della Commissione, altri credo più per una impostazione diversa
rispetto alla concezione di quello che è la pratica dell'eliski,
non vengono accettati. Mi pare di aver capito che nessuno degli
emendamenti che avevo sottoposto all'Assessore, perchè, se riteneva
opportuno, li facesse suoi, è stato accettato, per cui mi permetto
di riprendere parzialmente il discorso che avevo iniziato ieri.
Ritengo, infatti, che questo disegno di legge non viene fatto
come dice l'art. 1, al fine di assicurare la tutela dell'ambiente
naturale e la sua difesa anche dall'inquinamento acustico, ma
semplicemente per ratificare una realtà di fatto già esistente e
per impedirne le proteste che si fanno sentire sempre più forti da
parte non solo delle associazioni protezionistiche, "ma anche di
semplici cittadini che praticano lo sci alpinismo o si recano in
montagna e hanno a che fare in un numero maggiore di zone con
questo elemento estraneo all'ambiente che è l'elicottero.
Questo mezzo produce tutta una serie di guasti e disturbi che,
se non opportunamente regolamentati, non potranno far altro che
danneggiare non solo l'ambiente, ma anche il ritorno stesso in
termini di denaro che il turismo porta, perchè questo se non
proprio un turismo di élite - perchè i prezzi non sono così
proibitivi da impedire ad una fascia medio alta della popolazione
turistica che si sposta nella nostra Regione, l'utilizzo del mezzo
- non è neppure un mezzo di sport popolare, e a nostro avviso è
senz'altro un mezzo che stravolge quello che è da sempre
l'approccio alla montagna e l'inserimento in un ambiente che ha
delle caratteristiche precipue, che si legano in modo inscindibile
a quelle componenti della montagna che è il silenzio, la
tranquillità e la pace. Questo elemento invece che è l'elicottero e
che non rifiutiamo in quanto mezzo di trasporto, in quanto elemento
di progresso, inserito in questo contesto, in questo modo, è
essenzialmente elemento di disturbo.
Si è cercato di far passare nella relazione di ieri che si è
posto un grosso limite a quelle che sono le escursioni estive o i
danni che potrebbero essere procurati dall'uso dell'elicottero in
altri periodi dell'anno che non siano l'inverno. L'inverno nella
nostra Regione è piuttosto lungo e nella stessa relazione si
sostiene che è il momento meno adatto per disturbare gli animali,
in quanto si trovano nel momento più difficile dell'anno per quanto
riguarda la loro vita. È ormai accertato che la presenza di
elementi di disturbo quali l'elicottero costituisce ulteriore
difficoltà per gli animali per sopravvivere fino alla bella
stagione.
Per tali ragioni non accettiamo che questa normativa venga
definita come una legge in difesa dell'ambiente naturale, in
particolare dall'inquinamento acustico; riteniamo invece che sia
una legge fatta in difesa di interessi economici ben precisi, che,
lo riconosciamo, da un certo punto di vista non possono più essere
messi da una parte. Esiste uno stato di fatto e ci sono degli
interessi che addirittura hanno portato a rivitalizzare
parzialmente certe zone, tuttavia anche qui ci sarebbe da fare una
analisi più approfondita delle quattro chiacchiere che si fanno con
poca cognizione di causa, circa gli effettivi ritorni economici e
come questi si estendono alle popolazioni, e quanto invece certe
esperienze non siano vissute dalla popolazione con fastidio, per
non parlare del pericolo stesso che si crea lasciando depositi di
cherosene in mezzo a parcheggi, che vengono svuotati per rifornire
gli elicotteri con pompe a mano. Il cherosene è altamente
infiammabile, è un elemento pericoloso, per cui c'è anche in questo
una leggerezza che spaventa.
L'elicottero è un mezzo delicatissimo, mentre, nei giorni di
festa, abbiamo decine e decine di voli avanti ed indietro senza
quelli che riteniamo debbano essere i controlli adeguati, facendo
correre rischi a chi conduce questi mezzi, a chi li utilizza ed
anche alle persone che si trovano in quelle località per fare dello
sport o anche solo a cercare di prendere una boccata d'aria buona
(non so quanto buona, perchè fra le autovetture e gli elicotteri
che spargono cherosene e rumore non so quanto si possa salvare).
Credo che quasi tutti i colleghi sappiano qual'è il disagio che si
prova in estate, percorrendo un sentiero al quale non si può
accedere se non muniti di particolare autorizzazione, quando passa
la macchina dell'autorizzato e si mangia la polvere.
Per rendere l'idea, la persona che si fa la sua salita per fare
dello sci alpinismo, si vede magari già alle nove di mattina
scendere dei marziani che sono arrivati con l'elicottero; fra
l'altro ci sono tutta una serie di rischi che a dire la verità
nella legge sono in qualche modo contemplati ed almeno dal punto di
vista della sicurezza si cerca di fare qualcosa. Però non si può
far passare questa legge come a tutela dell'ambiente: questo è un
falso che si può smentire rilevando quanto scritto l'art. 1 e poi
leggendo invece quali sono le determinazioni che vengono prese per
le aree che devono essere individuate.
L'onnipotenza è l'aspetto che più caratterizza questa Giunta
regionale e il. Presidente della Giunta in particolare, il quale
stabilirà lui (non questo Consiglio, non la Giunta) sentita una
Commissione; bontà sua si è potuto inserire un emendamento relativo
al "sentire anche le competenti Commissioni consiliari", ma
assolutamente non ci sono delle limitazioni poste dalla legge.
Questi punti di atterraggio potranno essere uno (speriamo), due,
tre o anche molti di più, e siccome qui nella nostra Regione per
via del campanilismo ed in nome dell'autonomia si dà sempre tutto a
quelli che sono capaci a chiedere e che sanno toccare i tasti
giusti, ci troveremo ad avere anziché una legge che garantisce e
tutela l'ambiente naturale e cerca di difendere quello che è il
patrimonio faunistico della nostra Regione, degli elicotteri che
svolazzano procurando tutti i danni di cui dicevo.
Senz'altro presenterò gli emendamenti che avevo sottoposto
all'attenzione dell'Assessore ieri sera, chiedendo di osservarli
con un minimo di attenzione, in quanto non è stato possibile
discuterli in Commissione; essi riguardano argomenti che sono stati
sostenuti per mesi in vari dibattiti pubblici e non pubblici da
parte delle Associazioni protezionistiche, che hanno avuto grosse
difficoltà a farsi ascoltare e che sono riuscite a farlo solo ieri
- e poi non si può dire che siano arrivare a farsi ascoltare, sono
arrivate solo ad ascoltare quello che si era deciso, perchè qui si
decide prima che il Consiglio abbia deliberato, si decide altrove,
e il Consiglio ratifica semplicemente, e vorrei che queste cose qui
qualcuno finalmente arrivasse a capirle.
Per evitare di fare interventi successivi, vorrei preannunciare
quali sono gli emendamenti che ho intenzione di presentare.
All'art. 1 si parla di "tutela dell'ambiente naturale" e di "difesa
anche dell'inquinamento acustico", aggiungerei qui "nonchè la
tutela della pratica dello sci alpinismo", questo naturalmente
legato anche agli altri emendamenti che vengono presentati di
seguito. Lo sci alpinismo è infatti un modo di avvicinarsi alla
montagna che è naturale, legato a quelle che sono le abitudini
della gente normale, ed anche se qualsiasi intervento rispetto alla
montagna è sempre un disturbo, si tratta comunque di un intervento
che non può essere assolutamente paragonato a quello dell'arrivare
a certe quote con un elicottero con tutta quella ansia di guadagno
che sta dietro a questo tipo di sport, se sport si può definire.
Infatti si tratta più della ripetizione di un tipo di vita quasi
meccanizzata che ormai si è affermata nelle grandi città, in cui si
fa tutto in fretta, in cui ci si riduce ad essere polli di
allevamento anche nelle scelte dei propri hobbies, cosa che
riteniamo inconcepibile per degli esseri umani che devono mantenere
la loro integrità, che va dalle proprie capacità fisiche a quelle
intellettuali e che sono un tutt'uno, cosa che in una montagna
tranquilla, silenziosa e che mantiene ancora caratteristiche
naturali, l'uomo può ritrovare.
Certo che con gli elicotteri che vanno su e giù, non so cosa
possano trovare quelle persone che, o per scelta, o per
impossibilità, non si servono di questo mezzo. Non è un discorso da
poco che si fa su questa legge ed è un abdicare grave quello di
questo Consiglio rispetto alla scelta del numero di località se non
addirittura delle località.
Al comma 3 dell'art. 1, si parla di divieto che "non si applica
ai servizi di trasporto materiali; anche per tali servizi è
peraltro prescritta la preventiva segnalazione"; qui si dice "salvo
i casi di assoluta urgenza", in questo caso chiederei un
chiarimento nel senso di sapere quali sono questi casi di assoluta
urgenza, perchè credo che questa esista solo, per quello che
riguarda un lavoro di cantiere, nel momento in cui c'è la
possibilità che si verifichino dei danni alle persone o nel momento
in cui purtroppo questi danni si sono già verificati. Allora direi
che questo tipo di intervento è già legato a quello del soccorso e
non c'è bisogno di scrivere salvo i casi di assoluta urgenza. Può
darsi che esistano altri casi e sarei grato all'Assessore se mi
volesse spiegare questi casi di assoluta urgenza che vanno al di là
della necessità di preventiva segnalazione dei voli, che invece si
deve fare alle stazioni forestali, cosa che ritengo peraltro non
sia di difficile effettuazione, perchè nelle caserme forestali sono
sempre presenti delle persone ed il mezzo telefonico ormai anche
nei cantieri di alta montagna, attraverso i ponti radio, è
facilmente utilizzabile.
Per quello che riguarda il 4° comma dell'art. 1, vorremmo
invitare la Giunta regionale a rivolgere una preghiera alle Forze
Armate, ben sapendo che non si può applicare loro alcunchè dal
punto di vista legislativo, facendo presente che è stata approvata
dal Consiglio regionale una legge che regolamenta l'uso
dell'elicottero, affinchè, se non nei casi che sono indispensabili
per l'espletamento delle funzioni della difesa che competono alle
forze armate, queste si esentino il più possibile dal transitare
sopra e, peggio ancora, dall'atterrare in zone che siano sottoposte
in qualche modo a vincolo: parchi, riserve, oasi di protezione. Si
tratta quindi di chiedere che ci sia una maggiore attenzione da
parte delle forze armate al nostro territorio.
Passando all'art. 2, è fondamentale in questo articolo stabilire
il numero massimo dei punti di atterraggio consentiti ed è
competenza di questo Consiglio stabilire quanti siano tali punti.
Non vogliamo farlo oggi? Diciamo allora che il Consiglio lo fa in
un momento successivo, dopo aver sentito la Commissione, però deve
esserci un vaglio del Consiglio sul numero massimo di punti.
Infatti non è sufficiente sentire le Commissioni, perchè sappiamo
come le Commissioni, anche quando hanno un loro potere che si
esprime nel momento in cui possono emettere un parere o meno, si
inchinino sempre a quelli che sono i voleri della Giunta: danno dei
pareri senza neanche aver letto le leggi, e poi ce le ritroviamo in
allegati suppletivi iscritti all'ordine del giorno in via
d'urgenza.
Sono dell'idea che sia ora di cambiare atteggiamento, per
affrontare con più serietà tutti gli argomenti, rivendicando a
questo Consiglio le sue competenze. Pertanto il primo emendamento
al 1° comma, art. 2, sarebbe questo: fra le parole "i punti di
atterraggio" aggiungere il numero "tre", per cui si leggerebbe "i
tre punti di atterraggio consentiti". Ripeto che a nostro avviso
tre punti sono già eccessivi, tuttavia dobbiamo riconoscere che
esiste una pratica di questo tipo di sport e non resta che
attendere che scompaia da solo, come purtroppo scompaiono a decine
le specie animali e altri elementi che costituiscono l'ambiente
naturale.
Sempre all'art. 2, 2° comma, vi sono - tutta una serie di
emendamenti che potrebbero andare ad integrare più o meno
validamente la Commissione che è prevista nel 2° comma; li leggo e
chiederò al Consiglio di votarli uno per uno, perchè può darsi che
su alcuni possa esserci l'accordo, mentre su altri no: dopo "un
rappresentante dei Comuni interessati" aggiungere "un
rappresentante del Club Alpino Italiano" che qui è stato
dimenticato. Il CAI, infatti, ha sempre avuto, da quando è stato
fondato nel secolo scorso, un interesse, una attenzione e delle
benemerenze rispetto al patrimonio ambientale e naturale della
montagna, e ci sembra sbagliato non inserire in questa Commissione
una persona competente, nominata dal CAI, che possa dare un valido
apporto al lavoro della Commissione.
I maestri di sci vengono parzialmente interessati da questa
legge, ma possono prendere parte solo per l'identificazione delle
discese prive di difficoltà alpinistiche per le quali è consentito
l'accompagnamento dei gruppi da parte di maestri di sci. A nostro
avviso ci sono dei maestri di sci che hanno competenza specifica
per quello che riguarda la montagna, che va ben al di là di quello
che è la loro qualifica di semplici istruttori di discesa; ci sono
dei maestri di sci che hanno una conoscenza profonda della
montagna. Già lavorando in quell'ambiente tutti mediamente hanno
senz'altro competenze specifiche molto superiori alla norma, ma tra
questi ci sono persone in grado di dare validi consigli ed un
apporto costruttivo a questa Commissione. Certo che se questa deve
essere una di quelle Commissioni che si riuniscono e ratificano,
allora è un altro discorso; ma se è rimasto qualcosa in questo
disegno di legge circa la volontà di proteggere l'ambiente
naturale, questo è un altro tipo di intervento che può dare un
valido aiuto.
Continuando nella lettura degli emendamenti, al 2° comma, art.
2, aggiungerei: "un rappresentante dell'Ufficio valanghe". Mi
sembra evidente la motivazione: l'Ufficio valanghe nella nostra
Regione sta facendo un lavoro egregio ed ha, ce lo spiegava
l'Assessore Perrin lo scorso Consiglio, tutta una cartografia che è
parzialmente già predisposta, relativa a valanghe e slavine che
ogni inverno precipitano nella nostra Regione. Come si fa a non
avere l'aiuto di esperti di questo genere per la determinazione e
la scelta di questi siti, quando sappiamo che il forte rumore
provocato dall'elicottero in diverse occasioni può provocare il
distacco di slavine? Spero che ci saranno delle spiegazioni se il
Consiglio vorrà votare per l'esclusione di un esperto di questo
tipo.
Due sono i tipi di fauna più disturbati: quella avicola e quella
ungulata, per cui è importante nella scelta degli itinerari che
siano presenti tanto un esperto di fauna avicola, quando un esperto
di fauna ungulata, nonchè un altro esperto faunista che non abbia
specifiche competenze in quei due settori, ma in altri, altrimenti
la difesa dell'ambiente naturale resta scritta sulla carta.
Infatti se queste persone, che pure hanno competenza in altri
campi non ne hanno nel campo della fauna, ecco che tutto il lavoro
che viene fatto con gli scopi previsti dall'art. 1, quello di
assicurare tutela dell'ambiente naturale, fanno a farsi benedire,
perchè dell'ambiente naturale credo facciano parte anche gli
animali per cui è indispensabile la presenza o in qualche modo la
consultazione di questi esperti. E non si può dire che queste
competenze siano tutte assolte da un rappresentante designato dalle
associazioni protezionistiche aventi sede in Valle d'Aosta, perchè
questo è riduttivo ed anche perchè chi accetta di entrare in questa
Commissione, accetta la logica di questa legge che prevede
l'esistenza dell'eliski: di conseguenza dovrà lavorare rispetto a
questa legge affinchè nel modo migliore si regolamenti l'uso
dell'eliski e si scelgano i posti dove si produce minor fastidio
per l'ambiente naturale e dove ci sia anche il divertimento per chi
vuole usare questo mezzo di trasporto per fare dello sci.
Anche un Consigliere regionale potrebbe avere interesse ad
essere inserito in una Commissione di questo genere, anche se non
lo ritengo senz'altro il più qualificato; l'ho aggiunto solo per
porre all'attenzione di tutti che il Consiglio è assolutamente al
di fuori di quello che verrà fatto dopo che sarà approvata questa
legge, mentre sarebbe opportuno che il Consiglio continuasse ad
occuparsene, proprio perchè la battaglia dell'ambiente naturale è
fondamentale per il nostro futuro.
C'è infine un rappresentante del Corpo delle Guardie Forestali,
e questo l'ho messo per ultimo e devo dire la verità l'ho aggiunto
senza molta convinzione anche perchè è presente un rappresentante
dell'Assessorato Agricoltura e Foreste, per cui non so quanto
sarebbe importante averlo. La legge stessa, però, ci dice che le
guardie forestali devono essere avvertite di tutti i voli che
vengono fatti, salvo in casi di particolare urgenza, per cui anche
se oltre alla rete informativa delle radio della forestale non mi è
venuto in mente nient'altro, ritengo che ci possano essere dei
validi motivi affinchè un rappresentante delle Guardie Forestali
sia inserito nella Commissione.
Per questo emendamento chiederò che si voti per ogni singolo
rappresentante, perchè come dicevo prima, votarli in blocco può
voler dire toglierli tutti quanti in un colpo solo, mentre può
darsi che il Consiglio ritenga che su alcuni ci possa essere
l'accordo di tutti per inserirli nell'articolo 2.
Purtroppo non sono stato in grado di predisporre un emendamento
relativo all'obbligatorietà delle assicurazioni per queste società
che effettuano o effettueranno i voli di eliski, assicurazione che
dovrebbe essere estesa anche agli utenti, non solo al conducente
dell'elicottero, ed ho spiegato ieri il perchè.
Purtroppo ci sono dei casi che costringono l'ente pubblico,
attraverso le sue propaggini, ad interessarsi di quello che avviene
in caso di incidenti che speriamo non si verifichino mai (ma si
sono già verificati) e poi si crea tutto un contenzioso a valle di
questi interventi, perchè non si sa chi debba pagarli. Visto che
questo tipo di attività rende dei soldi, è giusto che una parte di
essa venga impiegata per evitare alla collettività delle spese
ulteriori che vengano a gravare oltre a quelle che già ci sono per
il normale mantenimento dei mezzi di soccorso.
Insieme a questa assicurazione, sarebbe interessante prevedere
una tassa d'uso per questo tipo di intervento, legata alla
convenzione, cioè dare un costo a questa convenzione che vada a
riversarsi sui fondi del bilancio regionale e che venga poi speso
per soccorso. Anche qui non ho preparato un emendamento, ma mi
auguro che in qualche modo si possa provvedere.
All'art. 5, a nostro avviso, le sanzioni pecuniarie, soprattutto
di fronte ad attività che nel giro di una giornata possono portare
a guadagni di svariati milioni, hanno un senso limitato; è
necessario intervenire su quello che è la fonte di reddito, cioè la
convenzione. Quindi per chi viola i divieti di cui all'art. 1 senza
aver stipulato convenzione, oltre alla sanzione pecuniaria da 4 a
12 milioni, è necessario prevedere l'impossibilità di stabilire
convenzioni per un periodo di 5 anni.
Mi spiego: si fanno per un mese dei voli, poi arriva la
sanzione, però in questo mese ci sono i soldi della sanzione e
resta comunque anche un guadagno, perchè la sanzione viene data nel
momento in cui ci si accorge. Non è sufficiente; mettiamo questa
gente nella condizione prima di convenzionarsi e poi di fare il
volo, altrimenti gli impediamo per cinque anni di stabilire
qualsivoglia convenzione nella nostra Regione. Ho scritto un
emendamento che purtroppo da un punto di vista giuridico non è dei
più precisi, sono disponibile per questo a qualsiasi modifica
migliorativa: per me è il senso e non certo la forma.
Aggiungerei a questo comma che parla delle sanzioni da 4 a 12
milioni per chiunque offra il servizio di eliski senza aver
stipulato la convenzione, che "chi è sanzionato (si intende società
o privati che siano proprietari di elicotteri) non potrà stabilire
convenzioni di cui al precedente art. 3 per la durata di anni
5".
Nel secondo gruppo di sanzioni possibili, dopo la parola
"citata" aggiungeremmo "nonchè la sospensione della validità della
convenzione per un anno", perchè queste sono le sanzioni previste
per l'inosservanza degli obblighi assunti con la convenzione, per
cui c'è differenza rispetto al tipo di violazione di cui al punto
precedente ed anzi qui a maggior ragione perchè essendoci la
convenzione vigente chissà quanti punti ci saranno ed in quanti
punti queste società potranno esercitare questi servizi ricavandone
un utile, per cui bisogna mettere questo freno della sospensione
della convenzione per un anno.
Al 2° comma dell'art. 5 che dice che in caso di recidiva le
sanzioni amministrative sono raddoppiate, aggiungeremmo una serie
di parole che portino ad un blocco della possibilità di estendere
le convenzioni, anche ad altre società che abbiano al loro interno
persone che hanno proprietà di pacchetti azionari di società già
sanzionate.
Infatti se c'è un caso di recidiva e si ha la sospensione per un
anno (questo sempre che venga approvato l'emendamento, di cui
dicevo prima, di sospensione di un anno per chi ha la convenzione)
ad esempio i sigg. Verdi, Blu, Rossi sono proprietari di una
società che viene sanzionata: in realtà il signor Blu è quello che
ha i soldi, costituisce immediatamente un'altra società, fa
un'altra convenzione e riprende continuando probabilmente a fare le
infrazioni per cui è stato sanzionato nella società dei sigg.
Verdi, Blu e Rossi.
Allora diciamo che anche questa società non ha diritto ad
accendere una nuova convenzione, e precisamente dopo le parole "In
caso di recidiva le sanzioni amministrative sono raddoppiate e la
convenzione di cui al precedente art. 3 viene sospesa per 3 anni,
come pure eventuali nuove convenzioni stipulate o stipulande da
parte di persone proprietarie di parte dei pacchetti azionari di
società sanzionate.
Certo che non è chiarissimo questo emendamento, spero comunque
che i colleghi ne abbiano capito il senso e che vogliano dare un
loro contributo, magari proponendo delle modifiche che rendano più
chiari questi emendamenti e che vadano nel senso che ho detto. Qui
non mancano i dottori in legge e potrebbe esserci qualcuno che è in
grado di stendere, anche nel corso della discussione, un
emendamento relativo alla questione delle assicurazioni che ripeto
non è un problema da poco. Infatti l'unica vera preoccupazione che
traspare da questa legge è quella di dare una certa tutela alle
persone (e non all'ambiente naturale) che fanno questo tipo di
attività, e questo è giusto e vale per qualsiasi attività, però si
dimentica una parte molto importante, che è quella assicurativa.
Per cui ricordando anche il fatto che secondo noi sarebbe
interessante introdurre una tassa d'uso, e credo che la nostra
Regione avrebbe le competenze per farlo, relativa al costo della
convenzione, perchè c'è un costo sociale ed un costo ambientale per
l'esercizio di questa attività, termino il mio intervento e vado a
sottoporre ai competenti funzionari i vari emendamenti che ho
predisposto.
PRESIDENTE
: Ha chiesto di parlare il Consigliere Tonino,
ne ha facoltà.
TONINO (P.C.I.):
Prima una considerazione di metodo:
credo che i Consiglieri debbano rendersi tutti conto che argomenti
di questo tipo meritano approfondimenti, discussione e confronti
perchè si tratta di provvedimenti importanti. Mi rivolgo ancora una
volta (l'ho fatto ieri, lo rifaccio questa mattina) alla Giunta che
ogni tanto incautamente accelera l'iter dell'esame di questi
provvedimenti da parte delle Commissioni, ma anche ai Consiglieri
della maggioranza che fanno parte delle Commissioni, i quali troppo
frequentemente sono lì per appoggiare acriticamente la scelta della
Giunta di comprimere in sostanza il confronto e
l'approfondimento.
Detto questo, la riunione che si è svolta ieri con i
rappresentanti delle associazioni naturalistiche, con i
rappresentanti delle guide di alta montagna, ha consentito alle
Commissioni di far emergere che effettivamente uno dei nodi, da non
sottovalutare, è quello relativo ai criteri nella individuazione
dei punti di atterraggio consentito e non solo di quali, ma anche
di quanti. Credo di poter dire che in quella ci fosse una
convinzione abbastanza diffusa che questi punti devono essere
pochi, limitati, così è stato detto da diversi membri delle due
Commissioni.
Quanti? A me pare di poter dire, onestamente, che gli elementi
per dire quanti, oggi non li abbiamo, anche perchè nessuno di noi
ha potuto discutere di criteri di scelta. Quindi la determinazione
di quanti punti autorizzare è una scelta che ha una rilevanza di
tipo politico e non solo di tipo ambientale o turistico, e si
tratta di una decisione di un certo rilievo. In questo senso il
disegno di legge presentato dalla Giunta regionale affidava troppa
discrezionalità al Presidente della Giunta su un tema di questa
natura, quindi riteniamo che prima di emettere un decreto di quel
tipo sia necessaria una discussione seria con il Consiglio nel suo
complesso, attraverso una consultazione delle Commissioni, proprio
perchè lo ripeto si tratta di una scelta di un certo rilievo.
Inviterei la Giunta regionale ad arrivare ad una scelta di
questo tipo sulla base di alcuni criteri predeterminati, i quali
oggi non ci sono o almeno nè nelle discussioni avute in
Commissione, nè nell'illustrazione del provvedimento fatta da parte
della Giunta, ci sono state anticipazioni sugli orientamenti della
Giunta in tal senso. Per cui credo che questo sia uno dei problemi
fondamentali ed in tal senso mi pare opportuno ed equilibrato
l'emendamento che le Commissioni hanno proposto, che prevede una
più larga consultazione su questo tipo di scelta.
A me pare che questa sia sostanzialmente la differenza più
grossa fra il disegno di legge presentato dalla Giunta e la
proposta che fu avanzata nel mese di novembre dello scorso anno
dalla Lega Ambiente dell'Arci a nome anche di altre associazioni
naturalistiche. Infatti per il resto mi pare giusto riconoscere che
il disegno di legge presentato dalla Giunta recepisce nello spirito
la necessità di una seria regolamentazione del volo a motore sul
territorio regionale e recepisce questa necessità partendo prima di
tutto dalle esigenze di tutela dell'ambiente, di alcune
caratteristiche della vita in montagna.
In questo senso diciamo che si tratta di un passo importante che
la Regione si appresta a fare. Una legge quindi da questo punto di
vista opportuna ed anche necessaria.
Nel merito, vorrei sottolineare, perchè sia chiaro, che si
tratta di una regolamentazione che interessa il volo su tutto
l'anno solare e non soltanto per un periodo limitato alla pratica
dell'eliski.
Troppo spesso si parla di questa legge solo per regolamentare
l'eliski, in realtà si tratta di far sì che l'uso dell'elicottero
non sia indiscriminato durante tutto il periodo dell'anno, e per il
periodo di pratica dell'eliski ci siano invece quelle norme, che mi
sembrano buone, le quali tentano soprattutto di mettere in atto una
tutela per lo sciatore in modo che non si vada anche in quel caso
con spontaneismo che poi produce inconvenienti, incidenti e via di
questo passo.
Nel merito del provvedimento, sull'art. 2 credo che il senso
dell'emendamento approvato dalla Commissione possa essere condiviso
e quindi a noi va bene, anche se esamineremo le proposte che ha
fatto il Consigliere Viberti nel dettaglio. Per quanto riguarda il
II comma dell'art. 2, abbiamo presentato ieri un emendamento per
introdurre fra i rappresentanti della Commissione un rappresentante
del CAI, che riteniamo importante per l'esperienza che il Club
Alpino ha, come ha dimostrato anche nella riunione di ieri, in
merito alla scelta soprattutto degli itinerari che devono tener
conto anche della pratica alpinistica, quindi della salvaguardia di
alcuni itinerari che sono maggiormente praticati da chi fa
l'alpinismo o lo sci alpinismo amatoriale. Ci pare che per quanto
riguarda i maestri di sci sia equilibrata la scelta fatta dal
provvedimento, di integrare la Commissione con un rappresentante
dei maestri di sci allorquando si scelgono gli itinerari di discesa
fatti con gruppi di sciatori, e non ci sembra il caso di inserirlo
sempre nella Commissione.
Ci sarebbe la necessità di inserire molte altre figure, ma si
tratta anche qui di avere una Commissione snella, operativa, che
sappia produrre documentazione, e poi ci sono i momenti di verifica
del lavoro svolto dalla Commissione che sono affidati, secondo
l'impostazione della legge, al Consiglio ed anche alla Giunta
regionale.
Un'ultima questione che riguarda un problema sollevato in
Commissione dal nostro gruppo, è quella dell'atteggiamento rispetto
alle società che si dimostrano recidive nella violazione dei limiti
imposti dalla legge. Qui presento un emendamento che recepisce
quello già presentato in Commissione dal nostro gruppo in questo
senso: nel caso in cui ci siano da parte della stessa società due
infrazioni, deve esistere lo strumento per la Regione di sospendere
la convenzione con la società interessata. Sarebbe un deterrente e
può essere in questo senso giusto, come dice il 2° comma dell'art.
5, in casi di recidiva raddoppiare le sanzioni, ma oltre alle due
sanzioni lo strumento della revoca della convenzione deve essere
usato. In questo senso ho presentato un emendamento che meglio
specifica le osservazioni che abbiamo fatto in Commissione.
Questo è quanto volevamo dire in generale sul disegno di
legge.
PRESIDENTE
: Ha chiesto di parlare il Consigliere Pedrini,
ne ha facoltà.
PEDRINI (P.L.I.):
Solo per esprimere un brevissimo
concetto che è questo: era ora che questa legge fosse portata in
Consiglio, perchè ne sentivamo la mancanza. Direi che, questo non
per fare il primo della classe, ma i primi esperimenti degli
elicotteri sono stati fatti in quel del Monte Rosa, in valle di
Gressoney, Gaby, e questo succedeva quindici anni fa con un
permesso regolarmente dato dal Ministero dei Trasporti.
È successo poi il fatto di Chamois. con la possibilità di
elicotteri, però tutto quanto era molto nebuloso. Vorrei esprimere
quindi la soddisfazione del mio partito e mia per aver affrontato
un argomento che porta chiarezza in quello che si deve fare.
Su quanto ha detto il Consigliere Tonino non avrei grandi cose
da obiettare, anche se alcune non le approvo; sono però dell'avviso
che i punti di partenza e di arrivo devono essere localizzati molto
bene ed essere i più ampi possibili per soddisfare le varie
località sciistiche, perchè solo così si riuscirà a potenziare
quello che è il turismo. Se vogliamo rimanere ai tre quattro punti,
non avendo una flotta aerea di elicotteri in grado di soddisfare la
richiesta, perchè si va (e lo vediamo in Svizzera ed in Francia)
verso questa richiesta specialmente nei mesi di fine inverno, non
sarà certo questo che risolverà una situazione che indubbiamente è
interessante, e risolverebbe alcuni problemi anche delle valli
laterali.
PRESIDENTE
: Ha chiesto di parlare il Consigliere
Pollicini, ne ha facoltà.
POLLICINI (A.D.P.):
Ieri abbiamo parlato di sentieri,
oggi parliamo di volo in montagna. Sono tutti e due provvedimenti
di estrema importanza non solo per regolamentare, ma anche per
creare le condizioni perchè la pratica del turismo in montagna
assuma contorni regolati ed in maniera particolare organizzati.
Tutto questo però sarebbe inutile se poi non facessimo seguire una
autentica organizzazione, e infatti lamentiamo una scarsezza di
questa promozione di immagine che facciamo. Le alte vie secondo me
non hanno la sufficiente promozione di immagine che si
meriterebbero, se pensiamo che ad esempio in Austria c'è dieci
volte il numero di praticanti rispetto alla Valle d'Aosta, pur
avendo un territorio dieci volte più piccolo.
È quindi importante far seguire a questi provvedimenti una
valida promozione di immagine, altrimenti questa rischia di essere
una scelta importante che resta fine a sè stessa. Il problema
quindi di cui parliamo oggi è importante assieme agli altri, perchè
questi programmi mirano a superare quella stagionalità che
caratterizza il nostro turismo, cioè che si limita al periodo
invernale e poi a 45-50 giorni nel periodo estivo, per cui
attraverso lo sci alpinismo, l'eliski, attraverso i sentieri, le
alte vie, si potrebbe coprire dal mese di aprile sino al mese di
ottobre.
Se finalizziamo le richieste di impostazione in questo senso mi
pare che raggiungiamo il risultato, se invece ci limitiamo a fare
cose autonome e limitate a sè stesse, rischiamo di non avere
nessuna finalità raggiunta. Voglio dire che non è sufficiente il
provvedimento se non è seguito da atti concreti e continuati.
Questo è un programma che, quando sono iniziate le alte vie,
prevedeva dieci anni di attività per raggiungere questi obiettivi e
non si può pensare che con due segnalazioni di montagna di sentieri
si raggiunga il trekking; mi pare importante considerare questo
aspetto, Assessore Borbey.
Quindi è importante l'eliski inquadrato specialmente
nell'economia di certe località, come abbiamo detto in Commissione
e ripetiamo oggi; per esempio Valgrisenche è un paese che è rinato
con l'eliski, perchè era ridotto quasi all'esaurimento, visto che
nel periodo invernale rischiava di non aver nessuno che fosse lì
presente. È però importante anche creare delle condizioni peculiari
che siano quelle del mantenimento delle caratteristiche della
nostra montagna, cioè evitare quello che chiamato oggi
l'inquinamento della montagna. Ecco perchè si dovrà cercare di
limitare in maniera ragionata il numero dei punti di atterraggio,
ecco perchè mi pare importante che nella Commissione tecnica sia
inserito un rappresentante del CAI, perchè è vero che ci sono le
guide, che ci sono i tecnici autentici della montagna, gli unici
tecnici - diciamo così - che hanno titolo per esprimere giudizi sui
percorsi, però non dimentichiamo che il CAI è un'associazione
volontaristica, ufficialmente riconosciuta, che conta 1200
iscritti, che lega fra loro gli amatori della montagna.
Per queste ragioni mi parrebbe importante la presenza del CAI,
per rispettare quello che è scritto nella relazione, quando dice
esattamente che "la Commissione garantisce una diretta ed attiva
partecipazione di tutte le forze economiche e sociali interessate
in qualche modo al problema". Mi pare che il CAI sia una forza
sociale interessata in qualche modo al problema.
Un altro degli aspetti che ritengo vadano considerati è quello
legato alle caratteristiche dello sci alpinismo; non vorremmo che
l'eliski andasse ad urtare contro certe caratteristiche dello sci
alpinismo. Non so se qualche Consigliere sa che esiste un dépliant
"La grande autoroute valdôtaine", lanciata nel 1982 e che prevede
154 itinerari di sci alpinismo. Ecco, stiamo attenti a non andare
ad urtare con questa proposta, che è vero che è in sonno come sono
quelli della P2, però la ritengo di estrema importanza per poter
lanciare un turismo di caratteristiche abbastanza normali, perchè
riconosco che quelle dell'eliski sono caratteristiche speciali per
una clientela di élite limitata. Inoltre se è possibile cerchiamo
di rendere pubblicizzata anche questa proposta che penso possa
avere il suo ruolo importante specialmente per quanto riguarda la
presenza in questa Regione, in una stagione così intermedia, di
sciatori amanti di un tipico sport di montagna qual'è lo sci
alpinismo.
PRESIDENTE
: Ha chiesto di parlare il Consigliere Viberti
per il secondo intervento, ne ha facoltà.
VIBERTI (N.S.):
Non ho niente di particolare da
aggiungere a quanto già detto in precedenza, ma sono forse riuscito
a pensare come si potrebbe fare per inserire la questione relativa
alle assicurazioni nell'articolato della presente legge. Il sistema
potrebbe essere il seguente: all'art. 3, dopo l'ultimo punto,
aggiungere un 4° punto che dica: "Entro 60 giorni dalla data di
pubblicazione della presente legge il Consiglio regionale approverà
una convenzione tipo nella quale si faccia riferimento anche alle
necessità assicurative relative alla pratica dell'eliski".
Non so quanto queste frasi possano stare in piedi da un punto di
vista giuridico: non c'è stata nessuna possibilità di verificarle
prima, non c'è stata nessuna risposta per il momento da parte
dell'esecutivo rispetto alla possibilità o meno di occuparsi del
problema assicurativo che è un problema di grave importanza, per
cui con questo emendamento ci sarebbero 60 giorni di tempo per
predisporre da parte degli uffici una convenzione da sottoporre
alla ratifica del Consiglio regionale, nella quale si faccia
esplicito riferimento alle necessità di carattere assicurativo di
cui dicevo prima.
PRESIDENTE
: È chiusa la discussione generale. Ha chiesto
di parlare l'Assessore al Turismo, Urbanistica e Beni Culturali
Borbey per la replica, ne ha facoltà.
BORBEY (D.C.):
Ritengo che questa legge, sebbene sia
stata presentata in Consiglio con un ordine del giorno suppletivo,
abbia potuto essere dipanata e discussa nei minimi particolari già
nell'esposizione di ieri, come anche in Commissione. Ancora ieri
infatti le due Commissioni riunite per competenza hanno sentito i
rappresentanti delle associazioni naturalistiche.
Ritengo che da quanto ha detto il Consigliere Tonino, ma anche
gli altri Consiglieri che hanno preso la parola, in modo
particolare il Consigliere Torrione ieri, si riconosca la validità
di questa legge; tutte le leggi possono avere dei difetti i quali
potranno essere modificati e mediati solo nell'applicazione della
legge. Il Consigliere Tonino ha ribadito, come hanno detto altri
Consiglieri, che qui si è parlato molto di eliski, ma si è
tralasciato di dire che questa legge regolamenta fondamentalmente
l'uso dell'elicottero per tutto l'anno. Viene fatto divieto di
sorvolare e di atterrare nelle riserve, nei parchi naturali ed
anche in tutto il restante territorio, salvo in quei punti di
atterraggio che verranno definiti e proposti da una speciale
Commissione e che verranno vagliati ulteriormente dalla Commissione
consiliari competenti prima che il Presidente della Giunta emetta
il proprio decreto. In definitiva, però, l'indirizzo della legge è
la proibizione quasi totale di atterrare durante tutti gli altri
mesi dell'anno se non durante il periodo dell'eliski.
Il secondo punto è la validità fondamentale del discorso di
quanti punti saranno definiti per poter atterrare e fare la pratica
dell'eliski.
Giustamente si dice che è inutile deciderlo adesso, ed è
difficile stabilire se i punti possono essere tre, quattro o dieci;
abbiamo detto ieri che l'obiettivo di questa legge è di non più
lasciare atterrare gli elicotteri in maniera indiscriminata e fare
la pratica dell'eliski in tutto il territorio valdostano.
La legge dà l'impostazione di ridurre, per il resto abbiamo
detto che man mano la Commissione degli esperti potrà avvalersi di
altri esperti nel settore, e qui intervengo immediatamente nella
richiesta fatta dal Consigliere Viberti di allargare la Commissione
a tante altre persone, fra cui, sempre come dice il Consigliere
Viberti, un esperto di fauna avicola, uno di fauna ungulata, e via
dicendo.
Ripeto che la Commissione potrà avvalersi di tutti gli esperti
di cui riterrà opportuna la presenza, quando in una determinata
seduta discuterà dei problemi specifici a livello di protezione di
fauna o di difesa dall'inquinamento acustico anche per le persone,
e quindi il discorso dello sci alpinismo.
L'indirizzo è proprio quello di coordinare, l'ho già detto ieri
nella relazione, e valutare il tutto nel discorso che è a livello
economico, perchè abbiamo già detto che per alcune valli laterali
il poter effettuare l'eliski può diventare un grosso "revenu"
economico, può far rimanere i giovani anche durante l'inverno in
queste valli e non come succede in modo particolare in
Valgrisenche, dove durante l'estate abbiamo 250 domiciliati, mentre
durante l'inverno ne abbiamo solo 60 che sono poi gli anziani.
Sugli emendamenti presentati dal Consigliere Viberti, riteniamo
che si possa accettare l'emendamento all'art. 1 nel dire che sia
tutelata anche la pratica dello sci alpinismo, anche se come
esecutivo riteniamo che "la tutela dell'ambiente naturale e la sua
difesa anche dall'inquinamento acustico" sia una denominazione così
ampia che serva a tutelare non solo la fauna, ma anche l'uomo che
vuole andarsene a fare la passeggiata a livello di sci alpinismo.
In ogni modo è una ulteriore precisazione e ben volentieri
l'accettiamo.
Per quanto già detto prima, non possiamo accettare l'emendamento
all'art. 2 per fissare i punti di atterraggio; non accettiamo
l'altro emendamento finalizzato ad ampliare di gran lunga la
Commissione, proprio per le motivazioni che venivo portando, che la
Commissione potrà sempre avvalersi di qualunque esperto del settore
quando parlerà di un certo argomento.
Siamo convinti che le Commissioni possono lavorare bene quando
sono ridotte ad un numero piuttosto ristretto, e quando c'è un
esperto rispettivamente del settore turismo, dell'Assessorato
all'ambiente, delle associazioni protezionistiche, della protezione
civile e un esperto della montagna (che sia del CAI o delle Guide,
abbiamo messo qui delle Guide e approfitto per dire che l'esecutivo
non accetta l'emendamento per inserire un rappresentante del CAI)
mi sembra che possano bastare.
Mi spiace, ma è una questione di principio e di correttezza a
livello di comportamento, in modo particolare dei Consiglieri della
maggioranza, perchè la minoranza può dispiacersi. Ieri il
Consigliere Torrione, intervenendo su questa legge, ha dato atto
alla maggioranza, per questa legge, come anche per quella sui
sentieri, di avere avuto un dialogo aperto con la minoranza,
infatti abbiamo concordato in Commissione gli emendamenti da
portare.
Ora, possiamo accettare, anche se lo riteniamo leggermente
scorretto, ulteriori emendamenti da parte della minoranza come
quello presentato dal Consigliere Tonino, anche se si era impegnato
a non presentarne altri, ma ci sembra un po' forzato che anche da
parte del Consigliere Pollicini si presenti un emendamento che
richiede l'apporto del rappresentante del CAI, quando in
commissione all'unanimità avevamo deciso di non presentarlo, anche
se sappiamo che in Commissione questi Consiglieri lo hanno chiesto.
Non è per una questione di essere pro o contro il CAI, ma avevamo
deciso di mettere un esperto di montagna e si era deciso per un
rappresentante delle guide alpine.
Quindi non è per fare della polemica, ma solo per una questione
di principio, perchè alcune volte giustamente siamo accusati come
esecutivo di non voler mai aderire ad un dialogo aperto, ma quando
arriviamo a farlo, c'è dall'altra parte un comportamento diverso.
Ripeto che non è per il discorso di essere o meno favorevoli al
CAI, perchè io stesso sono iscritto al CAI e quel poco che ho
imparato di sci alpinismo l'ho imparato andando in gita con il CAI,
quando tenevano i loro corsi.
Questa legge potrà avere delle pecche, ma in Commissione è stata
molto vagliata ed avevamo fatto un accordo molto preciso. Riteniamo
invece, per terminare, di accogliere anche perchè questo problema
in Commissione non l'abbiamo vagliato a fondo, l'emendamento del
Consigliere Tonino per cui si possa annullare come esecutivo la
convenzione con quelle società che per la seconda volta hanno
commesso delle infrazioni.
PRESIDENTE
: Si passa all'esame dell'articolato. Do
lettura dell'art. 1:
Art. 1
1. Al fine di assicurare la tutela dell'ambiente e la sua
difesa anche dall'inquinamento acustico, l'atterraggio e il sorvolo
a quote inferiori a m. 500 dal suolo di velivoli a motore è vietato
nell'ambito dei parchi, delle riserve e delle oasi di protezione
della fauna ricadenti nel territorio della Regione Valle
d'Aosta.
2.
Analogo divieto vige nel restante territorio della Regione
per tutte le zone site ad altitudine superiore a m. 1500 s.l.m.,
con l'eccezione dei punti di atterraggio e degli itinerari di volo
autorizzati ai sensi del successivo art.
2;
3.
Il divieto non si applica ai servizi di trasporto
materiali; anche per tali servizi è peraltro prescritta - salvo i
casi di assoluta urgenza - la preventiva segnalazione dei voli da
effettuare alle stazioni forestali competenti per
territorio.'
4. La disciplina stabilita dalla presente legge non si
applica alle forze armate, ai corpi armati dello Stato, ai servizi
forestali, alla protezione civile e, in generale, ai voli di
soccorso e a quelli autorizzati dal Presidente della Giunta
regionale per motivi di studio, ricerca, documentazione o comunque
di pubblica utilità;
PRESIDENTE
: All'art. 1 vi è l'emendamento del Consigliere
Viberti, che recita:
dopo le parole "dall'inquinamento acustico"
aggiungere "nonchè la tutela della pratica dello sci
alpinismo".
Ha chiesto di parlare il Consigliere Viberti, ne ha facoltà.
VIBERTI (N.S.):
Come avevo detto durante la discussione
generale, questo emendamento all'art. 1 ha senso solo se viene
accettato da parte dell'esecutivo anche tutta la serie degli altri
emendamenti perchè, avevo spiegato, qui si dice di voler tutelare,
ma in realtà poi non si prendono quelle misure che servirebbero
anche a tutelare la pratica dello sci alpinismo; avrei voluto
aggiungere anche l'escursionismo e non l'ho fatto, perché mi
riservavo di vedere qual'era la risposta. Quindi, signor
Presidente, sgombrerei il campo da questo emendamento e non dagli
altri che mantengono una loro valenza, perché si avrà una votazione
contraria. Avrebbe poco senso vedere scritto in questa legge che
voi tutelate l'ambiente naturale, tutelate anche la pratica dello
sci alpinismo e magari dell'escursionismo, quando in realtà non lo
fate, perchè non fissando il numero di punti non tutelate un bel
niente, ma demandate ad una Commissione in un momento successivo.
Quindi il Consiglio regionale manda fuori una legge nella quale
scrive delle cose che non sono vere; potrebbero rivelarsi vere nel
caso in cui il numero punti fosse molto limitato, ma questo
purtroppo non sarà, per cui l'emendamento all'art. 1 lo ritiro,
perchè non ha senso in quanto l'Assessore ha già dichiarato che
tutti gli altri non verranno accettati.
Degli altri emendamenti non ci sarà il ritiro perchè deve essere
evidente che c'è stato un voto contrario rispetto a quelli che sono
dei miglioramenti che rendevano sensato questo primo emendamento
all'art. 1.
PRESIDENTE
: Metto in votazione l'art. 1 nel testo
originale, dando atto che l'emendamento presentato dal Consigliere
Viberti è stato ritirato.
ESITO DELLA VOTAZIONE
Presenti 28
Votanti 28
Favorevoli 27
Contrari 1
Il Consiglio approva
PRESIDENTE
: Do lettura dell'art. 2:
Art.
2
1. Per le aree non interessate dal divieto generale di cui al 1°
comma dell'art.' 1, il Presidente della Giunta regionale stabilisce
con proprio decreto, sentita la Commissione di cui al successivo
comma, i punti di atterraggio consentiti e i relativi itinerari di
volo per accedervi.
2. È istituita una commissione incaricata di formulare pareri e
proposte in merito ai punti di atterraggio consentiti, composta
da:
- un rappresentante dell'Assessorato dell'Agricoltura, foreste
ed ambiente naturale;
- un rappresentante dell'Assessorato del turismo, urbanistica e
beni culturali;
- un rappresentante dell'Ufficio della protezione
civile;
- un rappresentante dell'Unione Valdostana guide di alta
montagna;
- un rappresentante designato dalle associazioni
protezionistiche aventi sede in Valle d'Aosta;
- un rappresentante dei Comuni interessati;
3. La Commissione è nominata con decreto del Presidente della
Giunta regionale e da esso convocata; i suoi componenti restano in
carica fino a sostituzione da parte degli organi o enti che li
hanno designati, i quali provvedono altresì ad indicare il
nominativo di un supplente destinato a sostituire il titolare in
caso di assenza o impedimento.'
4. Nell'elaborazione dei suo pareri la Commissione ha
particolare riguardo ai problemi di sicurezza e al disturbo
arrecabile all'uomo e alla fauna alpina della attività di
volo.
PRESIDENTE
: All'art. 2 vi è l'emendamento presentato
dalla Commissione, di cui do lettura: il primo comma dell'art. 2 è
sostituito dal seguente:
1. Per le aree non interessate dal divieto generale di cui al 1°
comma dell'art. 1, il Presidente della Giunta regionale stabilisce
con proprio decreto, previo parere della Commissione di cui al
successivo comma e sentite le Commissioni consiliari competenti, i
punti di partenza, individuabili in linea di massima in prossimità
di zone antropizzate, i punti di atterraggio consentiti e i
relativi itinerari di volo per accedervi.
Lo metto in votazione:
ESITO DELLA VOTAZIONE
Presenti 28
Votanti 27
Favorevoli 27
Astenuti 1 (Viberti)
Il Consiglio approva
PRESIDENTE
.: All'art. 2, 2° comma, vi è l'emendamento del
Consigliere Viberti che recita:
tra
le parole "i punti" aggiungere il numero
"tre".
Ha chiesto di parlare il Consigliere Viberti, ne ha facoltà.
VIBERTI (N.S.):
Ho consegnato l'originale e non ho qui
neppure una fotocopia degli emendamenti che ho presentato. Volevo
sottolineare l'importanza del primo emendamento che è relativo
all'inserimento del numero massimo dei punti di atterraggio
consentiti. Il Consiglio regionale deve mettere questo numero
massimo di punti, altrimenti questa Commissione ha troppa libertà
di azione, ed in particolare il Presidente della Giunta che ha
tante cose da fare e che è quello che poi in pratica prenderà una
decisione rispetto a questo, e che potrebbe anche, spinto anche da
una Commissione non sufficientemente rappresentativa di una realtà,
in grado di giudicare rispetto ai punti e agli itinerari,
commettere dei gravi errori che porterebbero danno all'ambiente
naturale, alla fauna e andrebbero contro quei principi che la legge
dice di avere con L'art. 1.
Vorrei ricordare all'Assessore Borbey che nella sua breve
replica, parlando di dialogo aperto, ha comunque scordato di fare
dei cenni rispetto ad alcune delle richieste che erano state fatte
dal sottoscritto, relativamente alla questione forze armate, ed in
particolare a quell'altra che è relativa alle assicurazioni, di cui
ci sarà comunque l'occasione di parlare nel corso della discussione
dell'emendamento che ho presentato all'art. 3, con il quale tendo a
cercare di inserire l'obbligatorietà dell'assicurazione per le
società che praticheranno questo tipo di attività.
PRESIDENTE
: Ha chiesto di parlare il Consigliere Tonino,
ne ha facoltà.
TONINO (P.C.I.):
Per una breve dichiarazione di voto
sull'emendamento del Consigliere Viberti. Ci asterremo per la
motivazione che ho già illustrato in sede di discussione generale:
non ci pare ci siano oggi gli elementi per stabilire il numero.
Ricordo qui che in un apprezzabile intervento in Commissione il
rappresentante del CAI, applicando i parametri usati dalla Svizzera
al territorio della nostra Regione, è arrivato alla conclusione che
potrebbero essere autorizzati (secondo quei parametri e secondo i
parametri diversi usati da cantone a cantone) dai 4 ai 9 punti al
massimo di atterraggio.
A me pare che qui sia giusto ribadire la necessità che questi
punti di atterraggio siano limitati, e poi che ci sia una
discussione nel merito della scelta. Per queste ragioni ci
asteniamo.
Mi consenta la Giunta di ricordare un'ultima questione che era
emersa in Commissione, che non ha trovato spazio invece nella
discussione generale di stamani. Ci sarebbe la necessità di
definire i tempi nel lavoro della Commissione e nell'emanazione del
decreto; è una questione non semplice perchè trattandosi di materia
complessa i 30 giorni possono essere troppo pochi, i 90 giorni
troppi. L'invito che facciamo come Gruppo è che la Commissione sia
rapidamente costituita e si arrivi alla conclusione dei lavori.
PRESIDENTE
: Ha chiesto di parlare il Consigliere
Torrione, ne ha facoltà.
TORRIONE (P.S.I.):
Questo è senz'altro il punto più
delicato dell'intera legge, infatti se n'è discusso in Commissione
e su questo argomento mi è sembrato di cogliere uno stato d'animo
differente da parte delle varie associazioni protezionistiche,
perchè le idee sui punti di atterraggio erano piuttosto
difformi.
Qualcuno ha parlato di punti di atterraggio che possono far sì
che il beneficio sia diviso fra le varie località.
Credo, e non perchè l'emendamento l'abbiamo presentato noi, che
il fatto che l'eventuale discussione rientri e ritorni nell'alveo
dell'apposita Commissione sia una garanzia per questo Consiglio,
quindi non è che da questo momento licenziamo la legge e non ce ne
occupiamo più, questo no. Sarà solo un parere, mi sembra comunque
importante che su questo argomento il Presidente della Giunta
valuti le proposte che la Commissione apposita potrà fare. Mi
permetterei di suggerire un piccolo emendamento che è solo formale:
questa Commissione manca di un Presidente .....
PRESIDENTE:
Consigliere Torrione, non è più possibile
presentare degli emendamenti.
TORRIONE (P.S.I.):
Mi fermo qui.
PRESIDENTE:
Metto in votazione l'emendamento del
Consigliere Viberti testè letto:
ESITO DELLA VOTAZIONE
Presenti 28
Votanti 1
Favorevoli 1
Astenuti 27 (Aloisi, Bajocco, Baldassarre, Bene-forti, Bondaz,
Borbey, Chabod, Cout, De Grandis, Faval, Fosson, Lanièce, Lanivi,
Mafrica, Maquignaz, Marcoz, Martin, Millet, Pascale, Perrin,
Pollicini, Ricco, Rolando, Rollandin, Tamone, Tonino e
Torrione)
Il Consiglio non approva
PRESIDENTE:
All'art. 2 II° comma esiste un'altra serie di
emendamenti proposti dal Consigliere Viberti; il primo recita:
dopo "un rappresentante dei Comuni interessati" aggiungere
"un rappresentante del Club Alpino Italiano".
Analogo emendamento è stato presentato anche dai Consiglieri
Tonino e Millet
che recita:
all'art. 2, II° comma, aggiungere: "un rappresentante
designato dal CAI di Aosta".
Li metto in votazione:
ESITO DELLA VOTAZIONE
Presenti 28
Votanti 8
Favorevoli 8
Astenuti 20 (Baldassarre, Beneforti, Bondaz, Borbey, Chabod, De
Grandis, Faval, Fosson, Lanièce, Lanivi, Maquignaz, Marcoz, Martin,
Pascale, Perrin, Ricco, Rolando, Rollandin, Tamone, Torrione)
Il Consiglio non approva
PRESIDENTE:
Ulteriore emendamento del Consigliere
Viberti:
aggiungere all'art. 2, II° comma, "un rappresentante dei
Maestri di sci".
Lo metto in votazione:
ESITO DELLA VOTAZIONE
Presenti 28
Votanti 1
Favorevoli 1
Astenuti 27 (Aloisi, Bajocco, Baldassarre, Bene-forti, Bondaz,
Borbey, Chabod, Cout, De Grandis, Faval, Fosson, Lanièce, Lanivi,
Mafrica, Maquignaz, Marcoz, Martin, Millet, Pascale, Perrin,
Pollicini, Ricco, Rolando, Rollandin, Tamone, Tonino e
Torrione)
Il Consiglio non approva
PRESIDENTE:
Ha chiesto di parlare il Consigliere Viberti,
ne ha facoltà.
VIBERTI (N.S.):
Siccome è stato dichiarato voto contrario
su questi emendamenti e l'esito delle votazioni dimostra che non
c'è intenzione di accettare alcuno dei rappresentanti che ho
proposto per l'integrazione della Commissione, per evitare inutili
perdite di tempo e la ripetizione ogni votazione del nome dei
colleghi, chiedo al Presidente se può mettere i restanti
emendamenti all'art. 2 in una unica votazione.
PRESIDENTE:
I restanti emendamenti all'art. 2, II° comma,
presentati dal Consigliere Viberti, recitano:
aggiungere (dopo "un rappresentante dei Comuni
interessati"):
- un rappresentante dell'Ufficio valanghe
- un esperto di fauna avicola
- un esperto in fauna ungulata;
- un esperto in faunistica;
- un Consigliere regionale;
- un rappresentante del corpo delle Guardie forestali.
Li metto in votazione:
ESITO DELLA VOTAZIONE
Presenti 29
Votanti 1
Favorevoli 1
Astenuti 28 (Aloisi, Bajocco, Baldassarre, Beneforti, Bondaz,
Bor-bey, Chabod, Cout, De Grandis, Faval, Fosson, Lanièce, Lanivi,
Mafrica, Maquignaz, Marcoz, Martin, Millet, Pascale, Pedrini,
Perrin, Pollicini, Ricco, Rolando, Rollandin, Tamone, Tonino e
Torrione)
Il Consiglio non approva
PRESIDENTE:
Pongo in votazione l'art. 2 nel testo così
emendato:
Art. 2
1.
Per le aree non interessate dal divieto generale di
cui al 1° comma dell'art. 1, il Presidente della Giunta regionale
stabilisce con proprio decreto, previo parere della Commissione di
cui al successivo comma e sentite le Commissioni consiliari
competenti, i punti di partenza, individuabili in linea di massima
in prossimità di zone antropizzate, i punti di atterraggio
consentiti e i relativi itinerari di volo per accedervi.
2.
È istituita una commissione incaricata di formulare
pareri e proposte in merito ai punti di atterraggio consentiti,
composta da:
- un rappresentante dell'Assessorato dell'Agricoltura,
foreste ed ambiente naturale;
- un rappresentante dell'Assessorato del turismo, urbanistica
e beni culturali;
- un rappresentante dell'Ufficio della protezione civile;
- un rappresentante dell'Unione Valdostana guide di alta
montagna;
- un rappresentante designato dalle associazioni
protezionistiche aventi sede in Valle d'Aosta;
- un rappresentante dei Comuni interessati.
La Commissione è nominata con decreto del Presidente della
Giunta regionale e da esso convocata; i suoi componenti restano in
carica fino a sostituzione da parte degli organi o enti che li
hanno designati, i quali provvedono altresì a indicare il
nominativo di un supplente destinato a sostituire il titolare in
caso di assenza o impedimento.
3. Nell'elaborazione dei suoi pareri la commissione ha
particolare riguardo ai problemi di sicurezza e al disturbo
arrecabile all'uomo e alla fauna alpina dalle attività di volo.
ESITO DELLA VOTAZIONE
Presenti 29
Votanti 27
Favorevoli 27
Astenuti 2 (Aloisi, Viberti)
Il Consiglio approva
PRESIDENTE
: Do lettura dell'art. 3:
Art. 3
1. Il trasporto di sciatori con velivoli deve avvenire in
condizioni temporali ed ambientali che garantiscano la sicurezza
degli sciatori medesimi anche nella successiva discesa in sci. A
tal fine l'Assessorato regionale del turismo, urbanistica e beni
culturali, sentito il Comune interessato, promuove la stipulazione
con le società che offrono al pubblico il servizio di elisci di
convenzioni con le quale si stabiliscono:
a) i modi per assicurare l'assistenza di una guida alpina o,
per le zone prive di difficoltà alpinistiche, di un maestro di sci
al gruppo, di sciatori, fissando altresì il numero massimo di
turisti per ogni guida o maestro;
b) le modalità per assicurare i collegamenti dei gruppi via
radio durante le discese in sci, al fine di rendere possibile e
tempestivo l'intervento dell'organizzazione della protezione civile
alle operazioni di soccorso che si rendessero necessarie.
2. L'identificazione delle discese prive di difficoltà
alpinistiche, per le quali è consentito l'accompagnamento dei
gruppi da parte dei maestri di sci, è operata dalla commissione di
cui all'art. 2, integrata per l'occasione da un rappresentante
dell'Associazione valdostana maestri di sci.
3. La stipula delle convenzioni di cui al 1° comma è condizione
perchè possa essere offerto al pubblico il servizio di elisci.
VIBERTI (N.S.):
All'art. 3 vi è un emendamento del
Consigliere Viberti:
dopo il punto 3 aggiungere il punto 4 che recita: "Entro 60
giorni dalla data di pubblicazione della presente legge il
Consiglio regionale approverà una convenzione tipo nella quale sono
indicate le modalità e la necessità di contrarre, da parte dei
richiedenti, opportune assicurazioni per operatori ed utenti".
Ha chiesto di parlare il Consigliere Viberti, ne ha facoltà.
VIBERTI (N.S.):
Chiederei, come già avevo fatto in
precedenza, dei chiarimenti su questo punto e su altri. Avevo già
ricordato all'Assessore che non aveva risposto ad alcune delle
molte richieste che da parte di tutti i colleghi erano venute
rispetto ad alcuni punti che sono stati già precedentemente
trattati. In particolare non aveva risposto a questo emendamento
relativo alla necessità che riteniamo indilazionabile, rispetto
all'approvazione di questo disegno di legge, di prevedere che sia
le società, sia gli utenti di questo tipo di trasporto, per
effettuare dell'escursionismo, cosiddetto eliski, contraggano una
assicurazione obbligatoria.
Le motivazioni sono già state spiegate e risalgono alla
necessità, che spesso si verifica, di dover poi portare soccorso
con un interessamento della rete della protezione civile che ha
anche un costo. Quindi oltre ad assolvere le responsabilità civili
che senz'altro ci sono, si potrebbe anche attraverso delle
assicurazioni obbligatorie previste nel testo della convenzione,
stabilire la possibilità di avere una copertura finanziaria per i
costi di soccorso che venissero a verificarsi in caso di
incidenti.
Oltre alla risposta rispetto alla questione delle forze armate e
quella rispetto alle assicurazioni, c'era una questione relativa
alla istituzione di una tassa d'uso che andasse ad incrementare sul
bilancio regionale la possibilità di versare i fondi alla
protezione civile, che trova aumentati i suoi fondi ogni qualvolta
si svolge un tipo di attività nuova e che senz'altro da questa
legge sarà incrementata, come l'eliski, per vedere di dare un
ulteriore contributo attraverso una tassa che riteniamo
l'Amministrazione regionale abbia la competenza di emettere.
PRESIDENTE
: Ha chiesto di parlare l'Assessore al Turismo,
Urbanistica e Beni Culturali Borbey, ne ha facoltà.
BORBEY (D.C.):
Velocemente in risposta a quanto aveva
chiesto il Consigliere Viberti nella sua esposizione iniziale, e
cioè quali possono essere, all'art. 1, 3° comma "i casi di assoluta
urgenza". Ebbene, senz'altro succederanno dei casi di assoluta
urgenza e bisognerà intervenire con materiale che possa essere
immediatamente impiegato per evitare grossi pericoli. Parte una
impresa immediatamente per fare quei lavori, affinchè il guasto non
venga a provocare ulteriori danni; saranno poi dopo gli uffici
competenti dell'Assessorato Agricoltura e Foreste a stabilire se
c'era l'urgenza o meno.
Sul punto 4, senz'altro il Presidente della Giunta (anche se
parlo per bocca sua) inviterà le forze armate ad evitare per le
loro esercitazioni di sorvolare i parchi e le riserve.
Per quanto riguarda le assicurazioni, non capisco bene se si
intende duplice assicurazione, cioè estesa anche a chi sarà
trasportato sull'elicottero, perchè in questo caso riteniamo che,
come chi va in aereo o in funivia, gli interessati si faranno una
assicurazione sugli infortuni. Non è questo che preoccupa la
protezione civile, l'andare cioè a soccorrere quelli che hanno
incidenti sugli elicotteri, perchè normalmente sono mortali.
Non penso tuttavia che sia a questo che intende riferirsi il
Consigliere Viberti, ma all'assicurazione durante la discesa: in
ogni caso verrà valutato se inserire nella convenzione un obbligo
per le società a stipulare una assicurazione di questo tipo, ma non
ritengo che il discorso debba costituire una preoccupazione da
parte dell'Ente pubblico.
Invece la preoccupazione maggiore è per la discesa, dove
maggiore è la possibilità di farsi del male da parte dei turisti
che saranno trasportati sulle alte cime per fare la discesa. Questa
è problematica che stiamo studiando nella legge quadro di revisione
del soccorso alpino, perchè sarebbe illogico introdurre una
assicurazione adesso per una parte, quando sarebbe interessante
poter studiare un sistema di assicurazione per tutti i turisti che
vengono anche in estate in montagna in valle d'Aosta.
Se inseriamo in questo momento una assicurazione per chi è
autotrasportato e poi scende, lasciamo scoperti tutti quelli che
vanno a fare sci alpinismo e tutti gli altri che vanno in montagna
in estate e in inverno.
Per quanto riguarda la tassa d'uso, ci sembra pericoloso
inserire in questo momento un discorso del genere, anche perchè la
legge potrebbe essere rinviata o bocciata, per cui è una
problematica che riteniamo sia da individuare non in un disegno di
legge quale è questo, ma in un altro molto più ampio, concernente
le tasse in generale che potrebbero essere pagate a livello
turistico, tipo le tasse di soggiorno. Sarà questa una problematica
da prendere in esame quando saremo in revisione della legge 217
dello Stato.
PRESIDENTE
: Metto in votazione l'emendamento proposto dal
Consigliere Viberti:
ESITO DELLA VOTAZIONE
Presenti 30
Votanti 7
Favorevoli 7
Astenuti 23 (Aloisi, Baldassarre, Beneforti, Bondaz, Borbey,
Chabod, De Grandis, Faval, Fosson, Lanièce, Lanivi, Maquignaz,
Marcoz, Martin, Pascale, Pedrini, Perrin, Pollicini, Ricco,
Rolando, Rollandin, Tamone e Torrione)
Il Consiglio non approva
PRESIDENTE
: Metto in votazione l'art. 3 nel testo
originario:
ESITO DELLA VOTAZIONE
Presenti 30
Votanti 30
Favorevoli 29
Contrari 1
Il Consiglio approva
PRESIDENTE
: Do lettura dell'art. 4:
Art. 4
1. Sono incaricati della vigilanza sull'applicazione della
presente legge il Corpo forestale valdostano, gli organi di polizia
locali e gli organi di pubblica sicurezza.
PRESIDENTE
: Metto in votazione l'art. 4:
ESITO DELLA VOTAZIONE
Presenti 30
Votanti 30
Favorevoli 29
Contrari 1
Il Consiglio approva
PRESIDENTE
: Do lettura dell'art. 5:
Art. 5
1. Per la violazione delle disposizioni della presente legge si
applicano le seguenti sanzioni amministrative:
- da £ 4.000.000= a £ 12.000.000= per la violazione dei divieti
di cui allo art. 1 o per chiunque offra il servizio di elisci senza
aver stipulato la convenzione di cui all'art. 3 della presente
legge;
- da £ 2.000.000= a £ 6.000.000= per l'inosservanza degli
obblighi assunti con la convenzione sopra citata;
2.
In caso di recidiva le sanzioni amministrative sono
raddoppiate.
3.
Per l'applicazione delle sanzioni si osservano le
disposizioni della legge 24.11.1981, n. 689.
4. La presente legge regionale sarà pubblicata nel Bollettino
Ufficiale della Regione.
5. È fatto obbligo a chiunque spetti di osservarla e di farla
osservare come legge della Regione Valle d'Aosta.
PRESIDENTE
: All'art. 5 vi è un nuovo emendamento del
Consigliere Viberti che recita:
nelle prime sanzioni, dopo le parole "della presente legge"
aggiungere le parole "chi è sanzionato (anche società) non potrà
stabilire convenzioni di cui al precedente art. 3 per la durata di
anni 5".
Secondo gruppo di sanzioni possibili: dopo la parola "citata"
aggiungere "nonchè la sospensione della validità della convenzione
per 1 anno".
Al 2° comma, dopo "raddoppiate" aggiungere "e la convenzione (di
cui al precedente art. 3) viene sospesa per 3 anni (come pure
eventuali nuove convenzioni stipulande o stipulate da parte di
persone proprietarie di parte dei pacchetti azionari di società
sanzionate)".
Ha chiesto di parlare il Consigliere Viberti, ne ha facoltà.
VIBERTI (N.S.):
Per pregare il Presidente di mettere in
approvazione tutti e due gli emendamenti assieme, così evitiamo di
effettuare inutili votazioni, visto che non sembra ci sia alcuna
volontà di prenderli in considerazione o quantomeno votarli da
parte della maggioranza.
PRESIDENTE
: Ha chiesto di parlare l'Assessore al Turismo,
Urbanistica e Beni Culturali Borbey, ne ha facoltà.
BORBEY (D.C.):
Accettare l'emendamento del partito
comunista è in definitiva accettare in buona parte gli emendamenti
proposti da Nuova Sinistra.
L'emendamento che accettiamo è che dopo due infrazioni dei
divieti sopra riportati, venga sospesa la convenzione con le
società interessate, quindi viene accettata una parte degli
emendamenti proposti dal Consigliere Viberti. La prima parte non la
riteniamo indispensabile, perchè la società che viene colta in
flagrante, senza aver fatto in precedenza la convenzione, verrà
multata, la Regione ci penserà bene prima di stipulare la
convenzione con quella società.
PRESIDENTE
: Ha chiesto di parlare il Consigliere Viberti,
ne ha facoltà.
VIBERTI (N.S.):
C'è solo una questione che non viene
presa in considerazione dall'emendamento del Consigliere Tonino ed
è quella relativa al fatto che se una società, costituita come
spiegavo prima da diverse persone, commette l'infrazione, può
trovarsi, con questo emendamento, sospesa in caso di recidiva, però
c'è la possibilità che con i mezzi che ha a disposizione,
costituisca una nuova società nella quale siano presenti queste
persone, per cui si aggira la sanzione. Capisco che a livello di
principio sia stato accettato l'emendamento, ed il primo potrei
anche ritirarlo, però il secondo si preoccupa specificatamente di
questo secondo aspetto, della possibilità da parte della società di
costituirne sempre di nuove, come dicevo poco fa, per cui lo
mantengo.
PRESIDENTE
: Ha chiesto di parlare l'Assessore al Turismo,
Urbanistica e Beni Culturali Borbey, ne ha facoltà.
BORBEY (D.C.):
Sull'emendamento del Consigliere Tonino,
che accettiamo, siccome non è fissata la data temporale della
sospensione, la proponiamo in due anni. Quindi l'emendamento
risulterebbe: dopo due infrazioni dei divieti sopra riportati viene
sospesa per due anni la convenzione con le società interessate.
PRESIDENTE
: Metto in votazione il gruppo di emendamenti
all'art. 5, così come richiesto dal Consigliere Viberti:
ESITO DELLA VOTAZIONE
Presenti 30
Votanti 1
Favorevoli 1
Astenuti 29 (Aloisi, Bajocco, Baldassarre, Beneforti, Bondaz,
Borbey, Chabod, Cout, De Grandis, Dolchi, Faval, Fosson, Lanièce,
Lanivi, Mafrica, Maquignaz, Marcoz, Martin, Millet, Pascale,
Pedrini, Perrin, Pollicini, Ricco, Rolando, Rollandin, Tamone,
Tonino, Torrione)
Il Consiglio non approva
PRESIDENTE
: Vi è sempre all'art. 5 l'emendamento proposto
dal Consigliere Tonino, che viene modificato dall'Assessore Borbey,
per cui recita:
" e dopo due infrazioni dei divieti sopra riportati viene
sospesa per due anni la convenzione con le società
interessate".
Lo metto in votazione:
ESITO DELLA VOTAZIONE
Presenti 30
Votanti 29
Favorevoli 29
Astenuti 1 (Baldassarre)
Il Consiglio approva
PRESIDENTE
: Metto in votazione l'art. 5 nel testo così
emendato:
Art. 5
1. Per la violazione delle disposizioni della presente legge si
applicano le seguenti sanzioni amministrative:
- da £ 4.000.000= a £ 12.000.000= per la violazione dei divieti
di cui allo art. 1 o per chiunque offra il servizio di elisci senza
aver stipulato la convenzione di cui all'art. 3 della presente
legge;
- da £ 2.000.000= a £ 6.000.000= per l'inosservanza degli
obblighi assunti con la convenzione sopra citata.
2. In caso di recidiva le sanzioni amministrative sono
raddoppiate e dopo due infrazioni dei divieti sopra riportati viene
sospesa per due anni la convenzione con le società interessate.
3. Per l'applicazione delle sanzioni si osservano le
disposizioni della legge 24.11.1981, n. 689.
4. La presente legge sarà pubblicata nel Bollettino Ufficiale
della Regione.
5. È fatto obbligo a chiunque spetti di osservarla e di farla
osservare come legge della Regione Autonoma Valle d'Aosta.
ESITO DELLA VOTAZIONE
Presenti 30
Votanti 30
Favorevoli 29
Contrari 1
Il Consiglio approva
PRESIDENTE
: Metto in votazione la legge nel suo complesso
per scrutinio segreto:
VOTAZIONE PER SCRUTINIO SEGRETO
ESITO DELLA VOTAZIONE
Presenti 30
Votanti 30
Favorevoli 24
Contrari 6
Il Consiglio approva
