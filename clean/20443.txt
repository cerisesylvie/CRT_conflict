Classificazione
ENERGIA
Energia idroelettrica



Oggetto del Consiglio n. 453 del 10 marzo 2004 - Resoconto
OGGETTO N. 453/XII - Procedure seguite dalla CVA S.p.A. per la
costruzione di un impianto idroelettrico in Comune di La Thuile.
(Interrogazione)
Interrogazione
Preso atto che il quotidiano "La Stampa" del 7 febbraio 2004
ha pubblicato un Avviso pubblico della C.V.A. S.p.A. con cui si
comunica l'avvio "del provvedimento diretto all'approvazione della
variante non sostanziale al Piano Regolatore Generale del Comune di
La Thuile" al fine di costruire, in località Faubourg, un impianto
idroelettrico;
Rilevato che il progetto dell'impianto idroelettrico della
CVA S.p.A. in località Faubourg di La Thuile è stato oggetto della
procedura di valutazione di impatto ambientale:
Ricordato che la Giunta regionale, con deliberazione n. 2720
del 21 agosto 2000, al termine della procedura di via, ha espresso
una valutazione positiva condizionata sulla compatibilità
ambientale, rilevando che la realizzazione dell'intervento
comportava la necessità di una variante sostanziale al Prgc di La
Thuile;
Evidenziato che l'Avviso pubblico della CVA S.p.A. è
sorprendente per due motivi; 1) perché, in base alla normativa
urbanistica regionale, solo il Comune può promuovere una variante
al Piano Regolatore; 2) perché la variante necessaria alla
realizzazione del progetto è variante "sostanziale" e non "non
sostanziale";
il sottoscritto Consigliere regionale
Interroga
la Giunta regionale e l'Assessore competente per conoscere
quali informazioni sono state raccolte sull'iniziativa della CVA
S.p.A. e quali atti sono stati assunti per contestare una procedura
in contrasto con le norme della legge urbanistica regionale e con
la deliberazione della Giunta regionale 2720/2000.
F.to: Riccarand
Presidente - La parola all'Assessore al territorio, ambiente e
opere pubbliche, Cerise.
Cerise (UV) - Il progetto di realizzazione di un impianto
idroelettrico con derivazione dal torrente Verney e della centrale
in località Faubourg del Comune di La Thuile, proposto dalla CVA,
ha ottenuto, con deliberazione della Giunta regionale n. 2720 in
data 21 agosto 2000, una valutazione positiva condizionata. Nel
condizionamento espresso dal Comitato tecnico per l'ambiente, su
indicazione della Direzione urbanistica, si rilevava che
l'intervento non risultava conforme al vigente piano regolatore
generale comunale e, pertanto, doveva essere adottata una variante
sostanziale allo strumento urbanistico vigente. In data 9 settembre
2003 la società proponente, vista la natura dell'intervento,
presentava all'Assessorato del territorio, dell'ambiente e delle
opere pubbliche una richiesta di precisazione sulla possibilità di
adottare una variante non sostanziale al piano regolatore generale
comunale, in relazione anche dello spostamento del fabbricato della
centrale previsto in località Faubourg di La Thuile. Il comitato,
con nota prot. n. 22598 in data 8 ottobre 2003, confermava il
precedente parere favorevole condizionato espresso in sede di
valutazione del progetto, ritenendo ininfluenti ai fini
dell'impatto ambientale le varianti progettuali proposte e, in
merito agli aspetti urbanistici sollevati, richiedeva il parere di
competenza della Direzione urbanistica. Quest'ultima, con nota
prot. n. 26199 in data 14 novembre 2003, rilevava come il primo
esame del progetto in questione in sede di VIA aveva evidenziato
che l'opera non risultava conforme al vigente piano regolatore
generale in quanto ricadeva in zona E agricola in cui tale
destinazione d'uso non è prevista. Ne era derivata l'indicazione
che fosse necessario individuare una nuova apposita zona da
destinare ad attività produttive (zona D), precisando che tale tipo
di variante al piano regolatore generale appartiene alla categoria
delle varianti sostanziali.
La nuova soluzione proposta, vale a dire un ampliamento
contenuto entro il 10% di una preesistente zona F - variante che si
configura come non sostanziale -, avrebbe potuto essere risolutiva
nella misura in cui si potesse ritenere l'opera in questione come
assimilabile ad attrezzature e impianti di interesse generale
ammesse in tale zona. È da rilevare inoltre che effettivamente solo
il comune può promuovere una variante di piano regolatore e, nel
caso specifico, la CVA si è trovata di fronte ad un'amministrazione
comunale che non ha avanzato osservazioni in sede di valutazione di
impatto, ha ricevuto la deliberazione di valutazione positiva
condizionata di compatibilità ambientale e tutte le altre
comunicazioni, ma non ha mai espresso valutazioni o determinazioni
in merito. Detto questo, con riferimento quindi ai quesiti
proposti, si può affermare che non esiste alcun contrasto con le
norme urbanistiche in quanto la stessa Direzione urbanistica ha
evidenziato che la variante apportata alla localizzazione
dell'impianto configura una nuova situazione urbanistica rispetto
alla quale la non conformità può essere risolta con una variante
non sostanziale. Non esiste alcun contrasto con la deliberazione
della Giunta n. 2729/2000 alla luce di quanto espresso dal Comitato
tecnico dell'ambiente con nota prot. n. 22598 in data 8 ottobre
2003, nella quale si confermava il parere favorevole condizionato
espresso in sede di valutazione del progetto e si rinviava ad uno
specifico parere della Direzione urbanistica la valutazione degli
aspetti urbanistici.
Presidente - La parola al Consigliere Riccarand.
Riccarand (Arc-VA) - Esprimo totale insoddisfazione rispetto
alla risposta dell'Assessore, perché qui abbiamo posto dei problemi
molto precisi, cioè è uscito un avviso pubblico a cura della CVA
con cui la stessa, facendo riferimento all'articolo 29 della legge
regionale n. 11/1998, comunica l'avvio del procedimento diretto
all'approvazione della variante non sostanziale al piano regolatore
generale del Comune di La Thuile. A che titolo la CVA ha avviato
una procedura di variante al PRG, quando un soggetto privato non ha
titolo ad avviarla?…
(interruzione dell'Assessore Cerise, fuori microfono)
… noi qui chiediamo alla Giunta
regionale e all'Assessore competente:
"quali informazioni sono
state raccolte sull'iniziativa della CVA S.p.A. e quali atti sono
stati assunti per contestare una procedura in contrasto con le
norme della legge urbanistica
regionale…"
. Avete scritto alla
CVA? Le avete detto che questa
cosa…
(nuova interruzione dell'Assessore Cerise, fuori
microfono)
… non contrasta con il PRG, ma con
la legge regionale urbanistica che la Regione deve far rispettare.
Assessore, per chiarire, il problema è questo: loro danno
comunicazione di una cosa che non possono fare: non possono avviare
una variante, può farlo il comune, non una società privata! Siccome
la Regione è l'ente vigilante rispetto all'attuazione delle leggi
regionali, nel momento in cui emerge questo problema - che le viene
segnalato anche con un'iniziativa in Consiglio -, deve comunicare
alla CVA che sta facendo una cosa fuori dalla
norma…
(nuova interruzione dell'Assessore Cerise, fuori
microfono)
… infatti, proprio per questo dico
che bisogna che interveniate! Oltretutto in questo avviso pubblico
della CVA siamo completamente fuori dal seminato sotto tutti gli
aspetti: primo, perché la CVA, che è una società privata, non può
avviare una variante al PRG; secondo, perché qui si fa riferimento
all'articolo 29 della legge n. 11/1998 non riguardante le procedure
di variante, ma le procedure di intese per opere regionali, che è
tutta un'altra cosa! Anche su questo aspetto, se non si dice
niente… qui loro elencano i proprietari
dei fondi e chiedono che facciano osservazioni entro 30 giorni
dalla pubblicazione di questo avviso; i proprietari sono convinti
che sia stata avviata una procedura di variante al PRG e che
debbano tutelare i loro interessi, perché stanno per essere
espropriati, mentre la CVA non può avviare alcuna procedura di
variante e l'occupazione di terreni è una procedura che viene
effettuata dopo che sono state messe a posto le cose sul piano
urbanistico! Assessore, la invito a fare i passi dovuti, perché
segnali nei modi dovuti alla CVA e, se lo ritiene, anche al comune,
che qui siamo completamente fuori dal seminato, che questo avviso
pubblico non conta niente, perché è al di fuori di tutte le norme
di legge.
Per quanto riguarda poi se si tratti di fare una variante
sostanziale o non sostanziale, anche qui è stata fatta una
valutazione di impatto ambientale, vi è una deliberazione di Giunta
che dice che bisogna fare una variante sostanziale. È stato
modificato il progetto? Si intende fare un edificio in una zona,
non più in un'altra come previsto? Benissimo, occorre fare presente
questo in sede di Comitato tecnico dell'ambiente, di procedura di
VIA e che vi sia una nuova deliberazione di Giunta che preveda
l'effettuazione di una variante diversa; non perché vi è stato uno
scambio di carte interlocutorio fra CVA e Direzione urbanistica, in
cui sono state esaminate delle ipotesi, adesso è deciso, in
presenza di una deliberazione di Giunta che prevede una variante
sostanziale, che si fa una variante non sostanziale! Se si ritiene
che bisogna modificare il tipo di variante, quindi bisogna che vi
sia una deliberazione della Giunta che lo dica, altrimenti quello
che fa testo è la deliberazione di Giunta regionale.
Invito l'Assessore ad intervenire per chiarire una situazione
molto pasticciata e confusa in cui vi è un evidente tentativo della
CVA di forzare la mano, mentre il problema è quello di seguire le
procedure di legge.
