Classificazione
ARTIGIANATO
INDUSTRIA



Oggetto del Consiglio n. 2255 del 5 aprile 2023 - Resoconto
OGGETTO N. 2255/XVI - Interpellanza: "Motivi della tardiva
approvazione della delibera attuativa della legge regionale 31/2022
in materia di imprenditoria giovanile e femminile nei settori
dell'industria e dell'artigianato".
Bertin (Presidente) -
Punto n. 27. Illustra
l'interpellanza la consigliera Foudraz.
Foudraz (LEGA VDA) -
A fine novembre dello scorso anno il
Consiglio regionale aveva approvato all'unanimità di tutti i suoi
componenti un disegno di legge che andava nella direzione di
incentivare, con aiuti mirati, lo sviluppo dell'imprenditoria
giovanile femminile e dei disoccupati di lunga data, nei settori
dell'industria e dell'artigianato, con la possibilità di concedere
contributi per la costituzione e lo sviluppo di micro, piccole e
medie imprese industriali artigiane rientranti nella relativa
definizione euro-unitaria, con sede operativa nel territorio della
Regione, contributo previsto anche per le attività costituite da
non più di due anni rispetto alla data di presentazione
dell'istanza di contributo. I destinatari dei contributi a cui si
rivolgeva questo provvedimento normativo erano giovani appunto di
età compresa fra i 18 e i 35 anni, le donne di qualsiasi età e i
disoccupati di lunga durata ai sensi della normativa nazionale di
riferimento. Ricordo che gli importi dei contributi variavano da un
minimo di 10 mila euro a un massimo di 80 mila sulla spesa
ammissibile, contributi che darebbero quindi un po' di ossigeno
alle nuove attività.
A seguito dell'approvazione unanime del disegno di legge n. 81,
è stata quindi pubblicata nel Bollettino ufficiale n. 66 del 20
dicembre dello scorso anno la legge regionale n. 31 del 7 dicembre
2022, che è entrata in vigore il 1° gennaio 2023, come recita
l'articolo 14. L'articolo 11 di questa legge prevede che la Giunta
regionale deve definire con propria deliberazione, ogni ulteriore
requisito o aspetto anche procedimentale per l'accesso ai
contributi previsti dalla presente legge, ivi compresa l'entità
degli stessi, il dettaglio delle spese ammissibili, le modalità e i
termini per la concessione, nonché per l'espletamento
dell'istruttoria, il diniego o la revoca dei contributi. Ad oggi
però non mi risulta essere ancora stato adottato
quest'importantissimo atto di Giunta attuativo della legge
regionale n. 31/2022. Dal 30 novembre, quindi da quando abbiamo
approvato in aula il disegno di legge, sono passati quattro mesi e
la deliberazione non è ancora stata pubblicata, con la conseguenza
che chi si trova nella condizione di voler presentare domanda di
contributo, nella realtà non lo può fare. Teoricamente sì,
potrebbe, perché la norma lo prevede, prevede che dal 1° gennaio
2023 si possa presentare istanza di contributo, ma sostanzialmente
questo non è possibile. Numerose sono le persone che mi hanno
contattata, e non solo a me, a tutto il gruppo della Lega Vallée
d'Aoste, per capire la tempistica dell'approvazione di questo atto,
che è propedeutico all'inoltro della relativa domanda per ottenere
un aiuto nell'intraprendere un'attività lavorativa, però ad oggi
tutto tace, eppure in aula questo provvedimento normativo ricordo
che ha avuto i voti favorevoli di tutti e 35 i Consiglieri
regionali, proprio per l'importanza che riveste, per un rilancio
del tessuto economico della nostra Regione, rilancio di cui tanto
si parla ma poi si ferma per chissà quale motivo o cavillo.
Per queste motivazioni chiedo quindi all'Assessore competente di
capire e conoscere quali siano le cause della tardiva approvazione
della deliberazione di attuazione della legge n. 31/2022.
Presidente -
Risponde l'assessore Bertschy.
Bertschy (AV-VdA Unie) -
Grazie consigliera Foudraz.
L'atto è stato scritto il 10 marzo e verrà approvato la prossima
settimana. Ha ragione, siamo un po' in ritardo, si poteva far
meglio, è stato un eccesso di zelo in questa fase il tentativo di
poter utilizzare già da subito i fondi strutturali, ad oggi non è
possibile, lo faremo nella seconda fase della legge.
Non voglio togliere importanza al gruppo della Lega, devo dire
che anche a me sono arrivate numerose sollecitazioni e quindi nella
trasversalità che rappresenta il mondo dell'impresa questo è
importante, raccolgo la suggestione acritica, corretta e, ripeto,
il tentativo è stato di mettere in atto la legge già da subito con
i fondi strutturali, in questo momento non ce la facciamo perché
mancano una serie di regole, partiremo con i fondi regionali e più
in là approveremo il bando con i fondi strutturali. Nel frattempo
abbiamo avviato la seconda edizione della neo-imprenditoria, che è
un progetto diverso, che però anche questo va a premiare chi va
verso il lavoro indipendente, lavoro autonomo, e quindi lunedì
prossimo approveremo questo atto e cercheremo di recuperare il
tempo perduto non tanto di finanziamento, perché, come lei
correttamente ha detto, le domande possono essere presentate anche
per i progetti presentati entro i due anni, ma è necessario dare le
regole affinché tutto si possa sviluppare.
Presidente -
Per la replica, la parola alla consigliera
Foudraz.
Foudraz (LEGA VDA) -
Grazie assessore Bertschy. La sua
risposta mi soddisfa in parte perché questo grave ritardo comunque
avrà sicuramente degli effetti impattanti nei confronti di tutte
quelle attività imprenditoriali, industriali e artigianali che
avrebbero appunto potuto presentare l'istanza di contributo poiché
appena nate o perché con l'intenzione di essere costituite, anche
per tutte quelle che comunque sono state costituite da non più di
due anni rispetto alla data di presentazione dell'istanza, perché
se la legge, così come abbiamo approvato in aula, prevedeva una
retroattività per tutte quelle imprese costituite da non più di due
anni, io mi dico: abbiamo un pochino allora illuso gli
imprenditori...
(voce dell'assessore Bertschy, fuori microfono)
o forse non ho capito bene la sua risposta...
(voce dell'assessore Bertschy, fuori microfono)
...
okay
, allora si partirà, va bene, perfetto.
Io direi che dovreste anche pensare a un'eventuale deroga
all'articolo 2 della legge 31/2022, permettere quindi anche a tutte
quelle attività imprenditoriali che ormai hanno visto trascorrere i
due anni dall'inizio della loro costituzione... prevedere quindi
una deroga a quest'articolo 2 affinché chi ha costituito un'impresa
tra il 1° gennaio 2021 e la data in cui verrà approvata questa
delibera attuativa possa ricadere nella condizione di poter
presentare istanza di contributo anche se sono superati i due
anni.
Sono certa che, qualora venisse presentata in aula una deroga a
questo articolo 2, verrebbe votata all'unanimità dall'intera Aula
consiliare perché questo sarebbe, oltre che un atto dovuto, anche
un atto di buon senso.
Presidente -
Per integrare la risposta, la parola
all'assessore Bertschy.
Bertschy (AV-VdA Unie)
- Se ci sono condizioni di questo
tipo, se i ritardi hanno comportato qualche cosa... non esisteva un
tempo di approvazione della delibera, ma in ogni caso se questo ha
potuto creare problemi a qualche impresa, ci prendiamo l'impegno di
andare a verificare cosa si può fare in legge. Ricordo solo che il
progetto non è a sportello domanda/risposta, c'è una valutazione
del
business plan
e dell'effettiva fattibilità del progetto
di impresa, però prendo l'impegno di verificarlo, anzi, valutiamolo
insieme senza nessun problema.
