Classificazione
AMMINISTRAZIONE REGIONALE
Ordinamento degli uffici e del personale



Oggetto del Consiglio n. 2686 del 25 luglio 2023 - Resoconto
OGGETTO N. 2686/XVI - Interpellanze: "Azioni volte ad
assicurare un corretto funzionamento dell'istituzione scolastica
ISILTP di Verrès e adeguate condizioni di lavoro del personale
assegnato", "Azioni volte a garantire la piena autonomia
dell'Istituzione scolastica ISILTP di Verrès", "Soluzione delle
criticità evidenziate nel documento approvato all'unanimità dal
Collegio dei docenti dell'ISILTP di Verrès in data 13 giugno 2023"
e "Potenziamento dell'organico del personale A.T.A., tecnico e di
segreteria dell'Istituzione scolastica ISILTP di Verrès".
Bertin (Presidente) -
Le interpellanze iscritte ai punti
all'ordine del giorno nn. 27, 31, 32 e 34, sono affrontate
congiuntamente. La parola alla consigliera Minelli.
Minelli (PCP) -
Il 22 giugno scorso, il Collegio dei
docenti dell'istituzione scolastica di istruzione liceale tecnica e
professionale di Verrès all'unanimità ha deliberato di inviare una
lettera aperta all'Assessore all'istruzione, al Presidente della
Regione e alla Sovrintendenza agli studi per rendere pubblica la
situazione in cui insegnanti, personale non docente e studenti
hanno lavorato in quest'anno scolastico giunto a termine. Più che
una lettera, io direi che lo scritto è un documento articolato, dai
toni pacati ma netti, che fotografa nitidamente la realtà della
grande scuola secondaria superiore della Bassa Valle.
Ho voluto citare per esteso il nome dell'istituzione per
evidenziare la pluralità di indirizzi di studio che comprende e
che, da solo, permette di cogliere la complessità di
quest'importante realtà scolastica.
Gli insegnanti di Verrès, parliamo di oltre 160 persone, nella
loro lettera raccontano della fatica e del disagio che hanno
affrontato in questi ultimi nove mesi di scuola, ma sappiamo bene
che fatica e disagio non sono una novità, durano da tempo e si sono
progressivamente aggravati.
Gli insegnanti, correttamente, ci ricordano che le difficoltà
che devono affrontare quotidianamente sono comuni ad altre scuole,
ma ci dicono anche che una scuola con otto diversi indirizzi, a cui
sono iscritti circa 900 studenti, richiede una progettazione
articolata e un lavoro moltiplicato rispetto a quello necessario in
istituzioni che hanno più o meno lo stesso numero di iscritti ma
meno indirizzi.
Nel testo si elencano poi i principali elementi di criticità:
l'assenza di un dirigente titolare, la mancata sostituzione del
capo dei servizi di segreteria che era assente per problemi di
salute, l'assenza di un tecnico informatico, pesante criticità in
una scuola che conta una decina di laboratori, la carenza del
personale amministrativo, tecnico e ausiliario, che in pianta
organica viene calcolato in base al numero degli studenti e non
tiene conto delle molteplicità degli indirizzi, sostituzione solo
parziale di figure professionali venute meno per pensionamenti o
trasferimenti. Un elenco che direi parla da solo.
Alla scuola sempre più spesso vengono attribuiti compiti e
incombenze di vario tipo e richiesto di attivarsi nei settori più
disparati. Anche qui, in Consiglio regionale, spesso si sono
discusse iniziative che chiedevano di impegnare la scuola a farsi
promotrice di attività di educazione civica, di progetti di
prevenzione nell'ambito della lotta alle dipendenze, di
collaborazioni con varie associazioni sportive, culturali, con il
mondo delle imprese, con le Istituzioni eccetera eccetera,
dimenticando che le risorse assegnate alle istituzioni scolastiche
in termini di personale, e anche di dotazione finanziaria, spesso
diminuiscono e non vengono reintegrate.
Qui per inciso dico che, forse, dovremmo fare una riflessione
più ponderata quando chiediamo alla scuola di farsi carico di
compiti che spettano, non tanto o non solo a lei, quanto alle
famiglie, in primis, e ad altre agenzie formative ed educative.
Non è un caso, credo, che gli insegnanti di Verrès scrivano nel
loro appello: "Ci chiediamo se qualche volta i decisori, prima di
chiedere alla scuola qualcosa in più, abbiamo un attimo riflettuto
sul fatto che servono persone che se ne occupino, persone che oggi,
sempre più spesso, vanno incontro a fenomeni da stress da
loro".
A Verrès la situazione è particolare perché, come è noto, il
polo scolastico è l'unico rimasto per tutta la Bassa Valle,
raccoglie buona parte anche degli studenti della Media Valle e
riveste un ruolo anche per l'accoglienza, il contrasto e la
dispersione scolastica che, lo ricordo, è molto alta nella nostra
Regione: è pari al 14%, ben due punti in più rispetto alla media
nazionale. Un dato su cui occorre riflettere e che non credo
proprio possa essere giustificato soltanto o, principalmente, con
la frammentazione del territorio valdostano.
Non è un discorso slegato dal tema dell'interpellanza questo,
perché la lotta alla dispersione e all'abbandono scolastico
riguarda anche l'organizzazione pratica delle scuole e coinvolge
più soggetti, personale docente, amministrativo, ausiliario e, se
mancano risorse, come denunciato dal Collegio docenti di Verrès,
tutto si complica.
Per quanto riguarda la nomina di un dirigente titolare che viene
richiesto, noi siamo consapevoli del fatto che al momento questa
sia una questione di difficile - se non impossibile -
realizzazione, tenuto conto che non ci sono disponibilità, le
graduatorie sono esaurite, non c'è all'orizzonte un concorso, ma
per il resto crediamo che ci siano dei margini per intervenire se
c'è la volontà.
Ci sarà, per esempio, da capire quali risorse potranno arrivare
a Verrès in conseguenza al disegno di legge per il reclutamento del
personale amministrativo sui progetti PNRR (Piano Nazionale di
Ripresa e Resilienza) - che è all'ordine del giorno - e che sono
un'ulteriore incombenza non di poco conto.
Chiediamo quindi al Governo di sapere quali valutazioni siano
state fatte sulla situazione sopra descritta, come si intenda
affrontarla e se, almeno per quanto riguarda le risorse previste
dalla normativa, in particolare quelle tecnico-amministrative, si
preveda di assicurarne l'assegnazione a breve.
Presidente -
Consigliere Manfrin, ha la parola per
illustrare l'interpellanza n. 31.
Manfrin (LEGA VDA) -
Direi che le parole che sono state
inviate dal Collegio docenti dell'ISILTP di Verrès, possono -
secondo me - chiarire al meglio qual è la situazione della
struttura.
"Con questo scritto noi insegnanti dell'ISILTP di Verrès
intendiamo segnalare alle autorità competenti e rendere pubblici la
fatica e il disagio vissuti durante l'anno scolastico che sta
terminando. Una fatica ed un disagio determinati, non solo dalle
difficoltà che condividiamo con altre scuole, ma anche da una
specifica carenza di risorse professionali, particolarmente grave
in una realtà come la nostra.
Gli otto indirizzi della nostra istituzione, suddivisi fra
tecnici, liceali e professionali, richiedono una progettazione
articolata e, per molti versi, un lavoro moltiplicato rispetto a
quello necessario in istituzioni che, magari, hanno lo stesso
numero di studenti ma solo tre o quattro indirizzi.
In questo quadro, segnaliamo come elementi di particolare
criticità i seguenti aspetti (curioso che non vi sia l'Assessore
all'istruzione in Aula): l'assenza di un dirigente titolare (la
carenza di dirigenti è un problema generale in cui non sono certo
responsabili gli studenti, gli insegnanti e nemmeno i dirigenti
stessi, ma per le ragioni già indicate per noi lo è ancora di più);
un capo dei servizi di segreteria non sostituito in occasione della
prolungata malattia; l'assenza di un tecnico informatico in una
scuola con una decina di collaboratori; la carenza di personale ATA
(Amministrativo, Tecnico e Ausiliario) in generale e alle scuole si
chiede sempre di più.
Si tratta di richieste che coinvolgono tutti coloro che vi
lavorano, non soltanto noi docenti, ma anche il personale tecnico
amministrativo, il personale ausiliario e le risorse assegnate sono
invece diminuite".
Ora, le criticità evidenziate in questa lettera, che
costituiscono l'oggetto della nostra interpellanza, sono state più
volte segnalate nel corso dell'anno scolastico alla
Sovrintendenza.
L'assenza di un dirigente titolare è un fatto particolarmente
grave in una realtà complessa come quella dell'ISILTP che, come
sappiamo, è salito recentemente agli onori della cronaca anche per
episodi di bullismo finiti in rete, sulle televisioni
nazionali.
La mancanza poi del capo dei servizi di segreteria è un fatto
gravissimo, poiché senza questa figura la macchina amministrativa
dell'istituzione scolastica non può funzionare e, di sicuro, la sua
assenza ha reso complicata anche l'eventuale gestione dei fondi del
PNRR (Piano Nazionale di Ripresa e Resilienza).
Per non parlare dell'assenza di un tecnico informatico in una
scuola che vanta la presenza di numerosi laboratori tecnici,
fondamentali per lo svolgimento dell'attività didattica. Per quanto
riguarda la carenza di personale ATA, più volte abbiamo portato in
quest'Aula la necessità di avere personale ausiliario adeguato, che
possa garantire anche la sorveglianza degli alunni.
All'ISILTP questa carenza è aggravata dal fatto che sono
presenti nelle istituzioni numerosi indirizzi.
Come sappiamo, per garantire la piena attuazione al processo di
autonomia delle istituzioni scolastiche e per garantire il
potenziamento dell'offerta formativa, così come affermato nella
legge 18/2016, è necessario garantire l'organico dell'autonomia
funzionale alle esigenze didattiche, organizzative e progettuali
delle istituzioni scolastiche, risultanti dal Piano triennale
dell'offerta formativa, così come previsto dall'articolo 2 della
legge. L'organico, in quest'istituzione, così come in quasi tutte
le istituzioni della nostra Regione, viene a mancare.
Come possiamo chiedere ai nostri insegnanti di migliorare i
risultati delle prove Invalsi se non diamo loro le risorse? Come
possiamo chiedere loro di potenziare l'offerta formativa, se non si
ha a disposizione personale in numero adeguato?
Va ricordato, infine, il ruolo fondamentale che l'ISILTP svolge
per tutto il territorio della Media e Bassa Valle, non soltanto sul
fronte della formazione dell'istruzione ma, più in generale, come
luogo di proposta culturale e di contenimento della dispersione
scolastica e del disagio giovanile.
Alla luce di quanto fin qui esposto, chiediamo quindi
all'Assessore competente se sia a conoscenza delle criticità
segnalate dal Collegio docenti dell'ISILTP di Verrès, se sia
intenzione del Governo regionale procedere alla nomina di un nuovo
dirigente, del personale tecnico amministrativo di cui
l'istituzione è carente e se sia intenzione del Governo regionale
potenziare l'organico del personale ATA.
Infine chiediamo all'Assessore se sia intenzione del Governo
regionale potenziare l'organico dell'autonomia dell'istituzione in
modo da garantire una semplice e migliore offerta formativa.
Presidente -
Consigliere Brunod per illustrare
l'interpellanza 32.
Brunod (LEGA VDA) -
Il tema dell'interpellanza è stato
ben illustrato dai due colleghi, dalla collega Minelli e dal
collega Manfrin. In merito a questo documento approvato
all'unanimità dal Collegio dei docenti dell'ISILTP di Verrès,
quindi noi, ma più che noi le persone fuori da quest'Aula, si
aspettano di sapere se vi sia l'intenzione di risolvere le varie
criticità evidenziate nel documento approvato all'unanimità dal
Collegio dei docenti di Verrès nella seduta del 13 giugno 2023. Da
come immaginiamo, anche a vedere da come sono raggruppate le
iniziative - visto che riguardano in modo particolare il personale
- ci risponderà credo il Presidente della Regione, ma sicuramente
sarebbe molto importante anche sapere politicamente su queste
criticità e su questi temi cosa pensa l'Assessore competente.
Presidente -
La parola al
consigliere Ganis.
Ganis (LEGA VDA) -
Ringrazio i colleghi che mi hanno
preceduto e che hanno ben evidenziato il problema che riguarda
l'Istituto ISILTP di Verrès.
Il Polo di Verrès è stato costituito nel 2015 attraverso
l'unione di scuole, i licei tecnici e professionali: si tratta
quindi di una scuola complessa, che unisce diverse anime e
soprattutto utenze, le eccellenze e gli studenti fragili, che
necessitano di interventi mirati e percorsi finalizzati alla
formazione e alla prevenzione del disagio e della dispersione
scolastica.
È stata fatta una scelta politica circa dieci anni fa, che ha
dato alla Media e alla Bassa Valle l'opportunità di avere un centro
scolastico di tutto rispetto, che è indubbiamente una grande
risorsa per il territorio, come hanno ben ricordato i colleghi.
Sappiamo bene che questa scuola sta cercando di lavorare sulla
prevenzione del disagio, in un territorio ad alta complessità
sociale, economica e culturale: vi ricordo che a Verrès abbiamo ben
duecento alloggi di edilizia residenziale ed è presente una
comunità magrebina molto numerosa, tanto da avere una moschea.
È un territorio dove è evidente che vi sono numerose famiglie in
situazioni di difficoltà, quindi la scuola non può essere lasciata
sola come è stato fatto in questi anni.
Ricordo che l'unico indirizzo di formazione professionale che
accoglieva quegli studenti, che non hanno nessuna intenzione di
fare un percorso di istruzione professionale, è l'indirizzo degli
operatori elettrici ed è stato chiuso.
Quest'anno hanno ottenuto la qualifica professionale gli ultimi
otto studenti e, dal prossimo anno, quali opportunità verranno date
a coloro che non sono interessati all'istruzione professionale?
Dove si iscrive uno studente di Gaby o uno di Challand? Non
certamente nel polo di Verrès o, se decide di rimanere a Verrès,
deve fare la scelta dell'istruzione professionale in un unico
indirizzo: i servizi per la sanità e l'assistenza sociale. Tutti
ragazzi fragili in un unico indirizzo.
Vorrei evidenziare che sono numerosi i servizi che la scuola dà
agli studenti, anche in un orario extra scolastico: supporto ai
compiti, attività di teatro e musicali, biblioteca. Sappiamo bene
quanti sforzi sta facendo la scuola per accogliere ragazzi
aprendosi agli studenti anche nel pomeriggio, offrendo momenti di
aggregazione sociale, perché sappiamo che in Media e Bassa Valle
non vi sono al momento centri di aggregazione per i giovani. Certo
che le attività curricolari ed extracurricolari vanno sostenute e
finanziate.
Ricordo che l'ISILTP da settembre sarà Scuola Cambridge, la
prima Scuola Cambridge in Valle d'Aosta, e gli studenti interessati
potranno fare un percorso che consentirà loro di ottenere un
diploma inglese.
Questo è uno dei tanti progetti messi in atto per valorizzare le
eccellenze e direi che, in questi tempi, avere un diploma
riconosciuto a livello internazionale è un'opportunità unica,
soprattutto per quegli studenti brillanti che però non hanno i
mezzi economici per studiare all'estero.
I docenti lamentano stanchezza perché devono gestire l'attività
che ho appena citato, ma anche perché devono sopperire alle carenze
della segreteria che è sottodimensionata; ci risulta che da sempre
siano state fatte richieste di risorse: personale di segreteria,
tecnico e ausiliario.
Gli insegnanti sottolineano la necessità dell'assistenza di un
tecnico: come si può pensare che una scuola con una decina di
laboratori possa gestire un solo aiutante tecnico? Perché non
provvedere, come è stato fatto in altre scuole, mediante una
graduatoria del concorso per tecnici, oppure anche un'assunzione a
tempo determinato?
Credo che la lettera, che tutto il Collegio dei docenti ha
sottoscritto e ha voluto pubblicare sui giornali per denunciare le
difficoltà all'ISILTP, ci debba servire per riflettere sulle azioni
da mettere in atto, in particolare per quanto riguarda l'assunzione
di personale.
In base a queste considerazioni, interpelliamo il Governo
regionale per conoscere se sia a conoscenza delle problematiche
segnalate dal Collegio docenti dell'ISILTP di Verrès e, se queste
corrispondono al vero, se sia intenzione del Governo regionale
potenziare l'organico del personale ATA (Amministrativo, Tecnico e
Ausiliario), nonché provvedere alla sostituzione del personale
tecnico e di segreteria mancante e se siano state previste risorse
economiche aggiuntive, finalizzate a potenziare l'attività
dell'offerta formativa e la prevenzione della dispersione
scolastica.
Presidente -
Risponde alle quattro interpellanze il
Presidente della Regione, ne ha facoltà.
Testolin (UV) -
Rispondo ai vari quesiti sulla base delle
informazioni di dettaglio fornite dal Dipartimento del personale e
organizzazione, cominciando con il dire che la situazione
dell'istituzione scolastica ISILTP di Verrès è ben conosciuta dalle
strutture competenti dell'Amministrazione, nel quadro delle più
generali criticità della dotazione organiche delle Istituzioni
scolastiche.
La situazione dell'Istituto di Verrès è certamente e
particolarmente critica per la concomitanza di diverse circostanze
che sono già state prese in carico dal Dipartimento personale e
organizzazione che, lo scorso 27 giugno, ha incontrato, insieme
alla Sovraintendente agli studi, una delegazione della scuola e ha
cominciato a fornire alcune prime risposte, in particolare per
quanto riguarda il personale non docente.
Il funzionario D, capo dei servizi di segreteria, dopo un lungo
periodo di assenza, ha ripreso il servizio il 3 luglio 2023; il
posto di collaboratore C2 sarà coperto a partire dal mese di
settembre con una mobilità dall'esterno; per quanto riguarda il
posta da tecnico informatico C2, nelle more dell'espletamento del
concorso programmato per la tarda primavera-estate del 2024, sarà
attivata una chiamata al Centro per l'impiego per la copertura
temporanea del posto: otto mesi da ottobre 2023 fino a maggio 2024,
prorogabile di ulteriori otto mesi fino alla copertura definitiva.
Per quanto concerne il posto da coadiutore B2, per la copertura dei
posti B2 vacanti nelle scuole, sarà pubblicato un avviso di
mobilità interna prima dell'avvio dell'anno scolastico.
Oltre a questo, lo scorso 6 luglio la Giunta regionale ha
approvato un disegno di legge concernente il rafforzamento
amministrativo delle istituzioni scolastiche dipendenti dalla
Regione - che, come sapete, sarà oggetto di discussione domani -,
aumentando l'autorizzazione di spesa di cui all'articolo 7 della
legge regionale 32/2022 per assunzioni a tempo determinato di
personale straordinario da impiegare nella gestione dei progetti
PNRR (Piano Nazionale di Ripresa e Resilienza) che, aggiungendosi
alle già gravose attività ordinarie, rappresentano un ulteriore
fattore di difficoltà per la gestione amministrativa e contabile
delle istituzioni scolastiche.
Si tratta, evidentemente, di una misura straordinaria legata ai
progetti a valere sui fondi del PNRR, ma è già comunque in
programma anche la revisione dei criteri e dei parametri per la
costruzione degli organici ordinari del personale ATA
(Amministrativo, Tecnico e Ausiliario), oggi individuati dalla
deliberazione della Giunta regionale 742/2017, come modificata nel
2018 e nel 2021, sicuramente per l'anno scolastico 2024-2025.
Per quanto riguarda il dirigente scolastico, invece, non erano
state evidenziate finora particolari problematiche: risulta che
tutti i posti in reggenza, a partire dal 2019-2020, siano stati
scelti volontariamente dai dirigenti scolastici e non siano stati
assegnati d'ufficio dalla Sovrintendente agli studi, la quale mi
prega di ringraziare pubblicamente i colleghi per la disponibilità
e la costante collaborazione, ringraziamento al quale ovviamente mi
unisco.
Allo stato attuale, nonostante i vari solleciti effettuati nei
mesi scorsi da parte del Dipartimento Sovrintendenza agli studi,
siamo in attesa che venga pubblicato dal Ministero dell'istruzione
e del merito il bando di concorso del dirigente scolastico. Ricordo
che il regolamento concernente la definizione delle modalità di
svolgimento delle procedure concorsuali per l'accesso ai ruoli
della dirigenza scolastica è stato pubblicato in Gazzetta Ufficiale
in data 22 dicembre 2022.
Il Ministero dell'istruzione e del merito ha incontrato nelle
scorse settimane i sindacati della scuola per l'informativa sulla
bozza del bando. Stando a quanto è emerso durante l'incontro, le
procedure concorsuali dovrebbero uscire probabilmente entro
l'estate.
Se fosse rispettata questa tempistica da parte del Ministero
dell'istruzione e del merito, già peraltro piuttosto in ritardo, i
nuovi dirigenti scolastici potrebbero prendere servizio il primo
settembre del 2024.
Nel frattempo, tenuto conto che gli incarichi dei dirigenti
scolastici sono triennali e il mandato si concluderà nell'anno
scolastico 2023-2024, le sedi vacanti disponibili, a seguito di
pensionamento e dopo le operazioni di mobilità interregionale che
si sono concluse il 15 luglio scorso, saranno date a reggenza per
un anno, dal primo settembre 2023 al 31 agosto 2024. Inoltre, dallo
scorso anno, con il decreto legislativo 36/2022, vi è la
possibilità per le scuole in reggenza di ottenere, in aggiunta a
quanto già previsto dall'organico dell'autonomia, un esonero o due
semi esoneri di personale docente, da utilizzare in attività di
supporto amministrativo gestionale al dirigente scolastico.
In Valle d'Aosta nel 2022-2023 l'Amministrazione regionale ha
assegnato ai sei dirigenti reggenti le risorse aggiuntive; nello
specifico, all'ISILTP di Verrès sono stati assegnati, come
richiesto dalla dirigente reggente, due semi esoneri di personale
docente.
Per quanto riguarda invece l'organico dell'autonomia, si ricorda
che questo rappresenta l'organico complessivo della scuola che ha
lo scopo, oltre che di soddisfare le necessità e le esigenze
didattiche e formative della comunità scolastica e territoriale, di
ampliare le possibilità progettuali della scuola stessa.
Tutti i docenti dell'organico dell'autonomia contribuiscono alla
realizzazione dell'offerta formativa attraverso le attività di
insegnamento, di potenziamento, di sostegno, di organizzazione, di
progettazione e di coordinamento; infatti nell'organico
dell'autonomia confluiscono posti comuni, posti per il sostegno e
posti per il potenziamento dell'offerta formativa.
La legge regionale 18/2016 recante "L'armonizzazione della legge
107/2017 - la buona scuola - con l'ordinamento scolastico della
Valle d'Aosta" ha previsto l'incremento, a decorrere dall'anno
scolastico 2017/2018, della dotazione organica delle istituzioni
scolastiche di scuola secondaria di secondo grado, nella misura di
trentasei posti, destinati al potenziamento dell'offerta
formativa.
Il contingente di trentasei posti per il potenziamento
dell'offerta formativa, individuato dalla predetta legge regionale,
è stato poi suddiviso, con la deliberazione applicativa 1548/2016,
in proporzione al numero degli studenti di ciascuna istituzione
scolastica di scuola secondaria di secondo grado, rilevato
all'inizio delle lezioni per l'anno scolastico 2016-2017.
Al Polo unico scolastico di istruzione liceale, tecnica e
professionale di Verrès, che aveva 912 alunni, sono stati assegnati
otto posti.
Per il prossimo anno scolastico 2023-2024, con deliberazione n.
448 del 2 maggio 2023, sono state rideterminate le dotazioni
organiche del personale docente delle istituzioni scolastiche
regionali di scuola secondaria di secondo grado con l'assegnazione
all'ISILTP di Verrès di 42 posti comuni, otto posti di sostegno e
otto posti confermati per il potenziamento dell'offerta
formativa.
Non è previsto alcun ulteriore potenziamento, considerando che
gli alunni previsti per l'anno scolastico 2023-2024 sono scesi a
789 e i posti di potenziamento sono sempre quelli assegnati
nell'anno scolastico 2017-2018 - quindi 8 - pur a fronte di un calo
del numero degli alunni.
Resta da dire, in conclusione, che l'Amministrazione regionale,
considerata anche la specificità del nostro territorio, si è sempre
dimostrata attenta a mantenere un'offerta scolastica di qualità sul
territorio attivando, ad esempio, plessi di montagna con tre alunni
in organico, di fatto, e sdoppiando classi prime superiori a 28
alunni. Considerato a questo proposito che, nel resto d'Italia, le
classi prime superiori partono da 27 alunni e non con 20.
Per il futuro, il dimensionamento delle scuole e la denatalità
saranno aspetti di cui tenere conto; ricordo, al riguardo, che a
livello statale sono previsti accorpamenti di scuole con un
dirigente scolastico e un direttore dei servizi generali
amministrativi sotto i 900 alunni, mentre la Valle d'Aosta ha
previsto una soglia di cinquecento alunni, ma è un fatto che
nell'ultimo triennio diversi istituti comprensivi, infanzia
primaria e secondaria di primo grado, sono scesi a circa 400 alunni
con un costante calo nella scuola dell'infanzia primaria che si
ripercuoterà a cascata anche nelle scuole secondarie.
Sarà pertanto necessario, per quanto riguarda in particolare le
scuole di base, fare le opportune valutazioni anche con gli Enti
locali per affrontare la criticità legata al calo demografico.
Presidente -
Assessore Jean-Pierre
Guichardaz, per
i minuti restanti.
Guichardaz J. (FP-PD) -
Intanto per ringraziare il
Presidente: sulla questione degli organici e tutto il resto che
concerne la Sovrintendenza abbiamo concordato insieme, proprio per
una questione di comodità, anche di dare una risposta
accorpata.
Solo riguardo alla domanda, credo del collega Ganis: "se sono
state previste risorse economiche aggiuntive finalizzate a
potenziare l'attività dell'offerta formativa e la prevenzione della
dispersione scolastica
",
si precisa che l'istituzione
scolastica, a partire da quest'anno, beneficia dei fondi PNRR
(Piano Nazionale di Ripresa e Resilienza) per un ammontare
complessivo - questo solo limitatamente all'ISILTP - di quasi 700
mila euro, di cui 170 mila circa, nello specifico, proprio per
azioni volte a prevenire la dispersione scolastica, come previsto
dal decreto ministeriale 170/2022.
Gli altri fondi sono finalizzati a creare nuovi ambienti di
apprendimento per garantire una didattica sempre più inclusiva ed
orientante; un'attenzione particolare anche dedicata
all'attivazione dei percorsi didattici e formativi finalizzati a
sviluppare nuove competenze e nuovi linguaggi nell'ambito delle
STEM (Science, Technology, Engineering, Mathematics) e del
conseguimento delle certificazioni linguistiche digitali.
Solo per aggiungere quel pezzettino e per dare un'informazione
completa rispetto alle vostre domande.
Presidente -
Per la replica, consigliera Minelli, ne ha
facoltà.
Minelli (PCP) -
Grazie al presidente Testolin e
all'assessore Guichardaz. Il Presidente ci ha detto che la
situazione è ben conosciuta e, mi viene da dire: "ci mancherebbe
altro", perché sarebbe grave se così non fosse. Ci ha fatto
partecipi di questo incontro che c'è stato il 27 di giugno tra
Sovrintendenza e personale delegato della scuola; sappiamo che il
capo di segreteria è rientrato il 3 luglio e che ci saranno alcune
novità per quanto riguarda il collaboratore che è un C2 e il
tecnico che è un C2.
Per quanto riguarda il collaboratore, ci ha parlato di una
mobilità; anche per quanto riguarda il coadiutore, il B2, è
pubblicato un avviso di mobilità interna.
Io non lo so, ma mi immagino che ci sarà la coda per trasferirsi
e per fare questa cosa. E bisognerà capire che cosa succederà
veramente e se queste risorse arriveranno a destinazione, quindi se
a settembre la scuola potrà avere una situazione migliore.
Poi ci ha anche detto che, per quanto riguarda la questione dei
progetti legati al PNRR - e avremo il disegno di legge in
discussione credo domani - ci sarà appunto dell'assegnazione di
personale.
Ci tengo a far presente, perché è giusto che sia chiaro, che
questa dotazione sarà esclusivamente per quello che riguarda la
gestione PNRR, quindi tutto il resto, se questa mobilità non darà i
suoi frutti, o comunque anche se la darà parzialmente, rimane
scoperto.
Su quello che riguarda poi tutta una serie di dati che lei ha
fornito relativamente agli organici, alle figure che ci sono
eccetera eccetera, io non so se si possa ragionare soltanto per
quello che riguarda la dotazione organica degli insegnanti. Questo
perché lei ci ha parlato della legge del 2016, delle delibere
successive, dei 36 posti ora portati a 42, con 8 posti di sostegno,
ma stiamo parlando di insegnanti, di personale docente. Io avevo
anche fatto riferimento nella mia illustrazione al fatto che, per
quello che riguarda il personale ATA, l'attribuzione del personale
viene calcolata sul numero dei docenti e non mi sembra che lì ci
siano state delle variazioni: quello era, quello rimane e
incrementi non ce ne sono stati.
Poi, bontà sua, lei ha ringraziato chi, in questo momento, è
reggente di quella scuola e ha specificato che la reggenza non è
stata obbligatoria, imposta d'ufficio, ma è stata una reggenza
scelta.
Anch'io mi unisco ai ringraziamenti: ci sono vari dirigenti
scolastici in Valle d'Aosta che dimostrano senso di responsabilità,
come lo dimostrano tanti insegnanti e come lo dimostra anche il
tono di quella lettera, che non è stato assolutamente polemico, ma
- come ho detto - è stato molto netto perché la situazione quella
è.
C'è poi una cosa che io vorrei sapere e che non è stata detta:
mi risulta che oggi dovrebbe esserci stata una conferenza di
servizi e quindi sarebbe anche interessante capire se sono state
stabilite le nuove reggenze.
Faccio un passo indietro. Per quanto riguarda la questione del
dirigente scolastico - l'ho detto anche quando ho illustrato la mia
interpellanza - noi sappiamo che al momento questa situazione è di
difficilissima risoluzione, perché non ci sono disponibilità; lei
ha detto che si è in attesa del bando di concorso che è stato
pubblicato in Gazzetta Ufficiale alla fine dello scorso anno, entro
l'estate si dovrebbe arrivare alla definizione delle procedure
concorsuali e quindi, forse, per il primo settembre 2024 dovremmo
avere i dirigenti.
Questo è un problema che ha una risoluzione che non dipende
soltanto dalla Regione Valle d'Aosta, lo sappiamo bene, su tutto il
resto invece sì.
Quindi, l'invito è ad essere estremamente attenti a quelle che
saranno invece le questioni dei B2, C2 e del D, perché se il
prossimo anno, da settembre, cominceremo con una situazione più o
meno come questa, io non vorrei a luglio ritrovarmi con una lettera
uguale a quella che abbiamo ricevuto.
Presidente -
La parola al consigliere Ganis.
Ganis (LEGA VDA) -
Grazie, presidente Testolin, grazie
assessore Guichardaz per la risposta. Vorrei soltanto sottolineare
che l'istituzione scolastica ISILTP di Verrès ha inviato più
lettere all'Assessore, e per conoscenza alla Sovrintendenza agli
studi, per evidenziare le varie problematiche esposte
nell'iniziativa, al fine poi di trovare delle soluzioni, magari
congiunte.
Ricordo che qualcosa è stato fatto: è stato istituito un tavolo
di lavoro grazie alla collaborazione dell'Amministrazione comunale
di Verrès attraverso delle attività di prevenzione, però da parte
dell'Amministrazione regionale non c'è stata nessuna azione.
A mio avviso l'Amministrazione regionale dovrebbe intervenire a
supporto dell'istituzione scolastica di Verrès e le parole del
Presidente della Regione fanno ben sperare. L'ISILTP è una scuola
che va valorizzata, vista l'importanza che riveste per tutta la
Bassa Valle, sia sul piano educativo, formativo che
aggregativo.
Presidente -
Consigliere Manfrin, a lei la parola.
Manfrin (LEGA VDA) -
Anche io ovviamente ringrazio per la
risposta; sono certo che, con un'azione così sequenziale, quindi
con una serie di iniziative che hanno trattato tutte lo stesso
tema, abbiamo sicuramente acceso un faro ed un'attenzione rispetto
ad alcune criticità; quello che un po' rammarica è che si debba
arrivare ad avere una lettera di quel tenore sugli organi di
informazione per poter produrre e per poter provocare una
reazione.
Io immagino che siano intercorse delle comunicazioni prima che
si arrivasse a scrivere quella lettera, perché credo che quella sia
veramente l'ultima spiaggia: penso che vi sia prima una scala
gerarchica alla quale si scrive, si chiede aiuto e, quando si è
proprio in mezzo ai guai, a quel punto - evidentemente - si prova
la carta del comunicato, della lettera aperta.
Avrei gradito anche che l'assessore Guichardaz assistesse
all'esposizione dell'iniziativa che abbiamo fatto e che non si
fosse limitato a rientrare trafelato per leggere il fogliettino che
gli avevano precompilato prima, ma chiaramente capisco che non si
possa neanche pretendere troppo. Quindi ringrazio il Presidente per
le risposte fornite.
Presidente -
Per fatto personale, assessore Jean-Pierre
Guichardaz.
Guichardaz J. (FP-PD) -
Solo per ribadire che sono stato
fuori ventidue secondi e non sono stato fuori per non ascoltare
l'iniziativa; quindi mi scuso con il collega Manfrin se ha coinciso
con quello, ma ero fuori con la Sovrintendente semplicemente non
per prendere il foglietto ma per raccordarci sulla risposta del
collega Ganis che mancava nell'elenco complessivo; mancavano le
risorse sul PNRR: quindi ho ascoltato molto bene e mi scuso davvero
se sono stato fuori quei pochi secondi, ma ho ascoltato la vostra
esposizione.
