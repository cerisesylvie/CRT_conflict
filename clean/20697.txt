Classificazione
AMBIENTE
Parchi, riserve naturali, aree protette e attrezzate



Oggetto del Consiglio n. 731 del 14 luglio 2004 - Resoconto
OGGETTO N. 731/XII - Valorizzazione del parco del Castello
Passerin d'Entrèves a Châtillon. (Interpellanza)
Interpellanza
Premesso:
- che il parco del Castello Passerin d'Entrèves a Châtillon,
pur costituendo una splendida area verde situata nel cuore del
paese e ricca di piante monumentali plurisecolari, passa sovente
inosservato;
- che alla manutenzione del parco, di proprietà privata,
provvede la Regione in forza di una Convenzione siglata nel
1996;
- che la fruizione del parco è veramente esigua,
poiché:
a) l'accesso è collocato in un luogo difficilmente
raggiungibile dai visitatori;
b) gli orari di visita sono limitati;
c) le indicazioni segnaletiche sono pressoché
mancanti;
tutto ciò premesso, i sottoscritti Consiglieri
regionali
Interpellano
l'Assessore delegato per sapere:
1) quali sono i dati annuali relativi alle presenze di
visitatori dal 1996 a oggi;
2) quali sono i costi annuali di manutenzione, dal 1996 a
oggi, a carico dell'Amministrazione regionale;
3) se non ritenga opportuno, al fine rendere il Parco
maggiormente fruibile ai turisti e ai residenti, concordare con il
proprietario l'individuazione di un accesso più dignitoso (come, ad
esempio, quello al centro del paese) e realizzare una segnaletica
informativa più adeguata;
4) se non ritenga altresì opportuno promuovere una maggiore
conoscenza dell'area verde attraverso i tradizionali strumenti
divulgativi utilizzati dalla Regione (opuscoli,
dépliants,
cataloghi, ecc.).
F.to: Tibaldi - Lattanzi
Président - La parole au Conseiller Tibaldi.
Tibaldi (CdL) - Come ben sa l'Assessore, uno dei 3 castelli di
Châtillon è il Castello di Passerin d'Entrèves, il quale come il
Castello Gamba è circondato da un parco di tutto rispetto. La sua
estensione è relativamente limitata, circa 2 ettari, ma si possono
ammirare ben 32 alberi che sono stati catalogati come monumentali,
secondo i dettami di una legge regionale approvata nel 1990. Questo
parco, in virtù di una convenzione che risale al 1996, è oggetto di
manutenzione ordinaria, in particolare le piante sono oggetto di
tutela da parte dell'Amministrazione regionale, che vi provvede
attraverso il Corpo forestale. Occorre precisare che il parco, come
il castello, è di proprietà privata, solo che il castello è una
residenza non visitabile, mentre il parco è fruibile, secondo
determinate regole ed entro certi limiti, dal pubblico.
Con questa interpellanza si vuole mettere in evidenza che,
nonostante questa convenzione fra il privato, la famiglia Passerin
d'Entrèves e l'Amministrazione regionale sia stata siglata nel
1996, di fatto la fruizione del parco da parte dei cittadini è
veramente esigua. Perché? Perché l'accesso è collocato in un luogo
difficilmente raggiungibile dai visitatori e a questa difficoltà di
accesso fa cenno anche lo stesso sito regionale, che, nel
ripresentare le varie bellezze artistiche, naturali e storiche
della regione, dice testualmente in merito al Parco Passerin
d'Entrèves:
"Raggiunto il piazzale della chiesa parrocchiale si
imbocca un viottolo in salita fra la canonica e la recinzione del
Collegio Gervasone, dopo una cinquantina di metri una porticina
sulla destra immette nel parco del castello della famiglia Passerin
d'Entrèves"
. Già questa descrizione è sintomatica della
secondarietà di questo accesso, mentre, a nostro avviso, dovrebbe
essere utilizzato l'accesso principale, che è collocato su una
delle vie più frequentate del paese, ovvero l'incrocio fra via
Tollen e via Pellissier. D'altronde anche la segnaletica - e questa
è una delle altre ragioni che impediscono una più ampia fruizione
del parco - è pressoché mancante, già solo in prossimità di questa
piccola entrata vi è una scritta visibile a malapena che campeggia
su un cancelletto di legno, mentre poco più in là è ben visibile un
altro cartello, che è in prossimità della residenza privata, dove
sta scritto:
"Attenti al cane"
, come per dire: "qui vi è
l'accesso al parco, però state attenti al cane che è molto più
grosso e incute un certo timore negli avventori che volessero
visitare le bellezze di questo parco". La terza ragione è che gli
orari di visita, in forza di un regolamento che è stato adottato
qualche mese dopo la sigla della convenzione, sono ridotti al
minimo, ad alcuni mesi all'anno: dalla metà del mese di marzo alla
metà del mese di novembre, fra le 8,00 e le 20,00.
Il parco, pur essendo di proprietà privata, in virtù di una
convenzione dovrebbe essere fruibile dal pubblico; a noi risulta
che sia i residenti, sia i turisti non godano appieno di questa
bellezza naturalistica. È per questo che con questa interpellanza
chiediamo anzitutto all'Assessore alcuni dati in merito
all'utilizzo, alle presenze dei visitatori dal 1996 - anno in cui
venne siglata la convenzione - ad oggi. Domandiamo poi anche alcune
informazioni sui costi annuali di manutenzione perché, secondo la
deliberazione del 1995 che approva la bozza di convenzione, i costi
sono quantificati in via presuntiva in 20 milioni annui per il 1996
e in 10 milioni per i successivi anni di convenzione, leggendo però
poi il regolamento si vede che a questi costi dovremo aggiungere
anche la sorveglianza, che è costante durante gli orari di apertura
ed è effettuata da 2 custodi, che alternativamente garantiscono la
presenza nelle suddette aree. Vi è quindi anche personale addetto
alla sorveglianza, che è fornito dall'Amministrazione regionale, la
quale si addossa le spese necessarie per tale incombenza.
Questa è l'illustrazione dell'interpellanza, il terzo punto è
quello propositivo, anche se si enuclea in una domanda con cui
chiediamo all'Assessore
"se non ritenga opportuno, al fine di
rendere il parco maggiormente fruibile ai turisti e ai residenti,
concordare con il proprietario l'individuazione di un accesso più
dignitoso, come, ad esempio, quello al centro del paese..." -
e
non una porticina ubicata al culmine di un viottolo secondario
della viabilità interna di Châtillon -
"... e realizzare una
segnaletica informativa più adeguata"
, perché anche per un
turista, che si avvicina al paese e vuole visitare il Castello
Passerin d'Entrèves o le bellezze contenute nel parco, non vi è una
cartellonistica adeguata a promuovere questa fruizione conosciuta
solo fra le parti che hanno siglato la convenzione e forse da
qualche cittadino di Châtillon.
Président - La parole à l'Assesseur à l'agriculture, aux
ressources naturelles et à la protection civile, Vicquéry.
Vicquéry (UV) - Dagli atti del fascicolo riguardante il Parco
Passerin d'Entrèves risulta che il Consigliere Tibaldi ha già
interpellato la Giunta regionale in data 27-28 gennaio 1999 - ma lo
dico a titolo di merito - come Consigliere di zona di Châtillon,
unico Consigliere di zona dopo che il Consigliere Piccolo all'epoca
guerreggiava, in senso buono, con il Consigliere Tibaldi in materia
di rappresentatività territoriale. È una battuta... ma gli fa
onore, perché ognuno di noi vive in un paese di cui rappresenta gli
interessi insieme a quelli dell'intera Regione.
Per rispondere puntualmente alle domande, per quanto riguarda la
prima domanda, nel 1996 - anno di apertura - si è avuta una
presenza di 3.700 visitatori, nel 1997 il "boom": circa 6.000
presenze che si assestano poi attorno a 3.500 negli anni
successivi, esattamente 3.519 nel 1998, 3.944 nel 1999, 3.445 nel
2000, 3.066 nel 2001, 2.606 nel 2002, 3.227 nel 2003.
Per quanto concerne la seconda domanda, gli interventi sono:
manutenzione ordinaria, taglio dell'erba e pulizia periodica delle
aiole, cura e potatura delle piante monumentali, custodia (2 operai
forestali che si alternano mattina e pomeriggio). La valutazione
dei costi è la seguente: manutenzione ordinaria eseguita dalla
squadra delle aree verdi della media Valle, circa 200 ore annuali
pari ad un costo di 2.100 euro; cura e potatura delle piante
monumentali, media annuale di 2.900 euro comprensivi di affido a
ditte privati dei lavori di straordinaria manutenzione non
eseguibili da nostre maestranze; la custodia: 2 operai forestali
per un costo totale annuo di 1.976 ore, pari a una spesa annua di
euro 20.000, per un totale dei costi annui di circa 25.000
euro.
Rispetto alla terza domanda, la convenzione - che è di durata
trentennale ed è stata approvata con deliberazione di Giunta del 22
dicembre 1995, stipulata fra l'Amministrazione regionale e la
Sig.ra Claudia Passerin d'Entrèves - e il relativo regolamento di
fruizione - approvato con deliberazione di Giunta del 19 luglio
1996 - prevedono che l'accesso pedonale per i visitatori venga
realizzato in via Gervasone. Questa entrata pedonale è situata in
zona centrale rispetto al borgo di Châtillon, in quanto vi si
accede facilmente tramite scalinata da Place Duc o dalle strade che
conducono alla chiesa parrocchiale o al Convitto Gervasone,
rispettivamente denominate "rue de l'Eglise" e "rue Gervasone".
Tale accesso è controllato dai custodi, per i quali è stato
ricavato, con spese a carico della Sig.ra Claudia Passerin
d'Entrèves, uno spazio all'interno di un piccolo fabbricato
esistente - vecchia foresteria - al lato dell'ingresso. L'entrata
suggerita, cioè quella ubicata all'angolo est del parco, è
attualmente riservata ai mezzi utilizzati per la manutenzione del
verde e, ovviamente, agli automezzi del proprietario del castello.
Sotto questo punto di vista, non ho alcun problema a dire che
contatterò la proprietaria per sentire la sua disponibilità ad
aumentare l'accessibilità ma, come già il Consigliere Tibaldi ha
riferito, si tratta di rivedere, se vi è la disponibilità, il
contenuto del regolamento applicativo, perché questo specificava
esattamente dove doveva esserci l'entrata e, essendo un contratto
fra due parti, deve esserci la sua disponibilità. Per quanto
riguarda la segnaletica, attualmente sono posizionati sulla strada
statale 2 cartelli e nel borgo di Châtillon 8 cartelli nei punti
strategici del capoluogo. Non ho problemi anche qui a dire che darò
disposizioni ai funzionari interessati di fare una verifica
puntuale della visibilità di questa cartellonistica e, assieme al
comune, direi di verificare la possibilità di aumentare la
segnaletica nelle zone dove si ritiene opportuno farlo.
Rispetto agli orari di visita, marzo-novembre, anche questo è un
punto contenuto nel regolamento, ma è legato alla funzionalità del
parco, che, in quanto tale, ha la sua massima espressione nei mesi
primaverili ed autunnali, anche per i motivi ovvi di innevamento e
comunque di una presenza meno esteticamente e culturalmente valida
nei mesi invernali.
Le presenze non le definirei esigue se si attestano su
3.000-3.200 persone, e qui si impone un ragionamento, cioè se sia
il caso di aprire indiscriminatamente i parchi di questo valore a
un fenomeno di turismo di massa, chiamiamolo così, forse in modo
non troppo corretto, perché è un sito particolarmente delicato dal
punto di vista ambientale, soprattutto per le specie botaniche che
vi sono contenute, ricco di avvenimenti storici che - dicono gli
esperti - è adatto a un pubblico culturalmente di un certo livello.
È un argomento aperto, perché aumentare il numero di visitatori
potrebbe anche comportare problemi di danneggiamenti al parco
stesso, soprattutto per quanto riguarda le specie botaniche
contenute. La cosa principale è che il parco vi sia, abbia una
manutenzione corretta e che nel contempo abbia una valenza di tipo
turistico.
Rispetto al quarto quesito, in parte ho già risposto; rispetto
alla conoscenza e all'aspetto promozionale, il parco è stato
costantemente pubblicizzato mediante un opuscolo-cartina in duplice
versione italiana e francese, che viene stampato in 15.000 copie,
un dépliant in duplice versione italiana e francese, stampato in
50.000 copie, inviato a tutte le AIAT e alle pro-loco della
Regione, distribuite nel corso di manifestazioni internazionali,
nazionali e locali, i vari articoli su riviste e quotidiani
nazionali e locali, un libro in duplice versione italiana e
francese sulle piante monumentali - ricordo che nel parco sono
classificate 28 esemplari di piante monumentali ancora vegeti -,
una cassetta video sugli alberi monumentali realizzata
"dall'Avipress" per conto dell'Amministrazione regionale nel 1996 e
trasmessa da diverse televisioni private locali, per cui a livello
promozionale vi sono documenti e si tratta di documenti tuttora
validi e tuttora spendibili. Bisognerebbe probabilmente fare un
tipo di ragionamento più allargato, in sinergia con
l'amministrazione comunale, con la comunità montana e con l'AIAT
perché, quando ci si lamenta che la Regione fa troppo, non possiamo
poi al contrario dire che la Regione dovrebbe fare "davantage",
perché vi è un limite. Siamo di fatto i gestori della struttura, la
quale però è sita in quel di Châtillon e, a mio avviso, è la
comunità nella sua completezza e la comunità montana che dovrebbero
forse usufruirne di più, nei limiti consentiti dal sito stesso.
Sotto questo punto di vista, sono a disposizione, assieme al
Consigliere Tibaldi, per contattare eventualmente le
amministrazioni locali e proporre una strategia comune, che
riguardi i temi trattati dall'interpellanza.
Président - La parole au Conseiller Tibaldi.
Tibaldi (CdL) - Ringrazio l'Assessore per la risposta che ha
fornito ai quesiti posti dall'interpellanza; una risposta che
dimostra la disponibilità nell'affrontare la questione.
È vero, Assessore, non si tratta di un problema vero e proprio,
però dobbiamo partire da un presupposto: innanzitutto lo scopo
dell'interpellanza non è quello di traguardare un'apertura
indiscriminata a favore di un utilizzo di massa del parco, perché
sappiamo bene che sono specie botaniche protette da tutelare,
quindi è bene che sia indirizzato ad un turismo di qualità,
specialistico che sappia apprezzare queste bellezze naturali.
Questo parco però rappresenta il polmone verde di Châtillon nel
cuore del paese e può essere utilizzato anche proficuamente per i
turisti che arrivano presso il paese. Sappiamo che gli elementi di
richiamo turistico di Châtillon sono essenzialmente i 3 castelli e
i 2 parchi, i quali sono collocati proprio vicino a 2 di questi
castelli. Il Castello Passerin d'Entrèves, e il suo parco in
particolare, potrebbero essere valorizzati, perché è vero quello
che lei dice - e la ringraziamo anche per i dati che ci ha fornito
-, però è altrettanto vero che la fruizione di questo parco è
praticamente misconosciuta. Lei ci ha fornito adesso dei dati
relativi alle presenze annuali che si attestano secondo i valori -
non si sa da chi censiti, lei ha detto: "probabilmente dai custodi
e dai sorveglianti" - sui 3.500 utenti annui, che, distribuiti sui
6 mesi di fruizione da marzo a novembre, sono grosso modo 20
visitatori al giorno. Come residente in Châtillon - adesso non sono
uno di coloro che sorvegliano l'accesso al parco -, lo vedo sovente
non utilizzato da turisti o da residenti, perché l'accesso
principale è accessibile - lei ha detto - dai mezzi del Corpo
forestale per la manutenzione però, paradossalmente, non è quello
l'accesso che viene utilizzato anche dai turisti e dai residenti.
Sarebbe opportuno rivedere forse l'accordo con il privato per far
sì che questo accesso principale diventi tale anche per i fruitori
potenziali del parco e non solo per i mezzi dell'Amministrazione
regionale, anche perché, se la fruizione è limitata a 6 mesi, la
manutenzione in realtà è distribuita su base annuale e i costi di
manutenzione, inizialmente previsti in 20 milioni il primo anno e
10 milioni di lire gli anni successivi, sono lievitati a 25 mila
euro, cioè 50 milioni di vecchie lire; vi è quindi un impegno
dell'Amministrazione che va ben oltre le iniziali previsioni della
convenzione con il privato.
Prendiamo allora atto con soddisfazione del fatto che lei si è
impegnato a contattare la proprietaria per migliorare
l'accessibilità al parco e prendiamo altresì atto con soddisfazione
che darà disposizione per una verifica della segnaletica esistente,
eventualmente per aumentarla. A prescindere dall'aspetto degli
opuscoli divulgativi, che non vengono neppure trattati
nell'interpellanza, la cartellonistica è importante per invogliare,
promuovere l'attenzione del turista a frequentare il parco. Penso
che la valenza fondamentale sia proprio quella
turistico-naturalistica, senza andare in consumi di massa sfrenati,
che rischiano di usurpare e deteriorare quella bellezza o quelle
bellezze naturali. È però necessario promuoverlo in forma adeguata,
anche perché l'Amministrazione - direi anche intelligentemente - ha
permesso, grazie a questo accordo con il privato, una fruizione che
esiste sulla carta ma, in realtà, nonostante i dati diffusi, mi
permetto di esprimere qualche perplessità sui valori che lei oggi
ha comunicato; so benissimo che non sono valori da lei inventati di
"sana pianta", però di 3.500 persone di media semestrale non so
quanti residenti in Châtillon abbiamo visto il parco. Confidando
nell'impegno da lei manifestato oggi, la ringraziamo per le
risposte fornite.
