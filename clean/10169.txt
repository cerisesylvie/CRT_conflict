Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1162 del 4 aprile 1990 - Resoconto
OGGETTO N. 1162/IX - RICHIESTA AL PARLAMENTO DI APPROVAZIONE
DI UNA LEGGE DI RIFORMA DELLA CACCIA. (Approvazione di
mozione)
PRESIDENTE:
Do lettura della mozione presentata dal
Consigliere Gremmo ed iscritta al punto 32 dell'ordine del
giorno.
MOZIONE
Il Consiglio regionale
della Valle d'Aosta
RITENENDO i previsti referendum sulla caccia inutili, laceranti
e dannosi;
INTERPRETE dello stato d'animo e degli orientamenti largamente
diffusi nell'opinione pubblica valdostana;
RICHIEDE che i due rami del Parlamento approvino sollecitamente,
anche tramite la concessione della sede legislativa alle competenti
Commissioni Parlamentari, una legge di riforma della caccia,
avanzata ed equilibrata, capace di garantire il necessario
cambiamento e di adeguare il Paese all'Europa, prima dei
referendum.
PRESIDENTE:
Ha chiesto la parola il Consigliere Gremmo; ne
ha facoltà.
GREMMO (UAP):
La mia illustrazione sarà telegrafica, nel
senso che mi limiterò a fare una breve cronistoria dei fatti.
Il 21 marzo, il Comitato regionale della Valle d'Aosta della
Federazione italiana della caccia ha inviato a tutti i
rappresentanti dei partiti DC, PSI, PSDI, PRI, PLI, MSI e dei
movimenti politici regionali UV, ADP e UAP una petizione, chiedendo
ai Segretari dei partiti o dei movimenti di siglarla, nella quale
si chiedeva al Parlamento di darsi da fare per evitare il
referendum sulla caccia.
Quando questi signori sono venuti a chiedermi di firmare la
petizione, io ho preso il manifesto stampato dal mio movimento, il
cui titolo era "I cacciatori contro i partiti", dove si diceva che
la posizione di alcuni partiti contro i cacciatori e l'attività
venatoria è quanto di più antidemocratico esista, perché i
cacciatori pagano le tasse e perciò hanno diritto di esercitare
l'attività venatoria, e dove in qualche modo si sosteneva che la
caccia deve essere solo regolamentata in modo intelligente, cosa
che è possibile fare con una legge, senza dover arrivare al
referendum.
Sabato è prevista a Roma una manifestazione dei cacciatori, alla
quale sembra che parteciperà anche una folta delegazione
valdostana, proprio per continuare a sollecitare il Parlamento
affinché eviti di giungere al referendum.
In ogni caso, se si dovesse arrivare al referendum, io penso che
ci si dovrebbe dare da fare perché la gente non vada a votare e
faccia mancare il numero legale, come è successo nella civilissima
Emilia Romagna, dove l'elettorato comunista, giustamente
disubbidendo alle direttive del partito, non è andato a votare e
quindi ha fatto mancare il numero legale. I referendum sono
certamente utili, ma quando possono trasformarsi in strumento di
prevaricazione nei confronti dei legittimi diritti di qualche
cittadino, è giusto - del resto in Svizzera capita regolarmente -
che la coscienza dei cittadini faccia in modo che sia disattivata
quella che potrebbe diventare una specie di mina politica.
Per la verità, nel documento della Federazione della caccia si
dicono tre cose, nel senso che si fanno tre ragionamenti
intelligenti, che io mi permetto solo di riprendere, senza farli
miei, per esternarli al Consiglio.
Questi referendum sono inutili perché sono abrogativi di norme
di legge e potrebbero creare un vuoto legislativo difficilmente
colmabile e quindi comportano anche dei grossi rischi.
Tali referendum sono anche laceranti, perché, su una questione
di non coinvolgimento diretto, ma di mera scelta e non di obbligo -
premetto che io non sono un cacciatore -, vanno ad innescare delle
divisioni tutte da verificare.
I referendum sono soprattutto costosi, perché - e questo bisogna
dirlo - faranno spendere circa 300 miliardi, che sono una cifra
piuttosto rilevante.
Ora, pensare di andare al voto per creare un vuoto legislativo,
buttando dalla finestra 300 miliardi, mi sembra un po'
eccessivo.
Qual è allora il problema ed il senso della mia mozione?
Analogamente a quello che è stato fatto in altre regioni, si chiede
in sostanza che il Parlamento cerchi di abbreviare l'iter di
disinnesco di una mina politica non indifferente, dando la sede
legislativa alle Commissioni e quindi permettendo alle stesse di
trovare delle forme giuridiche che, garantendo il sacrosanto
diritto all'esercizio dell'attività venatoria, permettano una
regolamentazione che sia - permettetemi di dirlo - all'altezza
dell'Europa. Non è possibile che i cacciatori italiani siano i più
vessati, sia dal punto di vista del costo dell'attività, sia da
quello delle giornate di caccia, perché hanno meno possibilità
degli altri.
Questa è la richiesta ed io ritengo importante che si abbia il
coraggio di scegliere, perché la demagogia cosiddetta
"ambientalista" sta facendo acqua da tutte le parti, perché si vede
chiaramente che, dietro ad un'astratta difesa dell'ambiente, c'è in
realtà una debole conoscenza dei problemi.
Oggi, anche se dovessi ricandidarmi, avrei qualche difficoltà a
tornare al Consiglio provinciale di Torino, visto il proliferare di
liste di disturbo inventate dagli amici dei partiti di Roma - e
questo lo diremo tra quaranta giorni -, ma ricordo che, quando ero
Consigliere provinciale di Torino, ai colleghi contrari
all'attività venatoria facevo osservare che, grazie ai
ripopolamenti ed al partecipare più da vicino alla vita degli
animali, erano proprio i cacciatori da considerare come i veri
ambientalisti. Tanta gente, infatti, che si riempie la bocca di
termini come ambiente, natura ed animali, in realtà li ha magari
visti solo sui libri o sulle riviste patinate, stampate dalle case
editrici.
In questo senso, quindi, la mia è una mozione politica per
chiedere al Consiglio regionale della Valle d'Aosta una scelta
politica che, secondo me, avrà un notevole peso, perché, purché il
Parlamento lo voglia, ci sono sia i tempi sia le forme per
sbloccare questo errore politico rappresentato dal referendum.
PRESIDENTE:
Ha chiesto la parola il Consigliere Riccarand;
ne ha facoltà.
RICCARAND (VA):
Noi siamo stati fra i sostenitori, i
promotori ed i raccoglitori di firme per i due referendum sulla
caccia, oltre che per quelli sui pesticidi e sullo statuto dei
lavoratori, ma non riteniamo affatto che tutti coloro che hanno
firmato e voluto questo referendum abbiano inteso attivare uno
strumento inutile, lacerante e dannoso. Anzi, è stata presentata la
richiesta di un voto popolare, in modo che finalmente anche gli
elettori valdostani ed italiani possano esprimersi sul problema
della caccia e dell'attuale normativa.
Io credo, quindi, che iniziative come questa e come altre
tuttora in corso per cercare di "scippare" il referendum, dopo che
per già due volte le firme raccolte per il referendum sulla caccia
sono state annullate da provvedimenti molto discutibili, siano
tentativi inaccettabili.
Il referendum è stato richiesto regolarmente, è stato accolto ed
ha superato tutti gli esami, per cui è giusto che si arrivi al
voto. E' giusto che chi ritiene di poter esprimere il suo dissenso
non andando a votare, non vada a votare, anche se io credo che la
maggioranza dei cittadini andrà a votare e dirà esplicitamente "sì"
all'abrogazione di queste norme.
Da quel momento ci sarà la possibilità e la necessità di
arrivare ad una normativa effettivamente in grado di porre l'Italia
ed anche la nostra regione in una dimensione più rispondente anche
alle normative europee che attualmente non vengono rispettate.
Io credo che tutti i tentativi per evitare questo referendum
siano sicuramente contrari al diritto di espressione democratica
richiesto da più anni su un tema delicato come questo, su cui però
c'è il diritto della popolazione di potersi esprimere
chiaramente.
Il nostro Gruppo, quindi voterà contro questa mozione, che ci
sembra voler mettere in discussione la validità dello stesso
strumento referendario, che in altri paesi vicini a noi, come la
Svizzera, viene usato come strumento di democrazia diretta. Voglio
anche ricordare che in Svizzera esistono dei cantoni in cui da
molti anni la caccia è vietata ed in cui non si registra alcuna
situazione drammatica e dove anzi se ne è realizzata una
estremamente positiva dal punto di vista ambientale.
Noi siamo a favore del referendum, siamo contrari a tutti i
tentativi di evitare o di "scippare" questo referendum e siamo
favorevoli ad un voto popolare, dopo il quale si potrà anche
arrivare ad una normativa più avanzata rispetto all'attuale, ma
soltanto dopo il referendum.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (PCI):
Il Gruppo comunista si asterrà su questa
mozione, perché non condivide il giudizio espresso sullo strumento
democratico dei referendum. Definire "inutili, laceranti e dannosi"
strumenti quali i referendum, a nostro giudizio significa avere uno
scarso rispetto della volontà di quelle forze e di quei cittadini
che, in base ad una norma costituzionale, ritengono di proporre la
soluzione di un problema.
Il Partito Comunista Italiano, pur rispettando le competenze del
Parlamento, è comunque impegnato a dare una soluzione legislativa
positiva al problema della caccia.
La nostra astensione, quindi, è motivata dal fatto che con
questa mozione si dà un giudizio negativo sullo strumento
referendario e sull'impegno che i Comunisti porranno in atto in
Parlamento per risolvere un problema che interessa la
popolazione.
PRESIDENTE:
Ha chiesto la parola il Consigliere Maquignaz;
ne ha facoltà.
MAQUIGNAZ (Indipendente):
Sul referendum sulla caccia e
sulla legittimità dell'attività venatoria si potrebbero fare molte
considerazioni ed io credo che il dibattito dovrebbe essere
realmente affrontato ed approfondito in tutte le sue implicazioni
umane, sociali e giuridiche.
Non ritengo, però, che la mozione del Consigliere Gremmo abbia
questo obiettivo, che invece si limita a sottolineare la volontà
espressa dalla maggior parte delle forze politiche presenti nel
nostro Paese di addivenire ad una legge di riforma sulla caccia
prima dei referendum. La discussione, quindi, dovrebbe limitarsi a
questo aspetto del problema.
Mi dichiaro personalmente favorevole alla mozione, anche se
propongo un piccolo emendamento, perché, laddove si chiede la
riforma della caccia si dice che bisogna tener conto delle
direttive della Comunità europea, del Parlamento europeo e di
quello nazionale, io credo che andrebbero anche sottolineate le
esigenze e le prerogative della nostra regione che, stando
all'articolo 2 del nostro Statuto, ha competenza primaria in
materia di caccia.
Condivido quanto detto dal Consigliere Mafrica in tema di
referendum, nel senso che anch'io li considero uno strumento
democratico, anche se in questo caso specifico ritengo che tale
strumento sia inopportuno. Pertanto, se il Partito comunista è
disponibile a votare questa mozione, io propongo di modificare
anche la parte iniziale, sostituendo i tre aggettivi
"inutili,
laceranti e dannosi" con "inopportuni",
così si potrebbe
trovare una soluzione che raccolga il consenso della maggior parte
delle forze politiche presenti in Consiglio.
PRESIDENTE:
Anche se l'emendamento è molto semplice e può
essere facilmente compreso da tutta l'assemblea, pregherei il
Consigliere Maquignaz di rimetterci ugualmente il testo
dell'emendamento formalizzato.
MAQUIGNAZ (Indipendente):
Tengo a precisare che
l'emendamento che sostituisce gli aggettivi
"inutili, laceranti
e dannosi" con "inopportuni"
vale solo se il Partito comunista
vota la mozione.
PRESIDENTE:
Dichiaro chiusa la discussione generale.
Ha chiesto la parola il Consigliere Gremmo; ne ha facoltà.
GREMMO (UAP):
Vorrei solo assicurare i colleghi che da
parte mia, come credo da parte di tutti, c'è il massimo rispetto
nei confronti del referendum, ma non è questo il problema. Il vero
problema è il clima e l'informazione con cui si arriva al
referendum.
Non nascondiamoci dietro un dito, perché sulla questione della
caccia sono state scritte tante sciocchezze e spesso si è aizzata
un'opinione pubblica completamente disinformata. Io ho sempre
presente la figura della maestra elementare che dice al bambino:
"Ah, tuo papà è un cacciatore? Che cattivo!". Nel senso che, dalla
scuola elementare in avanti, per un conformismo tutto italiano, si
è creato un clima di disinformazione che adesso stiamo pagando.
Io mi chiedo come l'opinione pubblica potrà andare a votare su
questi referendum, che tra l'altro sono stati chiesti con delle
campagne molto pesanti nei confronti dell'attività venatoria,
mentre, se andiamo a vedere le norme che si vogliono abrogare,
scopriamo che sono molto più limitate. Il referendum, invece,
propone solo il dilemma: "Caccia sì. Caccia no". E' in questo senso
che si ritengono laceranti, proprio perché, mancando
un'informazione e andando (mentalità tipicamente italiana) al
confronto muro contro muro, si corre il rischio che la gente poco
informata e documentata, veda la cosa come una competizione a tesi,
mentre non è questo il modo migliore per risolvere i problemi.
Faccio mio, quindi, quello che diceva il Consigliere Maquignaz e
togliamo pure gli aggettivi "inutili, laceranti e dannosi" e
sostituiamoli con "inopportuni", nel senso che effettivamente è
inopportuno, in questa situazione, affrontare un referendum,
quando, come è stato detto anche dal Consigliere Mafrica, lo stesso
Parlamento potrebbe utilmente lavorare per trovare una soluzione,
però non sottraiamoci ad una nostra grossa e significativa
possibilità di prendere una posizione.
Se il Consiglio regionale della Valle d'Aosta assume questa
posizione, fa una cosa saggia, perché chiede al Parlamento di
utilizzare le sue prerogative, che vengono sempre prima di quelle
dei referendum che, Consigliere Riccarand, in Italia, purtroppo,
sono solo abrogativi e non propositivi. E allora, se sono
abrogativi, ciò è perché il Parlamento, a giudizio di alcuni
cittadini, ha fatto delle cose non sufficienti.
Noi chiediamo che il Parlamento, prima di dover ricorrere
all'arma referendaria, realizzi quello che è perfettamente in grado
di fare e che è voluto, io credo, dalla stragrande maggioranza
dell'opinione pubblica. Questa non vuole essere una polemica nei
confronti del PCI, ma il fatto dell'Emilia Romagna dovrebbe
insegnare qualcosa anche al PCI, il cui elettorato ha saggiamente
disubbidito alle indicazioni ricevute.
PRESIDENTE:
Ha chiesto la parola il Presidente della
Giunta, Rollandin; ne ha facoltà.
ROLLANDIN (UV):
A propos de cette motion, je crois que le
débat ne doit pas porter, comme l'on a dit, sur les favorables à la
chasse ou les défavorables. Je crois que l'intention était de
solliciter une intervention face, entre autres, à toute une série
de positions qui avaient été prises même en Vallée d'Aoste.
Par conséquent, compte tenu de l'amendement qui a été proposé
par M. Maquignaz, je crois qu'il serait opportun d'enlever la
première partie
("Ritenendo..."),
qui n'ajoute rien du tout
à ce que nous sommes en train de dire, c'est-à-dire de solliciter
le Parlement à utiliser ses moyens, ce qui est tout à fait normal.
Après ce sera aux autres de juger si la réponse sera dans les
termes positifs ou non. On n'entre pas dans le mérite de ce que le
référendum veut dire ou peut dire. Au contraire ici on dit qu'il y
a des propositions, on va voir si on peut les examiner et les
solliciter.
Donc, s'il est possible de prévoir
: "Il Consiglio
regionale... interprete... richiede che i due rami del
Parlamento...",
avec comme amendement l'insertion de
"...
nel rispetto di...",
je crois qu'on peut l'accepter.
PRESIDENTE:
Ha chiesto la parola il Consigliere Gremmo; ne
ha facoltà.
GREMMO (UAP):
Bien sûr, je n'ai aucune difficulté à
accepter ce que M. le Président de la Junte régionale a dit. A mon
avis la question centrale est le terme "avant le référendum". Le
problème est d'avoir une loi avant les référendums prévus pour le
mois de juin. Je suis évidemment tout à fait d'accord.
PRESIDENTE:
Do lettura di un secondo emendamento proposto
dal Consigliere Maquignaz.
EMENDAMENTO
Nella parte deliberativa, dopo le parole "una legge di riforma
della caccia," sono aggiunte le parole "fatta salva la competenza
legislativa primaria della Regione in materia di caccia,".
PRESIDENTE:
Se tutti sono d'accordo e se non ci sono
obiezioni possiamo considerare integrati nella mozione gli
emendamenti proposti dal Presidente della Giunta e dal Consigliere
Maquignaz.
Ha chiesto la parola il Consigliere Riccarand; ne ha
facoltà.
RICCARAND (VA):
Vorrei sapere esattamente su quale testo
si vota.
PRESIDENTE:
Si vota sulla mozione riproposta dal
Consigliere Gremmo, come da sua esplicita accettazione, nel nuovo
testo del quale do lettura.
MOZIONE
Il Consiglio regionale
della Valle d'Aosta
INTERPRETE dello stato d'animo e degli orientamenti largamente
diffusi nell'opinione pubblica valdostana;
RICHIEDE che i due rami del Parlamento approvino sollecitamente,
anche tramite la concessione della sede legislativa alle competenti
Commissioni Parlamentari, una legge di riforma della caccia, fatta
salva la competenza legislativa primaria della Regione in materia
di caccia, avanzata ed equilibrata, capace di garantire il
necessario cambiamento e di adeguare il Paese all'Europa, prima dei
referendum.
PRESIDENTE:
Ha chiesto la parola il Consigliere Riccarand;
ne ha facoltà.
RICCARAND (VA):
Ribadisco il voto contrario a questa
mozione e mi stupisco che la Giunta regionale e la maggioranza
appoggino una proposta che tende a sostenere i tentativi di evitare
un pronunciamento referendario, affermando, oltretutto, di farsi
interpreti "dello stato d'animo e degli orientamenti largamente
diffusi nell'opinione pubblica valdostana".
Io credo che questo tentativo molto maldestro fallirà e che il 3
giugno, quando andremo a votare sui quesiti referendari, avremo
modo di vedere che cosa effettivamente pensano i cittadini
valdostani.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (PCI):
Ribadisco l'astensione del nostro Gruppo,
perché la discussione non ha chiarito il senso di questa mozione,
che è stata presentata dal Consigliere Gremmo con una impostazione,
mentre alla fine ne risulta una diversa, però non sufficientemente
chiara.
PRESIDENTE:
Se nessuno chiede la parola, pongo in
votazione la mozione in oggetto, nel testo emendato del quale ho
già dato lettura.
ESITO DELLA VOTAZIONE
Presenti: 26
Votanti: 22
Favorevoli: 21
Contrari: 1
Astenuti: 4 (Bajocco, Dolchi, Mafrica e Tonino)
Il Consiglio approva
