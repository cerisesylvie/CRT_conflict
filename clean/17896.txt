Classificazione
TURISMO E INDUSTRIA ALBERGHIERA
Contributi, incentivi


Resoconto integrale del dibattito dell'aula
Oggetto del Consiglio n. 2385 del 9 gennaio 2002 - Resoconto
OGGETTO N. 2385/XI Concessione di contributi per la
realizzazione di iniziative di interesse turistico-promozionali di
cui alla legge regionale 31/1992. (Interrogazione)
Interrogazione Premesso:
- che la legge regionale 24 giugno 1992, n. 31 dispone la
concessione di contributi per la realizzazione di iniziative di
interesse turistico-promozionale;
- che i beneficiari di tali contributi possono essere enti
pubblici ed enti privati non aventi finalità di lucro;
- che lo scopo della normativa è quello di sostenere e
incentivare la realizzazione di iniziative di carattere culturale o
spettacolare, suscettibili di favorire la promozione
dell’immagine turistica della Valle
d’Aosta;
- che sull’ammissibilità a contributo delle spese
e sulla valutazione dell’interesse
turistico-promozionale delle iniziative proposte decide
l’Assessore delegato;
ciò premesso, i sottoscritti Consiglieri regionali
Interrogano
l’Assessore delegato per sapere:
1) quali sono gli enti che hanno beneficiato, negli anni 1999,
2000 e 2001, dei contributi di cui alla Legge 31/1992 e quali sono
le rispettive quote percepite nel triennio in esame;
2) se i contributi sono erogati tenendo in debita considerazione
i risvolti turistico-promozionali delle iniziative proposte: in
caso affermativo, quali sono i parametri che vengono utilizzati per
"misurare" tale rispondenza;
3) secondo quali criteri viene applicata
l’aliquota di contribuzione (fino a un massimo del
50 percento), essendo a discrezione esclusiva
dell’Assessore delegato.
F.to: Tibaldi - Lattanzi - Frassy
Président
La parole à l’Assesseur au
tourisme, aux sports, au commerce et aux transports, Lavoyer.
Lavoyer (SA)
Per quanto riguarda il primo punto di questa
interrogazione, penso di aver già scambiato i relativi dati con
l’interrogante, nel senso che eviterei di elencare
puntualmente le varie manifestazioni che sono state finanziate
negli anni.
Vogliamo sottolineare, come potrà vedere bene il Consigliere
Tibaldi, che nel corso degli anni 1999-2000-2001 c’è
stata, da parte dell’Amministrazione regionale, una
maggiore attenzione alla qualità delle proposte che venivano
presentate annualmente all’Assessorato per la
valutazione dell’eventuale contributo; prova ne è
che, per esempio per il 2001, le manifestazioni sono praticamente
ridotte ad otto, di cui cinque con contributi erogati ad enti
locali. Sono tutte manifestazioni di un certo rilievo e per le
quali abbiamo rispettivamente finanziato: Comune di Aosta, "La
domenica del villaggio", 13 milioni; Comune di Valtournenche,
organizzazione annuale della IV
a
edizione di "Alp
Festival", 80 milioni; Comune di Saint-Denis, "La prima festa del
vischio", 10 milioni; Ayas "Sabot d’or", 15 milioni;
abbiamo poi sostenuto la candidatura di Courmayeur per una
manifestazione europea.
Sono tutte iniziative che hanno avuto un'enorme ricaduta
positiva dal punto di vista sia turistico che promozionale. Teniamo
conto che la finalità della legge ha un duplice obiettivo, uno di
tipo turistico, l’altro di tipo promozionale: quello
di tipo turistico può rientrare in una manifestazione relativa ad
un movimento di presenze finalizzate alla realizzazione della
manifestazione stessa, con presenze turistiche che vanno comunque
ad incrementare il ricettivo della nostra regione; altre
manifestazioni hanno un duplice aspetto, quindi anche quello di
tipo promozionale, e mi riferisco, in particolare,
all’intervento dell’Amministrazione
regionale forse più qualificante del 2001 che è il "Noir in
festival" di Courmayeur, dove abbiamo impegnato 250 milioni.
Volevo inoltre sottolineare che il budget complessivo di tutte
queste manifestazioni è di circa 500 milioni
all’anno; i 250 milioni impegnati per tale
manifestazione hanno quindi una grande ricaduta che non è solo
diretta e cioè rivolta ai giorni in cui essa viene effettuata:
questa manifestazione ha anche una ricaduta che è "di immagine" a
livello nazionale ed internazionale. Posso dire la stessa cosa per
l'edizione "Stambecco d’oro" di Cogne, che è gestita
dall'Associazione "Progetto natura": un appuntamento ormai di
grande qualità e di grande importanza sul panorama delle
manifestazioni regionali, che qualifica questo tipo di
interventi.
Vorrei anche sottolineare l’importanza, più dal
punto di vista turistico che promozionale, della manifestazione
"Celtica 2001" di Courmayeur che, negli anni, ha avuto sempre
un'evoluzione in positivo: prova ne è che avevamo iniziato nel 1999
con un contributo di 20-25 milioni e, negli ultimi due anni, siamo
poi passati ad 80 milioni in base alle valutazioni che gli uffici
hanno fatto, tenuto conto dei rendiconti delle singole
manifestazioni. Questo è anche il motivo per cui in questi anni si
è cercato di fare una valutazione a consuntivo, al di là di quella
che può essere la valutazione nell’immediato, nel
momento in cui viene proposta l'iniziativa.
Tutto ciò ha anche portato, negli anni, ad una selezione degli
interventi: infatti è da un paio di anni che chiediamo una
relazione a consuntivo delle presenze turistiche, dei movimenti,
nel limite del possibile non solo legati al ricettivo, ma anche
alle altre strutture di tipo commerciale. Voglio infine
sottolineare che il 90 percento di queste manifestazioni viene
approvato dal Consiglio regionale e che dal Consiglio stesso non
vengono approvate quelle che stanno al di sotto della cifra di 5
milioni.
Detto questo, per quanto attiene invece il punto 2, ho
parzialmente già risposto parlando dell’interesse
promozionale e culturale dell'iniziativa, del movimento turistico
diretto che la stessa porta. Viene valutata anche attentamente
l’entità delle entrate, chiaramente sulla
percentuale c’è un'attenzione maggiore per
iniziative che vengono proposte dall’ente pubblico,
rispetto agli enti privati: questo però non è un criterio definito
perché, nel momento in cui andiamo a definire la percentuale, le
valutazioni sono molteplici, in primo luogo per quanto riguarda il
costo della manifestazione e cioè quanti contributi questi enti
percepiscono da altri enti pubblici o da sponsor privati. È ovvio,
e lo sottolineo, che mai il contributo
dell’Amministrazione regionale può superare il costo
dell'operazione, perché noi andiamo comunque a fissare una
percentuale?
(interruzione del Consigliere Tibaldi, fuori
microfono)
? al massimo il 50 percento, ma l’entità del
contributo: che sia 30, 40, 50 per cento, sommato alle altre
entrate, mai può andare a superare il costo della manifestazione.
Questo viene sempre valutato a consuntivo. Voglio anche dire che,
se la manifestazione viene deliberata a consuntivo, la percentuale
rimane fissa in base al prospetto che viene individuato; se la
manifestazione è deliberata sul preventivo, la percentuale rimane
una percentuale fissa sulle spese ammissibili di quelle che sono
state documentate o presentate all’inizio della
manifestazione. Qualora la manifestazione costi molto di più,
comunque rimane fisso il tetto dell’importo; qualora
la manifestazione costi di meno, o spese che erano state
preventivate non sono state a consuntivo documentate, rimane fissa
la percentuale e quindi viene automaticamente a diminuire il
contributo nel momento dell'erogazione.
Questo per chiarire i criteri nella fase istruttoria.
Normalmente questi preventivi, checché ne dica la legge, vengono
esaminati tecnicamente direttamente dall’ufficio
competente, che fa una relazione all’Assessore in
primis, sottolineando se la manifestazione ha o meno una potenziale
ricaduta dal punto di vista turistico.
Negli anni, con l’esperienza e nel limite del
possibile, abbiamo cercato di selezionare, vista la non grande
disponibilità di risorse, quelle che hanno una maggiore ricaduta
positiva. Voglio infine sottolineare quella che può sembrare una
"discrezionalità" dal punto di vista della percentuale, cioè un
altro elemento importante, che è la disponibilità di bilancio.
Se in un certo periodo dell’anno ci sono più
manifestazioni interessanti, che potrebbero anche teoricamente
essere sostenute con percentuali più alte, come Giunta si fa la
scelta di ridurre la percentuale: a volte lo abbiamo fatto per
poter contribuire a più iniziative rispetto che ad una soltanto,
sulla base delle disponibilità di bilancio; questo sempre
informando direttamente l’operatore e
l’ente che organizza l’iniziativa, in
modo che possa scegliere o meno se portarla avanti o rinunciarvi.
Sugli aspetti della percentuale i parametri sono: il preventivo,
l’ammontare, la potenziale ricaduta della stessa,
una maggiore attenzione per le manifestazioni degli enti locali e
un riferimento specifico alle disponibilità di bilancio.
Président
La parole au Conseiller Tibaldi.
Tibaldi (FI)
Ringrazio l’Assessore per la
risposta fornita. L’interrogazione non è finalizzata
alla riduzione dei contributi o degli stanziamenti, ma è
finalizzata alla comprensione (come avrà dedotto dalle domande che
sono state poste alla sua attenzione), alla comprensione di quelli
che sono i criteri e i parametri, e quali i ragionamenti che stanno
alla base della concessione di questi contributi.
Perché sono importanti? Perché la legge n. 31/92 è una legge che
ha delle finalità di tutto rispetto, mira cioè a contribuire alla
realizzazione di iniziative di carattere turistico-promozionale. È
una legge che prevede però che gli uffici
dell’Assessorato, insieme allo stesso Assessore,
abbiano una certa discrezionalità d’azione nello
stabilire l’entità di questi contributi?
(interruzione dell’Assessore Lavoyer, fuori
microfono)
? la Giunta, va bene, la Giunta con la delibera, ma la fase
propedeutica alla delibera di Giunta viene comunque svolta dai suoi
uffici e da lei stesso! Nel triennio considerato dal 1999 al 2001
sono stati impegnati - e in buona parte anche spesi - oltre 2
miliardi complessivamente. Se guardiamo questo prospetto, di cui
abbiamo i confronti prima dell'illustrazione di questa
interpellanza, ci sono alcune iniziative, come ha già citato
l’Assessore, tipo il "Noir in festival" o "Lo
stambecco d’oro", che sono iniziative di grande
ricaduta, ma anche di grande impatto economico da questo punto di
vista. Prendiamo ad esempio il "Noir in festival", e vediamo che su
un bilancio complessivo di 2 miliardi nel triennio, sono stati
destinati, nel triennio, 810 milioni a favore della cooperativa che
si occupa di questa organizzazione. La stessa cosa vale per il
2001, dove 250 milioni attribuiti allo Studio Cooperativo a r.l. di
Roma per il "Noir in festival", rappresentano, su 550 milioni, una
quota di circa 40-43 percento.
I parametri. L’Assessore si è soffermato su dei
parametri indubbiamente condivisibili: le movimentazioni
turistiche, le presenze di pubblico, le presenze nelle strutture
alberghiere ricettive, le presenze sui mass media, elementi che
costituiscono la promozione dell'immagine turistica valdostana.
Prendiamo atto che c’è stata una riduzione nel corso
del triennio, ma prendiamo atto anche che determinate iniziative
sono preferite rispetto ad altre. Su questa preferenza abbiamo
chiesto quali sono i parametri che vengono valutati dagli uffici
che prendono in considerazione i criteri esposti
dall’Assessore, e qui ci soffermiamo per fare alcune
considerazioni.
Perché? Perché questi criteri non sono scritti, non
c’è un regolamento, quindi è bene conoscerli;
l’interrogazione serve per farci capire quali sono i
criteri utilizzati, non essendo formalmente scritti e anche perché
possono portare contribuzioni da parte della Regione fino ad un
massimo del 50 percento sulla spesa ritenuta ammissibile. Abbiamo
appreso oggi che la contribuzione dei diversi enti pubblici non può
superare la spesa complessiva dell'iniziativa, in poche parole che
non può esserci speculazione da parte degli enti che organizzano
iniziative di questo tipo?
(nuova interruzione dell’Assessore Lavoyer,
fuori microfono)
? compresi gli sponsor privati. Sarebbe importante a questo
punto sapere - probabilmente ci torneremo sopra - se all'entità
delle cifre stanziate per alcune iniziative corrisponde quella
ricaduta di immagine e turistico-promozionale, o meglio quella
valutazione di qualità che è stata fatta
dall’Assessorato nel momento in cui ha concesso il
contributo. Per quanto riguarda la risposta fornita
dall’Assessore, ci dichiariamo soddisfatti.
