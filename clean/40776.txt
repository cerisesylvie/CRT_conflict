Classificazione
EDILIZIA
Edilizia residenziale
NOMINE E INCARICHI DI CONSULENZA E SPECIALI
Nomine



Oggetto del Consiglio n. 101 del 3 ottobre 2018 - Resoconto
OGGETTO N. 101/XV - Interrogazione: "Criteri adottati per la
nomina dei rappresentanti della Regione in seno al Consiglio di
amministrazione dell'Azienda regionale per l'edilizia
residenziale".
Fosson (Presidente) -
Punto 2.07 all'ordine del giorno.
La parola alla Presidente della Regione per la risposta.
Spelgatti (LEGA VDA) -
Con questa interrogazione ci viene
chiesto di conoscere "quali sono stati i criteri che hanno
determinato la scelta dei candidati di nomina regionale; se si sono
verificati i
curricula
pervenuti e se si sono verificate
eventuali incompatibilità dei candidati nominati."
La Giunta regionale con la deliberazione n. 991 del 10 agosto
scorso ha nominato il consiglio di amministrazione e il collegio
dei revisori dei conti dell'ARER, ai sensi della legge regionale n.
11 del 1997, individuando all'interno di un elenco di candidati le
persone ritenute idonee per ricoprire gli incarichi. Tale elenco,
come previsto dalla legge regionale n. 11 del 1997, è stato
predisposto dai competenti uffici dell'Amministrazione regionale
che hanno curato l'istruttoria sui curricula presentati, avendo
riguardo anche a verificare l'assenza di situazioni di
inconferibilità e di incompatibilità definite dalle normative
vigenti.
Presidente -
La parola al consigliere Baccega per la
replica.
Baccega (UV) -
Sono allibito dalla rispostina che lei mi
ha letto, predisposta dagli uffici. Lei capisce che, quando uno si
pone all'attenzione dei valdostani e dice "siamo qua per il
cambiamento", ci si aspetta che questo cambiamento sia reale. Noi,
insieme anche al collega Borrello, abbiamo lavorato tanto affinché
l'ARER diventasse una struttura di un certo peso e, con il
presidente Rollandin, abbiamo fatto in modo che si potesse
trasferire tutto il patrimonio comunale verso l'ARER, per dare una
gestione univoca della casa. Quindi si pensava a un consiglio di
amministrazione forte, un consiglio che permettesse di avere anche
competenze significative in questo senso.
Nulla da dire rispetto alle persone nominate, perché non le
conosciamo, a parte una che era già presente da prima in consiglio
di amministrazione ed era il rappresentante del CELVA. Andando ad
approfondire bene le questioni io leggo che c'è una delibera di
nomina, che è proposta dalla Presidente della Regione e
dall'assessore Borrello, e un decreto che dice "su proposta del
dirigente della struttura edilizia residenziale Gianluca Fea": è
un'anomalia perché, se in delibera dite che siete voi che lo
proponete, lo dovete altrettanto dire nel decreto di nomina.
Ma vado avanti. Il nominato presidente, sulle ventidue
candidature presentate, è il signor Paolo Varetti che conosco
marginalmente e sono sicuro che dal punto di vista professionale è
persona valida e corretta, quindi niente di particolare rispetto
alla persona. Ma è il marito della signora Cristina Coppa che era
all'interno della vostra lista alle regionali e che, guarda caso, è
anche amministratrice di condominio e amministra alcuni condomini
in cui ci sono delle proprietà dell'ARER. Ecco perché credo che
forse potrebbe essere valutata meglio la questione di
incompatibilità.
Ma la cosa che più mi disturba - le persone vanno, vengono,
fanno il loro lavoro e sono certo che lo faranno al meglio - è che
lei, quando si è insediata in questo Consiglio regionale, ha urlato
e ha occupato a sei colonne il titolo del settimanale La Vallée
Notizie: "Ora il vero cambiamento, stop alla vecchia spartizione".
Ma questa che avete prodotto rispetto a questa nomina che cos'è, se
non la vecchia spartizione? E tutte quelle altre nomine che avete
mandato avanti nel vostro percorso?
Presidente -
La parola al Presidente della Regione per
una precisazione.
Spelgatti (LEGA VDA) -
Ritengo che sia importante
rispondere perché, nel momento in cui si vanno a destare dei
presunti profili di illegittimità e incompatibilità, bisogna
assolutamente rispondere per puntualizzare. Le affermazioni che ha
fatto...
Presidente -
Mi scusi, solo una breve precisazione,
Presidente!
Spelgatti (LEGA VDA) -
Va bene, le risponderò in un'altra
sede.
Presidente -
Non c'è un dibattito sulle
interrogazioni.
