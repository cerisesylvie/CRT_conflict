Classificazione
AMBIENTE
Inquinamento
TRASPORTI E VIABILITÀ
Autostrade e trafori alpini


Resoconto integrale del dibattito dell'aula
Oggetto del Consiglio n. 978 del 18 novembre 1999 - Resoconto
OGGETTO N. 978/XI Realizzazione di barriere acustiche lungo
il percorso autostradale in prossimità del Comune di Verrès.
(Ritiro di mozione - Approvazione di risoluzione)
Mozione Richiamata la risoluzione approvata
all’unanimità dal Consiglio regionale in data 13
maggio c.a., a seguito della mozione da noi presentata, riguardante
la richiesta di installare delle barriere antirumore lungo il
percorso autostradale;
Richiamato altresì l’impegno rivolto dal
Consiglio regionale ai rappresentanti regionali in seno al
Consiglio d’Amministrazione della Società Autostrade
Valdostane (S.A.V.), affinché si facciano celermente portavoce
dell’assoluta indifferibilità di provvedere alla
realizzazione delle barriere acustiche nel comune di Verrès, e
negli altri comuni valdostani in cui risulti accertato un disagio
acustico, provocato dal percorso autostradale;
Tenuto conto che a quanto ci risulta, tale problema non è stato
ancora affrontato dal Consiglio di Amministrazione della S.A.V;
Richiamate come esempio le lamentele degli abitanti di Verrès
che dimorano nei pressi dell’autostrada Torino -
Aosta, preoccupati per i rischi di inquinamento acustico derivanti
dal persistente rumore del traffico autostradale ed i solleciti
rivolti dall’Amministrazione comunale di Verrés ai
dirigenti della S.A.V. affinché si provveda al più presto alla
realizzazione di tali barriere antirumore;
il Consiglio regionale
Impegna
la Giunta regionale ad incontrare entro 30 giorni il Consiglio
di Amministrazione della S.A.V. al fine di sollecitare urgentemente
la realizzazione di tali barriere acustiche lungo il percorso
autostradale.
F.to: Lanièce - Marguerettaz - Comé - Viérin M.
Président La parole au Conseiller Lanièce.
Lanièce (Aut)
Con questa mozione vogliamo evidenziare
l'incapacità dell'Amministrazione regionale di far sentire la
propria voce nei consigli di amministrazione, dove è rappresentata
in funzione del capitale investito.
Principalmente il problema in questione interessa tutti quei
comuni i cui centri abitati sono situati lungo il percorso
autostradale, in modo particolare il Comune di Verrès, e ciò lo
sapete tutti visto che la risoluzione presentata ed approvata in
Consiglio regionale all'unanimità lo scorso 13 maggio evidenziava
le lamentele dei cittadini che abitano nelle vicinanze
dell'autostrada preoccupati per il rischio d'inquinamento acustico
derivante dal rumore del traffico autostradale.
Non stiamo parlando di rumore fastidioso, ma proprio di grave
inquinamento acustico, vero e proprio, testimoniato per il caso di
Verrès da una perizia fonometrica eseguita dall'USL della Valle
d'Aosta il 24 dicembre di tre anni fa, perizia che documentava la
presenza di un'elevata rumorosità in alcune zone di Verrès, in
particolar modo nelle vicinanze della stazione ferroviaria e in
località Torille.
È stato anche verificato il superamento dei limiti massimi di
rumorosità sia all'interno che all'esterno delle case situate in
quelle zone. Anche lo stesso Assessore alla sanità allora, in sede
di discussione nell’aula consiliare, aveva
confermato la presenza di questi gravi disagi evidenziando la
presenza di problematiche simili anche in altri comuni valdostani
attraversati dall'autostrada.
In effetti possiamo dire che ultimamente sono stati fatti dei
nuovi rilievi da parte dell'ARPA in merito a queste situazioni
d'inquinamento sonoro, ma dai rilievi che sono stati inviati il 5
luglio 1999 all'assessorato emerge di fatto che, sebbene ci sia
stata una diminuzione di questi valori d'inquinamento acustico,
questi valori rimangono molto alti rispetto ai valori standard
previsti nella normativa nazionale.
Infatti, facendo riferimento al decreto del Presidente del
Consiglio del 14 novembre 1997, che parla della determinazione dei
valori limite delle sorgenti sonore, nella tabella allegata vengono
indicati come valori limite per l'area di tipo misto, che potrebbe
essere quella che fa riferimento a Verrès e anche alle altre zone,
dei valori di riferimento pari a 60 decibel per quanto riguarda la
parte diurna e 50 per quanto riguarda la parte notturna.
Andando invece ad analizzare questi ultimi rilievi compiuti
dall’ARPA, eseguiti in data 23 maggio 1999, si
devono fare alcune considerazioni. Innanzitutto, a fronte di una
consistente diminuzione del traffico, visto che in data giugno 1999
vi era già stata la chiusura del Traforo del Monte Bianco, proprio
prendendo spunto dai valori indicati in questa tabella, si vede
che, per quanto riguarda la parte diurna, sempre facendo
riferimento ai veicoli pesanti, si ha una diminuzione in tre zone
ben individuate: Quassù, abitazione Dublanc e abitazione Giovenzi,
pari al 60 percento, 52 percento, 42 percento di traffico dei
veicoli pesanti.
Per quanto riguarda invece la parte notturna il traffico rasenta
quasi il 100 percento: abbiamo il 90 percento in meno in una zona,
il 91 percento in meno e il 72 percento in meno in un'altra zona,
quindi, a fronte di queste grandissime diminuzioni del traffico
pesante in queste zone, verifichiamo invece che la diminuzione dei
decibel non è corrispondente, cioè abbiamo delle diminuzioni
minime. Rispetto al 1996 abbiamo la diminuzione di un decibel per
la parte diurna e di due decibel per la parte notturna e questo
dimostra che il problema persiste, tenuto conto che i valori medi
nell'ambito del periodo notturno sono pari a 57 e nel periodo
diurno sono pari a 63, ben al di sopra dei valori standard indicati
nel decreto, che prima ho richiamato, che erano 60 e 50, e quindi,
pur in presenza di una forte riduzione, dovuta a una situazione
contingente, perché tutti quanti ci auguriamo che il tunnel possa
riaprire almeno al traffico dei veicoli turistici e leggeri, non
c'è una corrispondente diminuzione dell'inquinamento sonoro.
Questo dimostra, dati alla mano, valori evidenziati, che
persiste comunque ed è forte la presenza di quest'inquinamento
acustico, addirittura in una zona c'è un incremento del 2,7
percento dei decibel, ed è la zona Giovenzi che è quella vicina
alla stazione. Questo vuol dire che, al di là del fatto che c'è
stata una diminuzione del traffico, i valori
dell’inquinamento sonoro sono però superiori a
quelli standard indicati nel decreto del 1997, quindi
l'inquinamento acustico c'è e persiste ed è a valori alti,
nonostante una leggera diminuzione.
Il secondo problema è che la presenza di barriere fonoassorbenti
riduce del 50 percento l'inquinamento acustico, questa è una
dichiarazione ufficiale resa dagli esperti e le spese per
l’installazione si aggirano sui circa 2 miliardi,
sempre secondo l'indicazione fornita dagli esperti.
Però nonostante tutta la buona volontà paventata da questo
Consiglio con la votazione unanime di quella risoluzione, ad oggi
non è stato fatto nulla, non c'è stata neanche una presa d'atto di
tale problema da parte del Consiglio di amministrazione della
Società autostrade valdostane.
Vorrei solo ricordare che la risoluzione approvata impegnava il
Consiglio regionale a fare in modo che i rappresentanti regionali
in seno al Consiglio di amministrazione della SAV, nominati quindi
dalla Giunta regionale, si facessero portavoce celermente
dell'assoluta urgenza di provvedere alla realizzazione delle
barriere acustiche nel Comune di Verrès e negli altri comuni
valdostani in cui era stato accertato un chiaro disagio acustico,
provocato dal traffico autostradale, ma a tutt'oggi tale problema
non è stato ancora affrontato.
Dando per certo il fatto che la risoluzione approvata
all'unanimità dal Consiglio sia stata portata a conoscenza del
Consiglio di amministrazione della SAV, a questo punto ho ritenuto
opportuno presentare di nuovo quest'ulteriore mozione che impegna
la Giunta ad incontrare al più presto il Consiglio di
amministrazione della SAV al fine di sollecitare la realizzazione
di queste indispensabili barriere acustiche nella speranza
ovviamente che la Giunta regionale, direttamente interessata, possa
farsi degna rappresentante della voce dei numerosi Valdostani
disagiati, visto che i rappresentanti regionali all'interno della
SAV, pagati e nominati dalla stessa Giunta, hanno probabilmente
altri, importanti e prestigiosi compiti ai quali interessarsi tanto
da non potersi occupare di tutelare i cittadini che, pagando le
tasse e i pedaggi autostradali, contribuiscono anche al loro
stipendio. In effetti, facendo questo riferimento e tornando
indietro alle iniziative presentate dal sottoscritto, vorrei far
notare che il 2 dicembre 1997 avevo fatto un'interrogazione scritta
alla Giunta regionale con la quale chiedevo alcune informazioni in
merito alla SAV, al problema del raccordo di Signayes per la strada
statale 27 e in più avevo chiesto informazioni in merito al fatto
che ero venuto a conoscenza che la SAV aveva dato un incarico
retribuito di relazioni esterne, affidato ad un consigliere, di
nomina regionale, della società: a quella interrogazione la
risposta era stata evasiva, nel senso che mi avevano detto che non
potevano rispondermi in quanto i dati non erano pervenuti alla
Giunta regionale, e quindi avevo ripresentato, in data 11 marzo
1998, un'ulteriore interrogazione sempre vertente sul problema
della SAV.
A questa seconda interrogazione finalmente mi era stata data la
risposta, che leggo testualmente, da parte del Presidente della
Giunta:
"Pour ce qui est des autres questions posées, le Conseil
d'administration de la SAV a tenu compte de la situation
particulière que connaît actuellement la société du fait de
l'importance de son action sur le territoire consistant dans la
conclusion des travaux de construction du nouveau péage d'Aoste et
de la bretelle du Grand Saint-Bernard, dans la réalisation des
travaux de réaménagement d'aires désaffectées, de la qualification
de cette infrastructure, notamment pour ce qui est de la pollution
sonore et surtout dans la prévision d'une définition rapide de
quelques plans d'investissements importants. Il est évident qu'un
rapport constant de dialogue et de collaboration, élargi avec les
institutions et notamment avec les collectivités et les acteurs
locaux concernés, s'avère nécessaire. De ce fait le choix de
confier un mandat de référent à un membre du Conseil, chargé de
travailler en équipe avec le président et l'administrateur délégué,
a été jugé opportun et réputé parfaitement correct par ledit
conseil. L'attribution de ce mandat assure par ailleurs une
participation accrue à l'activité présente et future de la société
des membres du conseil d'administration nommés par la Région dans
le cadre de ses compétences. Il a donc été jugé opportun de
proposer ce mandat au Conseiller Mannini qui travaille depuis
toujours en Vallée d'Aoste et qui justifie des connaissances et du
professionnalisme qui sont nécessaires".
E poi viene indicato che vengono attribuiti a questo consigliere
di amministrazione, nominato dalla Regione,
"40 millions de
lires"
per questo suo compito; quindi abbiamo il consiglio di
amministrazione della SAV che nomina al suo interno una persona,
indicata e nominata dalla Giunta regionale, che deve seguire i
rapporti con gli enti locali. Gli vengono attribuiti 40 milioni per
quest'incarico e cosa succede? Succede che questa persona viene
nominata nel 1997 ed è tuttora in carica, ma non mi sembra che
abbia svolto appieno questo suo mandato.
Se il consigliere suddetto deve tenere rapporti con gli enti
locali, mi deve spiegare come mai in data 12 settembre 1997:
"Quest'amministrazione comunale?"
- così recita la lettera
del Sindaco di Verrès -
"? chiede a codesta società SAV di
essere aggiornata sulle iniziative atte a limitare l'impatto
acustico ambientale del traffico sull'autostrada A5. Nonostante gli
impegni assunti anche nell'incontro pubblico tenuto a Verrès, a
tutt'oggi nulla è stato comunicato a
quest'amministrazione?"
.
Nella lettera si ribadisce che nel Comune di Verrès ci sono
delle zone molto rumorose, in termini assoluti, a causa del
traffico dell'autostrada, ci sono dei problemi e quindi
occorrerebbe in pratica realizzare delle barriere acustiche.
Si segnala altresì che l'Assessorato regionale della sanità con
nota del 23 maggio 1997, preso atto dell'impegno della SAV di
presentare entro il mese di settembre 1997 il progetto per un primo
intervento, ha garantito la collaborazione necessaria per il
problema di cui trattasi.
Nel 1999 abbiamo una petizione fatta dai cittadini di Verrès
nella quale mettono in evidenza che da lungo tempo ormai attendono
la messa in opera delle barriere, data l'improrogabile necessità di
ridurre i livelli di rumore, e poi richiamano la perizia
fonometrica del 24 dicembre 1996, le disposizioni di legge del
decreto del 14 dicembre 1997 e chiedono che vengano installate
queste barriere fonoassorbenti.
Ci viene difficile capire come sia possibile che, nonostante
tutte queste richieste da parte dell'Amministrazione comunale di
Verrès, nonostante che in passato anche l'Amministrazione comunale
di Châtillon avesse sollevato le stesse richieste, non sia stato
fatto nulla, anche alla luce del fatto che è stata incaricata e
pagata una persona per tenere i rapporti con gli enti locali.
Altrimenti qual è il compito di questo consigliere di
amministrazione?
Ci auguriamo che quando verrà il momento di rinnovare le
cariche, ci venga data la relazione dell'attività svolta da questo
consigliere in merito a questo incarico, perché se l'unico problema
emergente nella SAV e esistente adesso, perché ricordiamo che gli
svincoli sono un qualcosa che dovrà essere fatto in futuro,
problema che riguarda gli enti locali e l'autostrada, è il problema
dell'inquinamento acustico e se questo unico problema non viene
neanche affrontato, visto che non si pretende che dall'oggi
all'indomani venga risolto, ma è dal 1997 che ci sono delle
richieste, c'è una petizione di mezzo, c'è una perizia fonometrica
del 1996 e a tutt'oggi non è stato fatto nulla e non esiste un
progetto per fare qualcosa, questa è veramente una dimostrazione di
disattenzione e di superficialità.
Chiederemo, quando verrà rinnovata la carica, di avere una
relazione di quanto è stato fatto in merito a questo problema dal
consigliere suddetto.
Un altro aspetto è che la Regione, quando vuole, può agire e
chiedere l'applicazione d'interventi che portano alla diminuzione
dell'inquinamento acustico che ha delle conseguenze importanti: ad
esempio può creare diverse patologie al sistema cardiovascolare,
all'apparato digerente, al sistema nervoso.
Facendo riferimento ad una delibera del 30 ottobre 1999, dove si
parla della valutazione positiva condizionata sulla compatibilità
ambientale del progetto di costruzione di una nuova area di
servizio autostradale, in questa delibera si esprime una
valutazione positiva condizionata sulla compatibilità ambientale
del progetto, proposto dall'Arch. Alder Tonino di Aosta, di
costruzione di una nuova area di servizio autostradale, però si
rammenta che dovranno essere osservate le condizioni sottoindicate
e cioè l'inserimento fra l'area di servizio autostradale e la zona
del laghetto di Brissogne, oggetto di riqualificazione, di
un'adeguata cortina vegetale fonoassorbente. Allora, per realizzare
un'area di servizio autostradale, si obbliga la SAV a creare delle
barriere fonoassorbenti, mentre per difendere l'abitato di alcuni
comuni valdostani, per difendere la salute pubblica dei Valdostani,
non si fa nulla. Allora qui c'è qualcosa che non va: come si può
obbligare la SAV a creare delle barriere fonoassorbenti, si può
cercare, siccome da diverso tempo c'è questo problema, di far sì
che ci sia anche un intervento deciso, breve, nell'immediato, per
cercare di realizzare queste barriere fonoassorbenti a difesa delle
abitazioni a meno che non sia ritenuto più importante difendere
l'inquinamento del laghetto di Brissogne; non penso che possa
essere raggiunto questo limite, in fondo da una parte si tratta di
difendere una parte ambientale, dall'altra di difendere i problemi
di salute pubblica, quindi sicuramente da tenere in maggiore
considerazione.
Poi, come dicevo, cinque mesi fa, a seguito di una mozione
presentata dal sottoscritto, è stata fatta una risoluzione, votata
all'unanimità, firmata dal sottoscritto e dai vari Capigruppo. È
ovvio che, proprio per il fatto che è stata approvata questa
risoluzione, oggi ci troviamo in difficoltà nel senso di dire:
abbiamo dato un input al consiglio di amministrazione, ma a
tutt'oggi questo consiglio di amministrazione non ha fatto nulla.
Qualcuno potrebbe dire che stanno facendo qualcosa, allora andiamo
a verificare cosa stanno facendo.
Prendo la lettera dei tre consiglieri di amministrazione del 18
ottobre, dove si dice:
"Non siamo in condizione di dirvi se non
che la società continua a seguire l'evolversi della situazione con
le opportune misure di monitoraggio, d'altra parte la progettazione
delle soluzioni atte a risolvere il problema, quando sarà
necessario, procede regolarmente."
. È una frase misteriosa, uno
non capisce neanche in italiano cosa vuol dire, perché dire
: "?
d'altra parte la progettazione delle soluzioni atte a risolvere il
problema, quando sarà necessario, procede regolarmente"
è dire
tutto e il contrario di tutto.
Poi c'è un'altra lettera del 5 agosto 1999 scritta
dall'amministratore delegato della SAV, dove si dice che adesso c'è
stata la diminuzione del traffico, che questo problema non è più
tanto sentito perché ci sono degli indici d'inquinamento molto
bassi - non so dove lo abbia letto visto che gli indici
d'inquinamento sono comunque superiori rispetto a quelli indicati
dal decreto - che adesso si faranno dei controlli per poi valutare,
alla luce non solo del quando verrà riaperto al traffico del
Traforo del Monte Bianco, ma anche e soprattutto del come, la reale
consistenza per l'eventuale adozione, nel rispetto delle esigenze
dell'esercizio autostradale, dei conseguenti provvedimenti.
Da una parte ci sono i consiglieri di amministrazione che dicono
che il progetto procede regolarmente però quando sarà necessario, e
questa è già una frase fumosa, dall'altra l'amministratore delegato
che dice che non si sta facendo nulla, ma se si dovesse fare
qualcosa, lo faranno solamente nel rispetto delle esigenze
dell'esercizio autostradale, cioè in sostanza: se noi abbiamo i
soldi, facciamo qualcosa. Mi sembra che siano due situazioni un po'
differenti e contrastanti.
Penso che in quest'illustrazione si sia chiarita tutta la
vicenda: da una parte abbiamo il problema degli abitanti di Verrès,
di Châtillon, di Donnas, di Hône che sollevano e chiedono ad alta
voce degli interventi immediati a tutela della salute pubblica,
dall'altra abbiamo la società che fa "orecchie da mercante" perché
non vuole spendere i soldi.
Mi sembra una situazione molto particolare, per non dire
ridicola, quindi ci auguriamo che su quest'iniziativa ci sia da
parte della maggioranza la volontà di dare una risposta a questo
problema e non di rinviarlo sempre nel tempo facendo affidamento su
questa società che ha dimostrato, con la nomina di un consigliere
di amministrazione deputato a seguire i problemi degli enti locali,
che non ha fatto nulla e che dice una cosa in contraddizione con
quanto dice l'amministratore delegato, di non voler operare in
questa direzione. Qui si tratta di tutelare la salute pubblica dei
Valdostani.
Si dà atto che, dalle ore 12,57, presiede il Vicepresidente
Viérin Marco.
Presidente
La parola al Consigliere Cottino.
Cottino (UV)
Voglio solo annunciare che è stata presentata
una risoluzione e chiederei cinque minuti di sospensione per
verificare se le altre forze politiche, oltre alle tre forze di
maggioranza che hanno già firmato la risoluzione, vogliono per caso
aderire.
Si dà atto che la seduta è sospesa dalle ore 13,10 alle ore
13,14.
Presidente
Riprendono i lavori, siamo sempre in
discussione generale, è stata presentata una risoluzione firmata da
tutti i Capigruppo, di cui do lettura:
Risoluzione Richiamata la risoluzione approvata
all’unanimità dal Consiglio regionale in data 13
maggio c.a., che impegnava i rappresentanti regionali in seno al
Consiglio di amministrazione della S.A.V. affinché si facessero
portavoce dell’indifferibilità di provvedere alla
realizzazione delle barriere acustiche in Comune di Verrès e nei
restanti comuni valdostani in cui risulti un inquinamento
acustico;
Accertato che l’Amministrazione regionale con
nota del 4 giugno c.a. invitava la S.A.V. a comunicare con
sollecitudine le determinazioni assunte;
Preso atto che la S.A.V. ha comunicato che per
l’abitato di Verrès è in corso uno studio che sarà
probabilmente completato entro la fine del corrente anno, il quale
prevede:
1) approfondimento per l’area della stazione di
due soluzioni progettuali e stima degli accorgimenti di mitigazione
da adottare;
2) sopralluoghi dell’area di studio,
documentazione fotografica degli edifici di massima altezza;
3) revisione delle tavole grafiche ed editing dei documenti
integrativi.
Preso atto che l’ARPA, pur riconoscendo il
dimezzamento dell’emissione sonora nelle ore
notturne in seguito alla chiusura del Tunnel del Monte Bianco,
sostiene che il livello di rumorosità rimane comunque superiore a
60 d.BA (limite notturno valido per tutto il territorio nazionale
ai sensi dell’art. 6, comma 1, D.P.C.M.
1.3.1991);
Ritenuto pertanto necessario richiedere alla S.A.V. la
presentazione di una soluzione progettuale relativa alla zona della
stazione del comune di Verrès;
Considerato che altre zone della Bassa Valle
d’Aosta, in particolare Donnas (Clapey) e Hône
(capoluogo), lamentano gli stessi inconvenienti per i quali
bisognerà intervenire a breve;
Impegna
i rappresentanti regionali in seno al Consiglio di
amministrazione della S.A.V. affinché lo stesso presenti il
progetto di cui sopra e venga predisposto un programma di
intervento sull’intero asse autostradale valdostano
idoneo a risolvere definitivamente il problema
dell’inquinamento acustico.
F.to: Cottino - Lanièce - Martin - Curtaz - Fiou - Tibaldi
La parola al Consigliere Lanièce.
Lanièce (Aut)
Visto che si è trovata una comunione
d'intenti, ritiriamo la mozione e quindi voteremo la risoluzione
che come Autonomisti ho sottoscritto.
Presidente
Pongo in votazione la risoluzione presentata a
firma di tutti i Capigruppo:
Consiglieri presenti, votanti e favorevoli: 32
Il Consiglio approva all'unanimità.
