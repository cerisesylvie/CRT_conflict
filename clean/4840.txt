Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 561 del 28 ottobre 1982 - Resoconto
OGGETTO N. 561/VII - NOTIZIE DI DIFFICOLTA' SORTE PER LA
REALIZZAZIONE DELLA TANGENZIALE SUD DI AOSTA -
(Interpellanza).
PRESIDENTE:
Do lettura dell'interpellanza presentata dai
Consiglieri Tonino, Mafrica e Bajocco.
INTERPELLANZA
Proprio mentre con l'inserimento della tangenziale di Aosta
nel piano-stralcio dell'ANAS, era stato ottenuto un primo risultato
per la soluzione del problema del collegamento stradale
Aosta-Traforo Monte Bianco, si è appreso che la Società che
gestisce l'Autoporto di Aosta avrebbe costruito alcune celle
frigorifere su un'area facente parte del tracciato della
tangenziale stessa;
i sottoscritti Consiglieri regionali
INTERPELLANO
perciò l'Assessore ai Lavori Pubblici per sapere:
1) se la notizia succitata corrisponda al vero e se per la
costruzione di tali servizi frigoriferi siano state concesse (e da
chi) tutte le autorizzazioni necessarie;
2)
quali provvedimenti intenda assumere la Giunta
regionale per evitare intralci all'inizio dei lavori, causati da
interferenze sul tracciato;
3)
quali possibilità vi siano di ottenere
finanziamenti dallo Stato entro il 1983, in relazione ai 42,5
miliardi previsti dal piano stralcio;
4)
a che punto siano le trattative tra Regione, ANAS e
Società del Traforo per la realizzazione della tangenziale di
Aosta.
PRESIDENTE:
La parola al Consigliere Tonino, ne ha
facoltà.
TONINO - (P.C.I.):
Secondo dichiarazioni fatte dai
dirigenti della Società che gestisce l'autoporto di Aosta, abbiamo
appreso che il progetto esecutivo, relativo alla tangenziale sud di
Aosta, oggi interessa un'area dove sono state costruite delle nuove
celle frigorifere, tra l'altro costate diversi milioni e che sono
funzionanti da poco tempo. Dato che proprio in questi giorni gli
esponenti della Giunta sono stati visti a fianco del Ministro
Nicolazzi, il quale ha promesso un intervento immediato per la
realizzazione di questa tangenziale sud, sia pure in modo parziale,
chiediamo all'Assessore Borbey se questa dichiarazione è veritiera
e nel caso che il progetto passi davvero sull'area dove sorgono
queste celle frigorifere, quali soluzioni saranno adottate. Si
demoliranno forse le celle oppure si spezzerà il tracciato della
tangenziale, che è in avanzato stato di realizzazione? Faccio
rilevare che durante una riunione della Commissione speciale,
riunitasi alcuni mesi fa, mi pareva che il progetto esecutivo fosse
praticamente pronto, per cui vorremmo avere chiarimenti.
PRESIDENTE:
Risponde l'Assessore ai Lavori Pubblici
Borbey, ne ha facoltà.
BORBEY - (D.C.):
Anzitutto voglio precisare che chi
predispone il progetto esecutivo è l'ANAS con propri tecnici; il
Consiglio regionale, nel marzo 1980, ha approvato un progetto di
massima scala 1/5000. Questo progetto di massima è stato trasmesso,
per avere pareri di competenza, a tutti i comuni interessati e
quindi anche al comune di Pollein, nel cui territorio sono sorte le
celle frigorifere. L'ANAS ha iniziato i rilievi per il progetto
esecutivo già nell'ottobre del 1980, e ritengo che questo progetto
abbia richiesto un iter di elaborazione di diversi mesi.
A noi è pervenuto, come prima bozza, soltanto nel maggio del
1981 e subito abbiamo convocato una prima riunione della
Commissione speciale per la tangenziale di Aosta, la superstrada.
Al momento in cui l'ANAS eseguì i rilievi in quel tratto, il Comune
di Pollein non aveva dato alcuna concessione edilizia.
In sede di rilievi l'ANAS, così mi è stato detto, ha ritenuto di
spostare la superstrada più a nord di 30 metri rispetto al progetto
di massima. Il Comune di Pollein, nel frattempo, avendo soltanto il
progetto di massima e non quello esecutivo, ha dato questa
concessione edilizia.
Ho interpellato il Comune di Pollein per avere notizie più
fresche e più approfondite, facendo anche rilevare che doveva
essere approfondito maggiormente il problema prima di rilasciare
una concessione edilizia di questa importanza anche perché un
progetto di massima è soggetto a variazioni in fase esecutiva,
certamente di 5/10 metri (in questo caso addirittura di 35 metri).
E' necessario anche tener conto del fatto che un asse autostradale
dovrebbe avere particolari distanze rispetto ai fabbricati. Il
sindaco del Comune di Pollein si è scusato affermando che era stato
verificato che rispetto al progetto di massima vi era una distanza
di circa 15 metri e che pertanto aveva ritenuto di poter rilasciare
quella concessione edilizia.
Secondo i tecnici dell'ANAS non si tratta di un grosso problema,
in quanto non si vorranno fare grosse variazioni tecniche e di
costo, in quanto il terreno è tutto in piano, in prossimità di un
viadotto di attraversamento della Dora Baltea. L'unico
inconveniente è la maggiore occupazione di terreno adibito oggi ad
area per i giochi tradizionali, ma è un'occupazione già prevista
dal progetto di massima approvato dal Consiglio regionale.
PRESIDENTE:
La parola al Consigliere Tonino per la
replica, ne ha facoltà.
TONINO - (P.C.I.):
Prendiamo atto di questa risposta.
L'interrogativo che mi sono posto, seguendo l'intervento
dell'Assessore Borbey riguarda il perché quel progetto di massima
non è stato messo, come si dice, in salvaguardia rispetto alle
decisioni dei comuni, cioè il tutto è stato lasciato alla
discrezionalità dei comuni.
Ritengo l'ultima affermazione dell'Assessore un po'
preoccupante. Già altre volte abbiamo affrontato in questa aula il
problema dell'area destinata ai giochi tradizionali valdostani.
Ritengo inoltre che con questa modifica si ritorni al progetto di
massima approvato dal Consiglio e il problema è che questa
progettazione non vada a rimandare i tempi, che sembrano abbastanza
maturi, per l'appalto dell'opera.
PRESIDENTE:
Allora, come convenuto, riprendiamo la
trattazione dell'ordine del giorno seguendo la numerazione.
