Classificazione
EDILIZIA
Edilizia pubblica
ISTRUZIONE PUBBLICA
Università



Oggetto del Consiglio n. 3198 del 6 febbraio 2018 - Resoconto
OGGETTO N. 3198/XIV - Interpellanza: "Mancata realizzazione
di opere di miglioria inerenti i lavori del primo lotto per la
realizzazione della Nuova Università Valdostana".
La seduta è sospesa dalle ore 10:27 alle ore 10:36.
Grosjean (Président) -
Point n° 12 à l'ordre du jour. La
parole au collègue Ferrero pour l'illustration.
Ferrero (M5S) -
L'interpellanza riguarda una questione
che mi è molto cara, in quanto si parla della Nuova Università
Valdostana S.r.l., questa partecipata regionale nata per accelerare
i lavori di realizzazione dell'università. Come al solito
riscontriamo tutta una serie di cose che a mio avviso devono essere
chiarite meglio, perché devono essere più comprensibili ai
cittadini valdostani e anche a chi fa un'attività ispettiva e di
controllo come i Consiglieri di minoranza.
In questo caso si riscontra che l'appalto a suo tempo era stato
effettuato sulla base di una serie di criteri. Il criterio
prevalente - adesso chiedo conferma all'Assessore - sembrerebbe
quello delle migliorie. Non era un appalto normale in cui si decide
in base al prezzo, in cui chi presenta l'offerta più vantaggiosa si
aggiudica i lavori; in questo caso la Commissione doveva valutare
le offerte tenendo conto anche delle migliorie (opere che vanno a
migliorare il progetto principale). A quanto ricordo - l'Assessore
me ne confermerà poi la correttezza o meno - l'aggiudicazione dei
lavori era stata effettuata tenendo conto circa del 70 percento del
valore di queste migliorie e più o meno del 30 percento sulla
valutazione economica delle offerte, cioè quanto costava fare
l'opera. Avviene l'aggiudicazione e poi, già dopo alcuni mesi, ci
accorgiamo - adesso è una cosa definitiva - che le opere rientranti
nelle migliorie non sono compatibili con il parere della
Soprintendenza. Fino a prova contraria la Soprintendenza è un ente
dipendente dalla Regione, e quindi avrebbe dovuto parlare con la
NUV o la NUV avrebbe dovuto parlare con la Soprintendenza. Se tu mi
aggiudichi un appalto sulla base di migliorie - qui non parliamo
proprio di quattro soldi, sono 40/50 milioni di euro, ma vedremo
alla fine quello che sarà - ne devi avere la certezza, sono poi
quello che in Commissione ti fa decidere perché è meglio questo
raggruppamento di imprese: perché ha presentato queste migliorie
ottimali rispetto alle nostre esigenze, quindi devi avere la
certezza matematica, anche per una questione legale, che io penso
dovrà essere esaminata.
Le altre ditte che hanno presentato migliorie diverse, come sono
state messe allora in concorrenza con la ditta che ha presentato
cose "irrealizzabili"? Come mai la Commissione ha valutato cose
irrealizzabili, come mai noi abbiamo pagato milioni di euro ad una
società per velocizzare i lavori e che prende cantonate del genere?
Sono tutta una serie di interrogativi che dobbiamo porci. Poi
magari ci saranno dei chiarimenti, però qui sono stati spesi
milioni di euro, sono state scelte delle imprese piuttosto che
altre sulla base di criteri dimostratisi poi sbagliati perché le
migliorie erano irrealizzabili.
Qui è scesa una specie di "cortina fumogena" e si dice: "non si
possono fare perché la Soprintendenza ha detto di no". Io
ribadisco: non si capisce più se fanno o non fanno il parcheggio, i
pannelli solari non li mettono più, e adesso vedo che continua ad
arrivare del materiale che non so che cosa sia, c'è un po' di
tutto, non so se è il materiale della demolizione o se viene da
fuori. Continuano a mettere questo materiale e ci sono degli
scavatori: ma quand'è che finisce quest'opera?
I vari Presidenti della Regione avevano dato delle indicazioni
sull'ultimazione del parcheggio in risposta a mie precedenti
interpellanze, che poi si sono dimostrate tutte non corrette,
perché stiamo ancora aspettando la realizzazione di questo
benedetto parcheggio. Nel frattempo, però - non è una malignità, ma
semplicemente un riscontro - mentre all'inizio si era deciso di
fare prima il parcheggio perché considerato anche un'utilità per la
città, si è andati avanti a tamburo battente con le opere di
edificazione del primo lotto. Per carità, va bene, però sarebbe
stato magari opportuno discutere di queste migliorie non
realizzabili e rivedere anche la questione dell'appalto, perché ora
siamo fregati, siamo ad un punto di non ritorno.
Mi interessa pertanto avere un chiarimento: che cosa pensa
effettivamente la Giunta sull'operato della Commissione,
sull'operato della Nuova Università Valdostana S.r.l., perché è
stato anche un grosso costo. Era stato realizzato esattamente per
facilitare gli appalti, per rendere più snelle le cose, perché
all'interno dell'Assessorato (si usa sempre questo termine nelle
delibere) non c'erano le professionalità adeguate, ma le
professionalità nella NUV sono adeguate alla luce di quello che è
successo, dei problemi che ci sono stati anche con i detriti, con i
ritrovamenti di materiale di ex altoforno? Anche su quello era
stato fatto comunque un accertamento. Dato che oggi - ma non da
oggi - bisogna introdurre questo nuovo concetto secondo cui le
partecipate regionali hanno come azionisti i valdostani e ogni
singolo pezzettino è di un valdostano, io penso sia giusto che noi,
come cittadini, sappiamo come vengono spesi i soldi e quale tipo di
competenze sono state messe in atto. Soprattutto noi vorremmo
sapere se ci sono delle responsabilità e se si parte dal principio
che i responsabili non devono mai pagare nelle società partecipate,
perché secondo me tale principio non deve essere introdotto; sennò
fate una legge e dite che gli amministratori delle società sono i
responsabili, i dirigenti anche, ci facciamo una bella
assicurazione su incendio, furto e garanzia cristalli e siamo a
posto e andiamo avanti così! Io penso che fino adesso non sia stata
fatta chiarezza su tale questione. Chiedo pertanto all'Assessore
semplicemente tre punti, che sono chiarissimi. È vero che le
migliorie hanno deciso sostanzialmente l'appalto, migliorie che poi
non sono state realizzate? Perché non si è provveduto
preliminarmente a verificare che fossero compatibili con le norme
urbanistiche e quindi che vi fosse un parere preventivo della
Soprintendenza? Si poteva fare un affidamento con riserva
(giuridicamente c'è di certo un sistema) di accertamento che la
miglioria fosse compatibile con gli strumenti urbanistici! Infine,
alla luce di quanto successo, se il Governo regionale voglia fare
chiarezza e accertare le responsabilità. Le possibilità sono due:
primo, prendiamo lo zerbino e con la scopa mettiamo la polvere
sotto lo zerbino; secondo, cerchiamo di capire che cosa è successo
e, se qualcuno ha sbagliato, pagherà. Non vogliamo mettere sulla
forca nessuno, però effettivamente nelle società partecipate ci
deve essere un principio di responsabilità e deve essere sancito,
quindi vogliamo chiedere al Governo regionale che cosa ne
pensa.
Président -
La parole à l'Assesseur Baccega pour la
réponse.
Baccega (EPAV) -
Consigliere Ferrero, lei alle tre
domande ne ha aggiunte altre diciotto nel suo intervento, ma
cercherò di chiarire per quanto possibile i suoi dubbi.
Intanto ovviamente tutti questi elementi ci vengono
inevitabilmente forniti dalla NUV, che è la società di scopo
costituita appositamente proprio per effettuare l'intervento della
Nuova Università, alla quale competono le funzioni di stazione
appaltante. In merito a tali appalti la Giunta è sempre molto
lontana, perché l'interferenza poi diventa anche complicata. Sono
poi le Commissioni che si formano a determinare sulla base dei
punteggi assegnati, la Giunta non entra nel merito. Il ruolo della
Regione, proprio ai sensi della convenzione del 31 marzo 2010 tra
Regione, NUV e Finaosta, è quello di controllare i flussi
finanziari e di individuare le competenze dei sottoscrittori.
Pertanto, in riferimento a quanto affermato nelle premesse
dell'interpellanza, va sottolineato che il parere rilasciato dalla
Soprintendenza con nota del 12 giugno 2015 non è negativo come dice
lei. Si tratta semmai di un'autorizzazione con prescrizione, in
quanto si afferma quanto segue: "Non si sollevano obiezioni
rispetto alla messa in opera degli interventi stessi, in quanto
sufficientemente compatibili rispetto alle esigenze di salvaguardia
dell'area interessata e dei fabbricati storici ivi presenti". Il
parere autorizza quindi la realizzazione dell'opera e subordina la
realizzazione delle finiture di superficie, delle previste
pensiline di copertura dell'area mercatale integrate da pannelli
fotovoltaici o altri apparati tecnologici che sfruttino le energie
rinnovabili. Si è fatto un opportuno approfondimento in dettaglio
di quale sia, a parità di prestazioni, l'opzione migliore in
rapporto all'impatto nel contesto circostante. Quanto allo stralcio
delle pensiline di copertura integrate dai pannelli fotovoltaici,
si deve precisare che questa scelta non è una conseguenza del
parere della Soprintendenza, bensì - come è stato espressamente
indicato nella relazione del RUP - di sopraggiunte esigenze di
reperire la copertura economica per le richieste avanzate dalla
città di Aosta in ordine all'incremento dei posti auto e della
qualità delle finiture. Questo stralcio, come rilevato dal RUP, non
determina effetti sull'esito della gara, in quanto dal punto di
vista del fabbisogno energetico il medesimo risulta "ampiamente
soddisfatto dall'impianto fotovoltaico previsto dalla copertura
dell'edificio didattica, anche a seguito dell'implementazione dello
stesso impianto in sede di offerta di impresa". Questa sì che è una
miglioria.
Entrando nel merito dei tre quesiti, al primo precisiamo che le
migliorie in argomento non hanno affatto pesato per il 70 percento.
Si è trattato di una procedura di aggiudicazione con il criterio
dell'offerta economicamente più vantaggiosa - come succede molto
spesso in questi casi, con interventi così corposi - per la quale
la legge di gara assegnava all'offerta tecnica (elementi
qualitativi) ottanta punti su cento e all'offerta economica
(elementi quantitativi) venti punti su cento. Nell'ambito
dell'offerta tecnica, quella indicata come sub criterio C1, si
parlava di "soluzioni finalizzate a migliorare il rendimento
energetico dell'edificio" - quindi il sistema di autoproduzione -
il disciplinare di gara assegnava dieci punti su ottanta. In esito
alla valutazione dell'aggiudicatario, l'aggiudicatario stesso ha
conseguito 9,68 punti su dieci. Il punteggio massimo è stato
attribuito ad un altro concorrente, quindi non è questo il
punteggio massimo, ma è un altro concorrente che ha fatto la
migliore offerta.
Al quesito n. 2 rispondo che le offerte tecniche presentate in
gara non devono essere corredate dalle autorizzazioni e dai pareri,
tenuto conto che potrebbero anche non essere oggetto di
aggiudicazione, e considerato anche che i principi di continuità e
di concentrazione delle operazioni di gara non avrebbero consentito
alla commissione giudicatrice di provvedere ad una verifica
preliminare con la Soprintendenza rispetto alle soluzioni
migliorative offerte dall'aggiudicatario, così come ovviamente da
tutti gli altri offerenti.
Il terzo quesito chiede se il Governo ritiene che debbano essere
effettuate delle verifiche. Noi riteniamo che non debbano essere
effettuate verifiche in ordine all'operato della commissione, ci
sono
tot
verbali e c'è un percorso anche piuttosto corposo.
La commissione ha ormai esaurito la sua attività con
l'aggiudicazione avvenuta nell'anno 2014 e la definizione della
procedura di gara, proprio in relazione alla quale, nonostante i
numerosi accessi agli atti che ci sono stati e l'importanza
economica dell'appalto, non si è avuto alcun ricorso.
Consigliere Ferrero, credo di avere risposto ai tre quesiti. Per
quanto riguarda gli altri quesiti, le posso dire che recentemente
ci siamo confrontati nuovamente con la NUV, anche come Giunta, e si
è chiesto di stabilire un cronoprogramma per capire quando saranno
pronti i parcheggi, cronoprogramma che sarà consegnato alla Giunta
quanto prima da parte della NUV.
Président -
La parole au collègue Ferrero pour la
réplique.
Ferrero (M5S) -
Prendo atto della risposta molto
interlocutoria dell'Assessore Baccega, ma ho la sensazione che su
certi argomenti, anche se voi vedeste Jack lo squartatore con il
coltello insanguinato e la vittima sotto ad un metro di distanza,
direste che stava affettando l'arrosto.
