Classificazione
CACCIA E PESCA



Oggetto del Consiglio n. 2764 del 28 settembre 2023 - Resoconto
OGGETTO N. 2764/XVI - Interrogazione: "Conferma
dell'autorizzazione alla caccia della lepre variabile e della
pernice bianca nel periodo stabilito dal calendario venatorio
2022/2023".
Bertin (Presidente) -
Punto n. 22. Risponde l'assessore
Carrel.
Carrel (AV-VdA Unie) -
Nell'interrogazione si chiede se
la bozza del Piano faunistico, con le valutazioni sulla pernice
bianca, è stata approvata e quando lo sarà.
La predisposizione della bozza del nuovo Piano regionale
faunistico venatorio è ultimata e nelle prossime settimane si
procederà all'avvio in VAS (Valutazione Ambientale Strategica), per
poi procedere con l'iter amministrativo che arriverà e culminerà
con l'approvazione in Consiglio regionale.
"Se lo studio sopracitato sulla lepre variabile è concluso e
sono quindi disponibili i relativi dati": in merito alla lepre
variabile, sono stati presi degli indici di abbondanza della specie
in undici aree in tutta la regione. In queste undici aree, si sono
rilevati 315 indici di presenza con un dato ICA (Indice Cinegetico
di Abbondanza) che è superiore alla media. Quindi, questo ci
permette di dire che vi è, in tutto il territorio regionale,
un'abbondanza della specie.
Ciò significa che il nostro ufficio regionale competente ha, di
fatto, autorizzato, o meglio, ha ritenuto di poter autorizzare, il
prelievo, compatibilmente ovviamente con la conservazione della
popolazione.
I dati sono sicuramente bassi, sono inferiori alla decina, sia
per la lepre che per la pernice bianca, e questo Piano di prelievo
è già stato presentato ad ISPRA (Istituto Superiore per la
Protezione e la Ricerca Ambientale) che ha presentato un parere
favorevole. Quindi, in questi giorni verrà comunicato il tutto al
Comitato venatorio per poi procedere con questi abbattimenti,
proprio alla luce dei dati raccolti e degli studi fatti.
Presidente -
Per la replica ha chiesto la parola la
consigliera Minelli, ne ha facoltà.
Minelli (PCP) -
Grazie Assessore delle risposte, poi le
chiederò qualche delucidazione nel merito, perché non mi è tutto
chiaro.
Sulla questione della riapertura della caccia alla lepre e alla
pernice, in spregio alla mozione del 2019 che la sospendeva per
almeno cinque stagioni venatorie, e comunque non prima di aver
ricevuto i risultati degli studi scientifici previsti, siamo
intervenute più volte. L'interrogazione era stata formulata a
seguito della documentazione che ho ricevuto durante l'estate con
accesso agli atti, e proprio perché lì si faceva riferimento a
questa bozza, se ne citavano delle parti e non era del tutto chiaro
quello che sarebbe successo. Ora, dalle risposte abbiamo appreso
che la bozza del Piano è ultimata e andrà in VAS (Valutazione
Ambientale Strategica). Ricordo che il Piano precedente era quello
che aveva durata fino al 2012, quindi siamo in ritardo di ben
undici anni: è una cosa da sottolineare perché mi sembra una data
significativa.
Riguardo allo studio sulla lepre, lei ha detto che sono stati
presentati questi indici in undici aree, trecentoquindici indici di
presenza, dato superiore alla media, eccetera... e che l'ufficio ha
richiesto la possibilità del prelievo. Un piano di prelievo inviato
a ISPRA (Istituto Superiore per la Protezione e la Ricerca
Ambientale) che ha dato parere favorevole.
Io non ho capito bene dalla sua risposta, ma le chiederò magari
di avere il testo, quella che è invece la situazione della pernice
bianca, perché lei ha fatto riferimento solo agli indici della
lepre.
La mia quarta domanda chiedeva se il calendario venatorio, che è
già stato pubblicato con le date stabilite per la caccia alle due
specie citate, sarà confermato o annullato. Lo chiedo perché la
data è il primo ottobre; oggi è il 28 di settembre, la
comunicazione non so quando arriverà, forse nel weekend, però per
ora di comunicazioni ufficiali non se ne sono viste.
Al di là però di queste risposte, quello che voglio far notare è
che nello studio sulle proposte gestionali per i galliformi alpini
che ho avuto modo di leggere, perché ho ricevuto questa bozza, c'è
un'affermazione dei colleghi francesi che è molto significativa.
Non la sto a leggere, ma invito chi vuole farlo, e dice proprio che
gli sforzi che sono stati messi in campo devono essere mantenuti.
Poi è importante quello che scrivono i nostri responsabili
regionali, che dicono: "La gestione venatoria dei galliformi alpini
in Valle d'Aosta, intesa come parte attiva della conservazione,
potrà prevedere l'utilizzo di questa risorsa rinnovabile attraverso
il prelievo venatorio solo nel caso in cui i dati di popolazione
abbiamo rilevato parametri che permettano di definire un piano di
abbattimento, contrariamente dovrà essere prevista la sospensione
annuale". Poi però c'è scritto: "Considerato il valore biologico
delle specie in oggetto, le impostazioni delle linee guida per la
gestione dei galliformi alpini, sono dirette verso forme di
prelievo venatorio prudenziali e compatibili con le esigenze di
conservazione delle popolazioni. Per queste ragioni viene proposto
di non sottoporre a prelievo popolazioni con densità primaverili
inferiori ad una soglia specie specifica e comunque solo dopo aver
verificato che il successo riproduttivo annuale abbia un valore
considerato favorevole. Quindi, il prelievo non potrà essere
adottato in annate sfavorevoli, ovvero nel caso in cui non siano
verificate o non si verifichino le due condizioni riportate".
Dalla lettura di questo documento, emerge in maniera chiara
quello che è l'atteggiamento fortemente prudenziale da parte di chi
conosce
-
e lo esplicita anche bene
-
il valore
biologico della specie ed il rischio di farla sparire dalla Valle
d'Aosta.
Io mi chiedo questo: come decisori politici, non ci rendiamo
conto che, a fronte di quelle che sono le dichiarazioni di chi si
occupa in maniera specifica di questo, ci rendiamo ridicoli? Mi
sembra che traspaia un'ignoranza, rispetto a queste scelte, di
quello che invece viene detto da chi monitora costantemente la
situazione.
Allora mi chiedo: ma lo prescrive il medico il fatto che a tutti
i costi bisogna fare un sacrificio galliforme per piacere alla
volontà di una limitatissima
lobby
di elettori che influisce
così pesantemente su quelle che sono delle logiche di buon senso,
condivise dalla stragrande maggioranza degli altri cittadini, che
sono contrari alla caccia, pur non essendo degli ambientalisti
convinti? Soprattutto quando si propone questa tipologia di caccia
quale attività di solo divertimento, a discapito di un bene
indisponibile dello Stato, cioè di tutti.
Al museo di Saint-Pierre c'è una sala che è dedicata proprio
alla pernice, alla lepre variabile e al loro rischio di estinzione
e poi facciamo la riapertura alla caccia!
Mi sembra un esempio di schizofrenia non da poco.
