Classificazione
AMBIENTE
Stoccaggio e smaltimento rifiuti



Oggetto del Consiglio n. 1637 del 5 dicembre 2005 - Resoconto
OGGETTO N. 1637/XII - Tempi di apertura della discarica di
Pontey. (Interrogazione)
Interrogazione
Premesso che:
- la discarica regionale di Pontey nella quale dovrebbero
essere stoccate scorie di acciaieria non è ancora in
attività;
- la Cogne Acciai Speciali in assenza di tale discarica
percepisce un contributo annuale a titolo di smaltimento rifiuti di
oltre 650.000,00 euro;
- la Giunta regionale ha recentemente incrementato tale
contribuzione;
Il sottoscritto Consigliere regionale
Interroga
il Presidente della Regione e l'Assessore delegato per
conoscere:
1) quali sono i tempi stimati per l'apertura della discarica
di Pontey;
2) quali costi di gestione annuale sono stimati per tale
discarica;
3) se il contributo a CAS è in regola con i principi posti a
tutela della concorrenza e se è stato oggetto di notifica alla
Commissione Europea.
F.to: Frassy
Presidente - La parola all'Assessore alle attività produttive e
politiche del lavoro, Ferraris.
Ferraris (GV-DS-PSE) - Ritorniamo su un tema che in passato era
già stato affrontato dai colleghi della "Stella Alpina".
Rispetto alla discarica di Pontey, ricordo che questa discarica
non accoglierebbe solo scorie di acciaieria, ma che in essa possono
essere smaltite anche altre tipologie di rifiuto, provenienti da
altre attività industriali e artigianali della Regione, oltre che
da operazioni di bonifica di siti inquinanti. I materiali che può
accogliere la discarica quindi sono fanghi provenienti da
lavorazioni di materiali lapidei, che per la loro qualità non
possono essere smaltiti in discarica per rifiuti inerti, fanghi da
impianti di depurazione di acque reflue al servizio di insediamenti
produttivi, sempre che non possono essere smaltiti in discariche di
prima categoria, fanghi contenenti metalli pesanti, fanghi della
metallurgia dei metalli non ferrosi, fanghi da natura inorganica e
fanghi da attività di autolavaggio e di cabine di verniciatura,
rifiuti provenienti da demolizioni che per loro qualità non possono
essere assimilati a rifiuti inerti e materiali contenenti
amianto.
Relativamente al primo quesito, si fa presente che l'ARPA ha
consegnato ad inizio novembre il rapporto finale sullo stato finale
dell'area dove è stata realizzata la discarica stessa. Tale
rapporto costituisce il documento principale rispetto al quale sia
la Regione, sia il gestore della discarica definiscono i controlli
analitici da attuare per verificare il corretto smaltimento dei
rifiuti in essa e l'eventuale insorgere di fenomeni inquinanti. Per
quanto riguarda poi la prosecuzione dell'attività, i tecnici
dell'Assessorato del territorio stanno definendo gli atti
amministrativi, quali ad esempio l'ammontare della tassa ecologica,
e stanno redigendo i capitoli tecnici definitivi per la gestione
della discarica. Nei primi mesi dell'anno prossimo sarà individuato
il gestore della discarica e definiti con lui tutti gli aspetti
tecnico-amministrativi relativi all'operazione di smaltimento e
controllo della discarica. Allo stato attuale è prevista l'apertura
della discarica per le sole scorie di acciaieria a partire da
aprile 2006, l'apertura è completa per tutte le tipologie di
rifiuto da luglio 2006. I tempi di apertura sono legati, da un
lato, all'adempimento degli atti amministrativi, ma, dall'altro, al
fatto che la discarica necessita di alcune sistemazioni legate alla
sistemazione di teli, che hanno necessità di manutenzione.
Rispetto al secondo quesito, vista la tipologia di rifiuti che
sarà smaltita nella discarica, ricordo che i costi di gestione
della discarica non graveranno in alcun modo sul bilancio
regionale, come stabilito da normative comunitarie e nazionali in
materia di rifiuti industriali. Con il gestore saranno definiti i
costi di smaltimento da imporre in base alle diverse tipologie di
rifiuti smaltibili, che dovranno essere interamente coperti dalle
tariffe applicate dal gestore. Tali costi sono stati oggetto di una
prima valutazione tecnica da parte della Regione, che è pervenuta
ad una somma variabile fra i 2,5 e i 3 milioni di euro, esclusa IVA
e la tassa ecologica (chiarisco che la tassa ecologica è quanto
deve andare al Comune ospitante la discarica, secondo quanto
prevede una normativa nazionale e, come dicevo, i tecnici
dell'Assessorato dell'ambiente stanno predisponendo una valutazione
dell'importo di tale tassa). Su questa base si attuerà il confronto
con il gestore per pervenire alla definizione delle tariffe di
smaltimento da applicare.
Ultima questione: qui le osservazioni formulate dalla Direzione
per i rapporti con l'Europa per la politica di concorrenza e per le
aree montane, nella nota del 12 settembre 2005 indirizzata
all'Assessorato dell'industria, possono essere così riassunte: il
contratto di locazione avente ad oggetto lo stabilimento
siderurgico di Aosta, stipulato fra "Vallée d'Aoste Structure" e
"CAS", disciplina le modalità per la compensazione dei costi
sostenuti da "CAS" per lo smaltimento di scorie di acciaieria al di
fuori del territorio regionale, in attesa che la Regione renda
disponibile una discarica idonea entro il territorio regionale,
senza quantificare le compensazioni. Il contratto - questa è la
risposta - è stato integralmente reso noto alla Commissione
europea, che non ha ritenuto di sollevare obiezioni o formulare
osservazioni in proposito, pertanto vi è un tacito assenso di tale
Commissione in merito alla compensazione dei maggiori costi
sostenuti dalla "CAS". Le compensazioni in argomento non paiono
pertanto dare luogo a una forma di aiuto di Stato incompatibile con
la disciplina europea in materia. Va aggiunto infine che
l'incremento di contributo che è stato dato alla "CAS" con
deliberazione regionale nel mese scorso è dovuto al fatto che la
"Cogne" ha incrementato il volume di scorie da smaltire in misura
superiore a quanto previsto dalla vecchia deliberazione, quindi c'è
stato un adeguamento legato al fatto che i volumi produttivi della
"Cogne" nell'ultimo periodo sono incrementati.
Presidente - La parola al Consigliere Frassy.
Frassy (CdL) - Alcune brevi considerazioni su questo argomento,
che era stato oggetto già di altre iniziative da parte del nostro
gruppo. Auspichiamo che i tempi dell'Assessore siano stavolta più
azzeccati rispetto a quei tempi che nella deliberazione n.
3502/1999, presente già in Giunta l'Assessore Ferraris, stimavano
nel 2001 la data di avvio della discarica. Siamo a 4 anni dopo,
prendiamo atto che la previsione è ricollocata a metà 2006.
Su tale discorso del contributo che viene erogato a "CAS" e che
è stato integrato in considerazione dei maggiori volumi facciamo
una considerazione di questo tipo, che si aggancia a quanto
l'Assessore ha evidenziato. Questa discarica non sarà una discarica
limitata solo alle scorie di acciaieria, ma lì potranno essere
conferiti quei prodotti che l'Assessore ha ricordato provenire
anche da altre lavorazioni, fra cui le tante carrozzerie artigiane.
La domanda viene spontanea: come vengono smaltite oggi quel tipo di
scorie, posto che nella nostra regione non esistono discariche di
tipo "2B"? Le risposte possono essere due: o vengono smaltite
inquinando l'ambiente e, se così fosse, sarebbe opportuno vigilare
con maggiore attenzione; se così non è - e sono convinto che per
gran parte delle aziende soprattutto artigiane così non sia -
vengono smaltiti con oneri significativi che gravano sulle aziende,
che hanno esigenze di contratti di trasporto e altri costi
supplementari. La considerazione allora è sempre la solita e
riguarda il rapporto privilegiato che questa Amministrazione da
molto tempo ha stretto con la "CAS" ed è un rapporto sperequativo
rispetto ad altre realtà che hanno altrettante difficoltà a stare
sul mercato. Ci sarebbe piaciuto che tali sensibilità e
disponibilità finanziarie venissero considerate anche nei confronti
del piccolo comparto artigiano, che è piccolo se andiamo a
misurarlo nelle singole individualità, ma che così piccolo non è se
mettiamo assieme tutto il comparto artigiano. A margine di quanto è
stato ora detto perciò auspicheremmo che non solo in questo
contesto, ma anche sulle politiche industriali vi fosse un "occhio"
di attenzione anche per il comparto artigiano, che rientra a tutto
titolo nel concetto di sviluppo industriale, anche se con
dimensione artigiana.
L'ultima nota di preoccupazione riguarda il riferimento che lei
ha fatto alla necessità di manutenzione della discarica, facendo
riferimento ai teli. Lo avevo notato personalmente, transitando in
autostrada: sembrava che gli uragani di questa estate fossero
passati anche sulla discarica di Pontey. Questo ci desta qualche
preoccupazione su 2 fronti: quello più immediato è il fronte delle
spese, perché, se tali lavori non sono stati ancora terminati e già
abbiamo degli oneri di manutenzione, abbiamo il timore che questi
lavori non siano stati fatti "a regola d'arte"; l'altra
preoccupazione è che, non essendo stati fatti "a regola d'arte",
non diano quelle garanzie dal punto di vista ambientale, che invece
a più riprese lei e i suoi colleghi di Giunta avete voluto fornire
in relazione alle falde acquifere e al contesto ambientale della
zona in cui la discarica risiede. Su questo perciò chiediamo la
massima attenzione, perché va bene che l'ARPA abbia fatto per un
anno il monitoraggio e sia pronta a rilevare eventuali dati
differenti negativi... invece noi auspicheremmo che i dati negativi
non vi fossero, perciò chiediamo una maggiore attenzione sulla
necessità di tornare con interventi di manutenzione e soprattutto
di verificare se vi sono responsabilità di tali ulteriori
manutenzioni.
