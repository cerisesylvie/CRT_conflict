Classificazione
ASSETTO DEL TERRITORIO
Urbanistica e pianificazione territoriale
EDILIZIA



Oggetto del Consiglio n. 379 del 29 gennaio 2004 - Resoconto
OGGETTO N. 379/XII - Disegno di legge n. 11: "Disposizioni in
materia di riqualificazione urbanistica, ambientale e paesaggistica
e di definizione degli illeciti edilizi nel territorio della Valle
d'Aosta" e proposta di legge n. 6: "Ulteriori determinazioni in
materia di opere edili eseguite nel territorio della Valle d'Aosta,
in assenza di titoli abilitativi, oppure in totale o parziale
difformità o ancora con varianti essenziali a tali titoli".
(Discussione generale congiunta e approvazione di un ordine del
giorno).
Président - Collègues, si vous êtes d'accord, compte tenu du
fait que les points n° 32.1 et n° 32.2 concernent le même argument,
je pensais en faire une discussion conjointe et puis les voter
séparément.
La parole au rapporteur, le Conseiller Sandri.
Sandri (GV-DS-PSE) - Signor Presidente, colleghe e colleghi, il
progetto di legge presentato dalla Giunta regionale che andiamo ad
analizzare stasera è importante per almeno due ragioni: la prima è
perché dimostra come in questa legislatura il lavoro legislativo
sia frutto dello sforzo comune della Giunta e delle commissioni,
non solo ma anche di un rapporto serio e collaborativo fra la
maggioranza e l'opposizione, pur nel rispetto dei propri ruoli; il
secondo punto a mio parere fondamentale da sottolineare in questa
fase è che è uno dei tanti provvedimenti di legge che ci troveremo
ad affrontare in questa legislatura, ma anche dei tanti affrontati
negli anni passati, che in qualche modo strutturano i rapporti fra
la nostra Regione autonoma e lo Stato. È quindi una di quelle leggi
che demarca o che vuole demarcare le competenze relative, che vuole
ridefinire ed evidenziare quali sono le competenze della nostra
Regione in questa materia. Ritengo si possa dire con serenità,
guardando alla storia della nostra autonomia, che questa sia una
delle materie in cui più è stata aspra la battaglia per la
definizione delle competenze e dove più forse la nostra Regione è
riuscita nel tempo a conquistarsi spazi importanti, a difenderli e
con convinzione a raggiungere i risultati che oggi abbiamo di
fronte, vale a dire una competenza primaria chiara e definita. È
chiaro che, di fronte a queste competenze, non solo non possiamo
fare un passo indietro, ma dobbiamo assolutamente evitare che
provvedimenti come quello dello Stato a cui ci riferiamo, cioè il
decreto del 30 settembre 2003 n. 269, entri a mettere in
discussione le acquisizioni. Guardate che non stiamo parlando di
"cose" piccole, stiamo parlando probabilmente della storia stessa
della nostra autonomia.
Nel 1960 questo stesso Consiglio aveva deliberato già in questa
materia, aveva già evidenziato una serie di vincoli importanti per
quanto riguarda il territorio e la tutela del territorio. Ebbene,
nel 1962 e poi ancora dopo una riapprovazione nel
1963… verso la fine del 1963 la Corte
costituzionale aveva abrogato le leggi a difesa del territorio che
la Valle d'Aosta aveva approvato, mettendo in grave difficoltà la
nostra autonomia e determinando per un lungo periodo, fino al 1978,
una carenza legislativa che si dovrà rivelare piuttosto
preoccupante e dalle conseguenze nefaste. Lo si può capire cosa
successe in quegli anni quando si va a vedere chi fece il ricorso
alla Corte costituzionale contro la legge urbanistica della Valle
d'Aosta che, per la storia, fu fatta dalla Giunta del Leone,
guidata da Oreste Marcoz e ispirata dal Deputato Severino Caveri,
ma in cui gli Assessori competenti furono Claudio Manganoni e
Fabiano Savioz all'epoca del Partito comunista italiano. Questa
Giunta del Leone predispose un progetto di legge di tutela, che fu
impugnato - pensate - da un'immobiliare, non dallo Stato:
"l'Immobiliare Cervinia di Fumagalli". Credo che questo dato già
spieghi cosa significava all'epoca difendere il territorio e quanti
disastri quelle sentenze della Corte costituzionale portarono;
portarono ad un intervento sul territorio non regolato, ad un
intervento sul territorio in cui non vi erano strumenti a difesa
della nostra Valle e questa situazione andò avanti fino al
1978.
Cosa modificò poi il sistema? Il sistema fu modificato dal fatto
che, nate le Regioni a statuto ordinario nel 1970, si dovette
finalmente capire che vi era bisogno di uno strumento per
trasferire alla Regione Valle d'Aosta le sue competenze, previste
dallo Statuto, e di qui venne costituita la procedura delle norme
di attuazione. Questo permise di rilanciare il processo di
riacquisizione delle nostre competenze, fino a che nel 1978 fu
varata la legge n. 14 in materia di urbanistica e di pianificazione
territoriale, che costituì quel comitato, il Comitato regionale per
la pianificazione territoriale (CRPT), che tanti di noi si
ricordano.
Ora, questa ricostruzione è anche per ricordare che non molto
tempo fa è stato riformato il titolo V della Costituzione, con
numerose e nuove competenze per le regioni italiane, quindi ci
troviamo in una nuova fase in cui non sempre i rapporti fra Stato e
Regione Valle d'Aosta, per quanto riguarda le competenze, sono
chiari e definiti e vi è sempre una tendenza da parte dello Stato
di allargarsi, così come credo che sia in qualche modo in questo
caso. È vero che la competenza in materia di diritto penale e di
penalizzazione è dello Stato, ma è anche vero che tutto ciò che
c'entra con l'urbanistica è di competenza della nostra Regione. Il
primo motivo per cui questa legge è stata redatta ed è presentata
oggi è quello di ridifendere il nostro diritto a legiferare in
questa materia, a decidere ciò che deve e ciò che non deve essere
attuato, cioè le scelte dipendono da noi. Forse, se vi è un
rammarico, è di non averlo fatto prima che il decreto legge
entrasse in vigore, però credo che siamo ancora in tempo per poter
dare realizzazione e fermare un possibile ricorso selvaggio ad una
norma statale, in "barba" alle nostre competenze.
Il secondo concetto importante che vorrei illustrare questa sera
è che noi non siamo d'accordo con il condono edilizio. Il condono
edilizio o comunque il concetto di condono rispetto a delle norme è
qualcosa che non rientra in un concetto di legalità e su cui siamo
fortemente attaccati. Credo in questo senso la normativa nazionale
sia deleteria e hanno fatto bene numerosi enti locali della Valle
d'Aosta a denunciarne questo aspetto. Il condono edilizio e il
decreto n. 269 danno un'apertura alla sanatoria di nuovi volumi, di
nuove costruzioni, di costruzioni sul demanio, sulle aree
demaniali. Danno cioè una libertà di condonare situazioni di
utilizzo, di spreco, di occupazione di nuovo territorio; in
particolare, se si pensa al caso delle coste del nostro Paese, in
termini di milioni e milioni di metri cubi, senza che questo possa
essere ricondotto a un progetto… ma
esclusivamente per fare cassa, per cercare di recuperare dei soldi
per sanare i buchi del bilancio di questo Governo. Non possiamo e
non vogliamo recepire in questo senso il condono nazionale, credo
che nessuno di noi nella nostra Regione possa pensare seriamente di
dare un segnale di apertura verso i furbi, di apertura verso
l'illegalità e verso uno sfruttamento del territorio che vada al di
là dell'esistente.
Nel momento in cui andiamo a rivendicare la nostra competenza in
questa materia, però credo che, su una piccola parte di quanto
concesso dalla legge nazionale, si possa ottenere un'opportunità
per la nostra Regione, un'opportunità su cui dobbiamo ragionare e
che dobbiamo utilizzare per avviare un nuovo processo di
ottimizzazione urbanistica in Valle. Mi riferisco ovviamente non
agli abusi, non alle nuove costruzioni, non agli aumenti di
volumetria ma, all'interno dell'esistente, di quello che è ormai il
territorio consolidato e tutelato della nostra Regione, a quel
numero forse anche significativo, ma non certamente impattante dal
punto di vista generale, di piccoli illeciti e di piccole
irregolarità edilizie, che non solo non vanno a modificare
significativamente né il paesaggio, né la struttura urbanistica
della nostra Regione, ma che spesso sono il prodotto di
un'incongruenza, di un'incapacità di dialogo, di una non
adeguatezza delle leggi urbanistiche regionali. Penso ai PUD (piani
urbanistici di dettaglio), all'adeguamento dei piani regolatori al
PTP, parlo di tutta quella regolamentazione che talvolta è
esageratamente restrittiva e non consente di coniugare i due
aspetti importanti: da una parte, la tutela del paesaggio e dei
valori storici dei nostri centri urbani e, dall'altra, la necessità
di rivitalizzarli, rendendoli disponibili agli stili di vita che
attualmente richiediamo. Non è un contenzioso enorme, ma in alcuni
casi ha reso difficile la vita di alcuni nostri concittadini.
Con questa legge vogliamo avviare una fase di passaggio,
chiudere queste irregolarità dovute a questa "sclerosi
legislativa", a questa inadeguatezza legislativa ed avviare una
nuova fase di studio e di valorizzazione delle leggi urbanistiche,
affinché i nostri centri storici rispettino tutta una serie di
caratteristiche e di validità dal punto di vista architettonico ed
urbanistico, ma siano comunque ristrutturabili in modo tale da
essere vivibili per la gente che ci vuole vivere dentro. A noi non
servono dei centri storici come quello di Arnad, bellissimo, ma del
tutto abbandonato, perché è impossibilitato con le attuali leggi ad
essere rivitalizzato; la stessa cosa vale per Montjovet e per tanti
altri paesi della Valle. In questa direzione credo che un
affinamento della normativa urbanistica sia assolutamente utile ed
importante e ritengo sia rilevante segnalare che la nostra
maggioranza ha già fatto questo passo con la deliberazione n. 132
di lunedì scorso, che istituisce un gruppo di lavoro per il
coordinamento e l'indirizzo delle attività finalizzate allo
sviluppo territoriale della Regione denominato: "Cabina di regia
del territorio". Credo sia un primo passaggio molto importante, che
consentirà che questo utilizzo di questa parte minima del condono
edilizio nazionale sia la chiusura di una fase e l'apertura di
nuova, propositiva, in cui la gente abbia la possibilità, entro
indirizzi precisi, di poter non solo fare dei restauri conservativi
spesso troppo vincolanti, ma anche dei restauri nelle zone A dei
nostri centri storici.
La legge è più articolata di quanto forse si poteva pensare solo
su quanto ho illustrato finora, perché ha un altro aspetto molto
importante, di cui credo relazionerà la collega Viérin, perché
tende proprio in questa ottica a lanciare un ponte verso il futuro,
ad aprire una fase di riqualificazione e di valorizzazione di beni
urbanistici, ambientali e paesaggistici; è una fase ancora in
abbozzo, ma che dà il senso della volontà di andare in questa
direzione. Vi sono alcuni passaggi nell'articolato che vorrei
sottolineare. Innanzitutto annuncio già un emendamento all'articolo
1 perché, dal punto di vista della tecnica legislativa, così come è
stato licenziato dalle commissioni, il testo fa troppo riferimento
alla normativa nazionale, non evidenzia invece la "componente" per
quanto riguarda lo Statuto speciale della Valle d'Aosta, per cui
presento un emendamento che evidenzia le competenze in base alle
lettere g) e q) dell'articolo 2 della nostra legge costituzionale
n. 4/1948. Credo che questa rivendicazione di competenza sia
innanzitutto un riconoscimento di quello che dicevo all'inizio, di
delimitare le nostre competenze, la nostra territorialità e di
impedire direttamente che vi sia una possibilità da parte della
normativa nazionale di interferire con la nostra normativa.
L'articolo 2 recepisce invece il secondo concetto che dicevo:
non recepiamo il condono edilizio per quanto era la filosofia
nazionale, cioè non viene applicato nella nostra Regione; poi viene
specificato in modo chiaro anche nell'articolo 3 al comma 3, quando
si evidenzia che non sono suscettibili di sanatoria edilizia
interventi che comportino ampliamento volumetrico di manufatti e di
nuove costruzioni, che è il "grosso" non solo della volontà di fare
cassa, ma anche di condonare a livello nazionale. All'articolo 2
poi si illustrano alcuni rilievi per quanto riguarda il pregresso
dei condoni del 1985 e del 1994.
All'articolo 3 invece si definiscono gli ambiti supplettivamente
di restrizione rispetto al testo nazionale cioè, oltre quanto
previsto dal testo nazionale, noi aggiungiamo alcune altre aree, in
particolare 4 in cui non è possibile fare alcun tipo di sanatoria:
i siti di importanza comunitaria, le zone E, i beni culturali
isolati e gli edifici definiti documento, quindi a cosa rimane
delimitato il procedimento di sanatoria? Tale procedimento rimane
delimitato alle strutture di tipo pertinenziale, comunque prive di
funzionalità autonoma e che siano comunque connesse con edifici
esistenti di tipo generico o di tipo residenziale, o comunque per
ampliamenti che abbiano un valore igienico-sanitario. A
dimostrazione della nostra volontà di non dare il senso di voler
aprire ai furbi, ma semplicemente di risolvere alcune
contraddizioni esistenti, abbiamo pensato di irrorare oneri di
concessione aumentati del 100%, cioè il massimo consentito da
competenze che purtroppo non sono nostre e comunque con un minimo
di 500 euro.
All'articolo 4 viene delegata la Giunta regionale per quanto
concerne la definizione di tutte le modalità di applicazione di
questa sanatoria ristretta.
Un ultimo punto che volevo sottolineare e che mi pare molto
importante è quello di definire tutto il pregresso rimasto ancora
aperto dai condoni del 1985 e del 1994; in questo senso presenterò
un secondo emendamento al 2° comma, perché viene definita meglio
anche qui tecnicamente dagli uffici la procedura per adire alla
riscossione delle somme rispetto al dovuto danno paesaggistico ed
ambientale e poi le conseguenze nel caso che le somme non siano
pagate.
Voglio concludere questo breve intervento cercando di
evidenziare quali sono i due aspetti che spero siano colti in
questa fase: il primo è quello che, rispetto al condono edilizio
previsto dal Governo, noi non solo andiamo a delimitare le nostre
competenze, ma lo manteniamo in vigore per la nostra Regione solo
laddove non esiste un abuso sul territorio, laddove non esiste un
aumento volumetrico, laddove non esiste una nuova costruzione,
quindi di fatto dove non avviene un consumo del territorio; il
secondo tratto saliente è che questa procedura è anche l'apertura
verso una volontà, da una parte, di riqualificare e valorizzare il
nostro territorio e, dall'altra, di andare a ridefinire alcune
delle regole urbanistiche, in modo che non vi possano più essere
difficoltà di valorizzazione dei nostri centri storici, di recupero
del nostro patrimonio storico e per i cittadini di poter svolgere i
lavori di ristrutturazione nel pieno della legalità.
Si dà atto che dalle ore 18,34 presiede il Vicepresidente
Lanièce.
Presidente - La parola al Consigliere Riccarand.
Riccarand (Arc-VA) - Vi è l'altro relatore di maggioranza che
vuole intervenire.
Presidente - La parola alla Consigliera Viérin Adriana.
Viérin A. (UV) - Je suis peut-être la personne la moins
compétente pour rapporter sur un argument si difficile et tordu qui
met souvent en difficulté et parfois en contradiction les
dirigeants des structures régionales compétentes et le fleuron des
techniciens qui se penche quotidiennement sur ce genre de
problèmes. Plusieurs de mes collègues, anciens syndics ou anciens
administrateurs communaux auraient sûrement mieux rempli la tache,
mais hélas…
Je voudrais tout d'abord faire une petite prémisse. Quand l'Etat
italien a légiféré sur la rémission immobilière, nous avons avant
tout revendiqué les compétences de notre Région en la matière, mais
immédiatement après nous avons dû nous confronter sur les décisions
à prendre quant à l'éventuelle prédisposition d'une loi régionale
concernant ce sujet. Sujet difficile sur lequel la majorité a
exprimé de sérieuses perplexités. Perplexités, oui, car ce genre de
loi est généralement faite en premier lieu pour renflouer les
caisses d'un Etat en manque de liquidité et deuxièmement pour
primer les "malins", ceux qui se permettent d'agir dans
l'illégalité puisque tôt ou tard une rémission immobilière arrive
toujours!
Je crois qu'en Vallée d'Aoste la situation est différente: d'un
coté, l'Administration régionale n'a pas, pour l'instant, des
problèmes de caisse et, de l'autre, les abus sont extrêmement
limités soit en entité qu'en nombre pas seulement parce-que les
Valdotains sont généralement plus honnêtes, mais surtout
parce-qu'il existe ce que moi j'appelle une double filière de
contrôle sur notre territoire: d'un côté, les administrations,
communale et régionale, et, de l'autre, les "voisins", les
charmants voisins qui ne perdent jamais l'occasion de dénoncer les
abus, le cas échéant. Vous connaissez tous très bien le degré de
conflictualité existant dans nos villages: il s'agit de querelles,
vieilles parfois de plusieurs générations que très souvent nous
recevons en héritage en annexe aux terrains et aux bâtiments. La
question n'est donc pas là. Nous avons simplement voulu, en
présentant ce projet de loi, profiter d'une occasion afin de
permettre à notre communauté de régulariser les petites infractions
qui très souvent sont dues, il faut le dire, à des lois peut-être
trop restrictives, ou peut-être simplement trop compliquées, ou
quelque peu âgées, qui ne permettent pas toujours, par exemple, de
retaper une maison selon des critères répondant aux exigences de la
vie actuelle; à ce sujet une sérieuse réflexion s'impose. L'ordre
du jour qui sera proposé à l'attention de cette Assemblée,
concernant l'institution d'un groupe de travail qui aura le but de
revoir toute la législation en la matière, nous permettra d'opérer
cette réflexion et d'arriver à une simplification des normes
actuelles. Cette analyse devra naturellement se faire avec l'apport
indispensable des collectivités locales, les vraies institutions
députées à gouverner le territoire, et le support, évidemment, des
ordres professionnels concernés. D'ailleurs le texte de ce dessin
de loi, licencié par les II
e
et la III
e
Commission réunies, a tenu bon compte des amendements proposés par
le Comité permanent des collectivités locales et des suggestions
faites par les représentants des ordres professionnels. Ces
derniers on mis essentiellement l'accent sur la nécessité d'un
maximum de clarté, afin d'éviter des contentieux futurs, et sur une
adéquate information. A ce sujet l'Assesseur Cerise nous a assuré
qu'une délibération applicatrice et explicative sera adoptée par le
Gouvernement dans les plus brefs délais.
Cette loi, pour ce qui est des deux premiers chapitres,
permettra donc la régularisation des petits abus, mais elle revêt,
à mon avis, une plus grande importance pour ce qui est du troisième
chapitre, chapitre qui, malheureusement, n'a pas suscité le débat
et l'intérêt qu'il mérite. Il s'agit d'un chapitre de quelques
lignes, il est vrai, mais avec l'ambition d'affronter un problème
de grande envergure: la requalification et la valorisation
urbanistique de notre territoire; territoire duquel on est tous
très fiers, sur lequel on trouve de superbes témoignages de notre
passé. Nos ancêtres nous ont légué un patrimoine architectural tout
à fait remarquable. Ce sont les dernières générations qui on
parfois enlaidi ce joli cadre, cadre qui se veut et qui doit être
un de nos plus grands atouts surtout du point de vue touristique.
Je me réfère en particulier à ce qui est sous les yeux de tout un
chacun, ce que moi j'appelle "les petites horreurs du Val d'Aoste":
les cabanes en matériaux divers et disparates distribuées dans les
jardins potagers de nos banlieues; les structures en tôle qui
peuvent être affectées, selon le cas, pour abriter du bois, des
voitures ou d'autres engins; les abris de toute sorte parsemés sur
tout le territoire, souvent placés à coté de bâtiments superbement
retapés; sans oublier les fameuses baignoires-abreuvoirs que nous
trouvons à coté de la plusieurs part de nos alpages. Evidemment ces
structures sont souvent indispensables, donc il ne s'agit surtout
pas de les supprimer, mais de prévoir des typologies telles afin
qu'elles puissent s'insérer de façon harmonieuse dans notre
environnement et par là de permettre une régularisation des
structures mêmes. L'article 7 du chapitre 3 au troisième alinéa
renvoi à une délibération du Gouvernement l'approbation d'un plan
des interventions concertées avec les collectivités locales et qui
en établira également les modalités. Je suis sûre que les
collectivités locales sauront profiter de cette grande occasion qui
permettra de mettre de l'ordre sur leur territoire et de valoriser
leur patrimoine architectural. Il s'agira peut-être de réaliser des
projets pilotes dans les meilleurs délais afin de montrer aux
administrateurs et à nos citoyens ce que nous entendons pour
valorisation et requalification environnementales.
Je ne veux pas terminer sans dire quelques mots sur le quatrième
chapitre. Comme quelqu'un l'a déjà souligné pendant les travaux de
commission, il est vrai qu'une couverture financière de 350.000
euros pour une loi de cette envergure n'est peut-être pas
suffisante mais, on le sait, si les projets arrivent, les finances
suivront. Nous ne pouvons pas perdre cette occasion.
Si dà atto che dalle ore 18,57 riassume la presidenza il
Presidente Perron.
Président - La parole au Conseiller Riccarand.
Riccarand (Arc-VA) - La proposta di legge "dell'Arcobaleno" ha
una filosofia e una concezione diametralmente opposta al disegno di
legge presentato dalla Giunta regionale: il nostro provvedimento,
infatti, ha lo scopo di affermare che in Valle d'Aosta - Regione a
statuto speciale con competenza primaria in materia urbanistica -
la disciplina dell'edilizia e le sanzioni a sanatoria per opere
illecite avvengono esclusivamente sulla base della legge regionale.
Noi abbiamo dal 1998, con la legge n. 11, una legge che disciplina
in modo organico questa materia. Con questa proposta di legge
vogliamo anche affermare che sul territorio della Valle d'Aosta
quindi non trova applicazione il provvedimento di sanatoria
eccezionale, di cui all'articolo 32 della legge statale, del
cosiddetto "condono edilizio".
La nostra proposta di legge è composta da soli due articoli ed è
molto semplice, perché si tratta di affermare un principio e di
chiarire che, mentre la parte penale si può applicare in Valle
d'Aosta, sulla parte amministrativa vale solo la nostra normativa e
non quella dello Stato. Voglio evidenziare che il nostro
provvedimento è del tutto simile, del tutto analogo alle proposte
di legge che sono state approvate in varie altre regioni italiane,
in particolare nella Regione Toscana e nella Regione Friuli Venezia
Giulia, ma altre normative simili sono presenti anche in altre
regioni, cioè le regioni, che hanno voluto affermare la propria
competenza in materia e distaccarsi dalla normativa nazionale,
hanno fatto dei provvedimenti di estrema semplicità.
L'applicazione della normativa del condono edilizio statale non
ha alcuna motivazione in Valle. Se leggiamo l'articolo 32 della
normativa statale sul condono edilizio, al comma 2 è scritto:
"La normativa è disposta nelle more dell'adeguamento della
disciplina regionale ai principi contenuti nel Testo unico delle
disposizioni legislative e regolamentari in materia edilizia,
approvate con decreto del Presidente della Repubblica il 6 giugno
2001, in conformità al titolo V…"
,
eccetera. Il legislatore nazionale quindi dice: "facciamo il
condono nelle more in cui le Regioni a statuto ordinario
disciplinano le nuove competenze in materia di sanatoria edilizia
che abbiamo dato loro"; ma la Regione a statuto speciale Valle
d'Aosta non ha questa competenza in base alla legge del 2001, ma in
base allo Statuto speciale del 1948: noi non siamo "nelle more",
abbiamo già competenza primaria e una legge esistente, quindi per
noi questa motivazione non ha alcun fondamento. Ha poco fondamento
anche per altre regioni italiane che hanno già disciplinato la
materia e infatti la Toscana, che ha già disciplinato, si è
ribellata a questa normativa. Per noi non ha alcun significato,
tant'è vero che poi, al comma 4 dell'articolo 32, si dice:
"sono
in ogni caso fatte salve le competenze delle Regioni a statuto
speciale e delle Province autonome di Trento e Bolzano"
, perché
il legislatore sa che, se non fa questa affermazione, noi possiamo
impugnare davanti alla Corte costituzionale. Dal punto di vista
della normativa nazionale, quindi non vi è alcun obbligo da parte
della Regione di applicare la normativa nazionale, questo lo dice
anche la normativa nazionale per quanto riguarda la Valle d'Aosta,
ovviamente.
Questa applicazione non ha un motivo che risiede nella
disposizione nazionale e risponde invece ad altre motivazioni. Ora,
noi siamo assolutamente contrari al principio del condono edilizio;
se vi sono norme e regolamenti, questi vanno rispettati, se vi sono
norme e regolamenti che non vanno bene, vanno modificati, ma non
possiamo dire ai cittadini che bisogna rispettare i piani
regolatori, i regolamenti edilizi e poi chi è corretto, ligio ed
onesto rispetta queste norme e invece chi non le rispetta poi viene
premiato, perché fa degli abusi e poi sistematicamente viene
condonato. Il principio del condono, quindi, è estremamente
diseducativo, è un principio sbagliato che porta a degradare il
territorio e ad abusare delle situazioni, non ha alcuna
motivazione; questa cultura dell'illegalità ha effetti devastanti.
Il condono alimenta questa cultura dell'illegalità, è fortemente
diseducativo e quindi vi siamo contrari per principio.
Siamo contrari ancora di più a questo terzo condono edilizio per
tutta una serie di motivazioni che cercherò di indicare: siamo
contrari a maggior ragione a questo condono, perché è il terzo che
interviene nel giro di meno di 20 anni, non è il primo, non è "una
tantum". Questo condono edilizio, quindi, è in contrasto anche con
quanto ha detto la Corte costituzionale, che è già stata chiamata a
pronunciarsi sul secondo condono e ha detto al legislatore:
"attenzione, perché il condono non si può giustificare come atto
reiterativo, si può giustificare "una tantum", eccezionalmente, ma
non può ripetersi questa cosa" e invece adesso si ripete; quindi è
proprio in contrasto anche con quello che ha detto la Corte
costituzionale.
Siamo poi contrari a maggior ragione a questo condono, mentre
quello del 1985 poteva avere qualche giustificazione in più, perché
vi era un contenzioso molto rilevante dappertutto a livello
nazionale, vi era un'arretratezza sul piano
urbanistico-regolamentare, quindi serviva anche ad attenuare la
tensione esistente. Oggi non è così, perché questo condono è stato
concepito con delle finalità completamente diverse: è un condono
concepito con la finalità di fare cassa per cercare di portare
introiti nei bilanci dello Stato. Questo non lo diciamo noi,
chiaramente tutti conoscono bene le motivazioni. Vi leggo le
dichiarazioni effettuate su "Il Sole 24Ore" da un esperto in
materia di condoni, il Prof. Pier Luigi Martini, che ha detto delle
cose molto giuste rispetto alle caratteristiche di questo
condono:
"Presi dalle polemiche politiche sul mini-condono, è sfuggito
ai più che questo condono riguarda solo i grandi abusi; d'altra
parte, il Governo non poteva fare altrimenti avendo competenza solo
in materia penale. In altre parole, sia pure a malincuore, il
Governo si autolimita perché riconosce che ha competenza solo sugli
abusi maggiori puniti penalmente, mentre gli abusi minori colpiti
da sanzioni pecuniarie amministrative sono di competenza delle
regioni e dei comuni. Siamo quindi di fronte a un provvedimento
irragionevole sul piano costituzionale che penalizza i cittadini
colpevoli di piccoli abusi e premia i grandi abusivismi"
.
Questa è la realtà di questo condono! Tant'è vero che in modo
che pare assurdo, ma ha una sua logica in questa sua "cosa",
l'articolo 32, distinguendo le 6 tipologie di abusi, i 3 abusi più
grossi: nuove costruzioni, ristrutturazioni, eccetera, stabilisce
che il condono è automaticamente applicabile su tutto il territorio
nazionale; per gli abusi minori: recuperi, eccetera, è applicabile
solo se le regioni dispongono. Perché una simile anomalia? Dovrebbe
essere il contrario: gli abusi minori dappertutto e quelli grandi
solo se…, invece no, perché l'oblazione
penale vi è sui grandi abusi, non sui piccoli abusi, quindi lo
scopo era di avere comunque un'oblazione penale. Ora, noi a questa
logica siamo totalmente contrari, siamo contrari a questo condono
in particolare, ma lo siamo anche perché con questo provvedimento
vi è una grave interferenza sulle competenze regionali, non tanto
rispetto alle Regioni a statuto speciale - che siamo più forti -,
ma rispetto alle Regioni a statuto ordinario, che si erano appena
viste trasferire le competenze in materia edilizia ed urbanistica.
È rispetto a loro che interviene pesantemente questo provvedimento,
tant'è vero che numerose regioni italiane hanno fatto ricorso alla
Corte costituzionale: fra queste la Campania, la Toscana, il Lazio,
l'Emilia, ritenendo che questo provvedimento sia incostituzionale,
perché in contrasto con le modifiche e le competenze della
Costituzione risultanti dalla modifica al titolo V e i
trasferimenti delle competenze alle regioni e noi, Regione
autonoma, che dovremmo essere i primi a difendere le competenze
regionali, non diciamo niente? Non abbiamo fatto ricorso e adesso
facciamo una legge di applicazione del condono nazionale! In
realtà, bisogna dire che noi eravamo partiti abbastanza bene come
Consiglio regionale, perché il 2 ottobre era stata votata una
mozione all'unanimità dei presenti in aula in cui si era presa una
posizione nettamente contraria al condono; voglio anche ricordare
le preoccupazioni che stavano alla base di quella mozione, perché
in quella iniziativa, sottoscritta anche dai Consiglieri della
maggioranza, si diceva:
"Il Consiglio preoccupato in particolare
per la prevista condonabilità di opere non conformi agli strumenti
urbanistici vigenti"
. Abbiamo quindi espresso preoccupazione
per questo e adesso la Giunta ha presentato un disegno di legge -
la maggioranza lo sta approvando - che fa esattamente il contrario
di quello che abbiamo letto nella mozione, perché andiamo a
condonare opere non conformi agli strumenti urbanistici vigenti.
Eravamo partiti abbastanza bene con una mozione che sembrava andare
sul solco anche di altre regioni italiane a dire: "no, il condono
non si applica" e credo che i problemi che abbiamo noi, piccoli
abusi e tutte queste cose, li abbiano anche in Toscana o in Friuli,
ma lì hanno avuto il coraggio di fare una scelta politica.
Abbiamo avuto anche una serie di comuni che hanno votato
risoluzioni anti-condono, fra questi i Comuni di Saint-Marcel e di
La Thuile. Al Comune di Aosta è successa una cosa che depone a
favore della politica, perché abbiamo visto tutta una serie di
consiglieri dei vari gruppi, maggioranza ed opposizione, firmare
una mozione contro il condono e poi, quando ieri hanno discusso,
perché nel frattempo vi era stata un'evoluzione nella maggioranza
regionale, il Capogruppo "dell'Union Valdôtaine" al comune ha
ritirato la sua firma, perché nel frattempo è andata avanti
un'impostazione diversa. Abbiamo assistito quindi a dei
comportamenti in cui la coerenza non si sa più cosa sia, ma
sicuramente vi era una sensibilità e una disponibilità in Valle per
dire "no" a questo condono, però si è fatta una scelta diversa: si
è fatta una scelta diversificata.
Noi abbiamo presentato una proposta di legge coerente con la
mozione approvata dal Consiglio regionale, che è la proposta alla
vostra attenzione; la Giunta invece ha presentato un disegno di
legge di tipo diverso. Prima di concludere allora farei alcune
considerazioni sul disegno di legge della Giunta. Dal punto di
vista generale, va detto, purtroppo, che questo provvedimento è un
disegno di legge di applicazione della normativa nazionale, non
dico che è la fotocopia, ma è una brutta copia della legge
nazionale e lo si vede da tutto, a partire dal titolo, perché uno
legge il titolo che dice: "Disposizioni in materia di
riqualificazione urbanistica, ambientale e paesaggistica di
definizione degli illeciti edilizi nel territorio della Valle
d'Aosta". Il cittadino che sente dice: "bene, hanno deciso di
riqualificare". Se poi andiamo a leggere il titolo dell'articolo 32
della legge statale, troviamo: "Misure per la riqualificazione
urbanistica, ambientale e paesaggistica per l'incentivazione
dell'attività di repressione dell'abusivismo edilizio, nonché per
la definizione degli illeciti edilizi e occupazione di aree
demaniali", cioè è lo stesso titolo, persino nel titolo del disegno
di legge si è andati a copiare il titolo dell'articolo della legge
nazionale sul condono edilizio! Naturalmente ne è venuto fuori un
disegno di legge pieno di contraddizioni, dove in un articolo si
dice una cosa, in quello successivo si dice esattamente il
contrario.
L'articolo 2, comma 1, afferma il principio secondo cui non è
ammessa la sanatoria di interventi urbanistici o edilizi abusivi,
ad eccezione di quanto previsto dalla legge regionale e,
all'articolo 3, 1° comma, si dice:
"in deroga al divieto di cui
all'articolo 2"
, cioè siamo in totale contraddizione. Stessa
cosa all'articolo 3, fra il comma 3 e il comma 4, perché il comma 3
fa un'affermazione di principio per cui
"non sono suscettibili
di sanatoria edilizia le tipologie di
illecito… che comportino ampliamento
volumetrico di manufatti…"
, poi al
comma 4 si precisa che sono suscettibili di sanatoria anche gli
ampliamenti volumetrici, pertinenze, adeguamenti igienici e
sanitari, di tutto praticamente. È un articolato pieno di
contraddizioni quindi, per non parlare poi del capo III, che a
qualcuno fa piacere perché usa tanto le parole "riqualificazione e
valorizzazione": nel capo III l'articolo 5 è del tutto
inconsistente, non si capisce nemmeno cosa vuol dire, anzi è
distrazione di fondi più utili per darli in una direzione
inutile.
Si tratta di un'impostazione del disegno di legge, che non
possiamo assolutamente condividere; va anche rilevato che esso era
stato inizialmente concepito in un modo più restrittivo: fra le
zone in cui non era consentito il condono, salvo che per opere
conformi ai piani regolatori, erano state inserite anche le zone A,
cosa che aveva un senso perché significava comportarsi in modo
omogeneo su tutte le zone A. È stato tolto invece anche quello, per
cui avremo gran parte del centro storico in cui il condono non si
potrà fare, perché sono zone vincolate ed è richiesta la
conformità; avremo interi comuni - Courmayeur, La Thuile,
Pré-Saint-Didier, eccetera - in cui il condono non si potrà
applicare perché sono zone vincolate; stessa cosa dicasi in
numerose altre zone che sono sotto vincolo e che sono molto estese
in Valle d'Aosta e altre zone invece in cui si potrà fare questo
condono in modo molto ampio. Noi siamo contrari anche relativamente
a questo progressivo allargamento della legge, che è andata sempre
più a combaciare con la normativa nazionale. In pratica l'unica
differenza sostanziale rispetto alla normativa nazionale è che in
Valle d'Aosta non è consentito il condono sulle nuove costruzioni,
ma perché non vi sono qui nuove costruzioni interamente abusive e
quindi era facile dire "no" ad una cosa che esiste! Ma bisognava
avere un po' di coraggio politico, per dire "no" alle cose
esistenti, perché è troppo facile dire: "applichiamo la normativa
nazionale, salvo che per quello che non c'è in Valle d'Aosta",
perché, di fatto, succede così. Presenteremo alcuni emendamenti
sull'articolo 3, perché è quello in cui vi sono i problemi più
rilevanti di questo disegno di legge e ci riserviamo nel corso del
dibattito di riprendere una serie di aspetti e di fare una serie di
valutazioni sulle varie parti di questo disegno di legge.
Président - Je déclare ouvert le débat.
La parole au Conseiller Tibaldi.
Tibaldi (CdL) - Il decreto legge 30 settembre 2003, n. 269,
conosciuto meglio come maxidecreto collegato alla finanziaria 2004,
che è entrato in vigore il 2 ottobre 2003 ed è poi stato convertito
nella legge n. 326 sempre dello stesso anno, ha previsto, come è
stato ricordato, all'articolo 32 misure per la riqualificazione
urbanistica, ambientale e paesaggistica, nonché l'incentivazione
dell'attività di repressione dell'abusivismo edilizio. Al fine di
pervenire alla regolarizzazione del settore, è possibile, tramite
un condono, il rilascio del titolo abilitativo edilizio in
sanatoria delle opere esistenti non conformi alla disciplina
vigente. La sanatoria come sappiamo è generalizzata per le nuove
costruzioni e riguarda le opere che siano state ultimate entro il
31 dicembre 2003. Contestualmente aumentano le sanzioni penali per
gli abusi e sono nulli gli atti "mortis causa" aventi ad oggetto
immobili abusivi e questa è una novità, perché in passato non era
stato assolutamente disciplinato. La presentazione delle domande da
parte di coloro che intendono aderire alla sanatoria deve essere
effettuata entro il 31 marzo 2004, unitamente al versamento di una
prima quota dell'oblazione pari al 30% e degli oneri che sono
dovuti al comune. Gli interessati alla sanatoria ancora non
conoscono però le modalità per aderire o, meglio, non le
conoscevano, adesso praticamente si è addivenuti alla definizione
di queste modalità. Chi ha la necessità di definire più o meno
celermente una pendenza edilizia, quindi, deve avere una certezza
normativa che nelle diverse regioni sta trovando definizione.
Nel totale rispetto delle competenze in materia di governo del
territorio, come peraltro è stato riconosciuto dal nuovo dettato
costituzionale e fatte salve in ogni caso le competenze delle
Regioni a statuto speciale e delle Province autonome, come dice il
4° comma dell'articolo 32 in materia di condono edilizio, lo Stato
ha demandato alle regioni l'emanazione dei provvedimenti attuativi
delle disposizioni contenute nel maxidecreto. Questo è un comma
molto importante, che riconosce le autonomie speciali non solo
delle regioni che hanno un'autonomia differenziata, ma anche delle
Province autonome, oltre alle nuove competenze che sono state
estese ai sensi del titolo V della Costituzione novellato anche
alle Regioni a statuto ordinario.
Il disegno di legge n. 11 oggi all'esame del Consiglio regionale
recepisce nella sostanza, come è già stato detto da chi mi ha
preceduto, quei principi contenuti nel maxidecreto volti alla
riqualificazione urbanistica, ambientale e paesaggistica, nonché
recepisce le direttive nazionali in materia di condono edilizio.
Non è una dichiarazione di parte soggettiva perché, se uno guarda i
giornali economici… ho qui per esempio
"Italia Oggi", ho ritagliato una pagina che fa un esame comparato
dell'adesione da parte delle diverse regioni attraverso
l'applicazione normativa dell'articolo 32, la Valle d'Aosta risulta
fra quelle che hanno recepito le direttive nazionali in materia di
condono edilizio, a differenza di altre regioni che invece non vi
hanno aderito e non vi hanno dato applicazione o addirittura, come
qualcuno ha già detto, hanno promosso un ricorso di
incostituzionalità nella sede competente. Pur intervenendo con
notevole ritardo mediante la definizione di una norma applicativa,
la Valle d'Aosta, a differenza di altre regioni, ha ben compreso
l'importanza del provvedimento statale in questione, evitando di
cadere in quelle considerazioni meramente strumentali che
contestavano la violazione di prerogative statutarie, perché non vi
è alcuna violazione di prerogativa statutaria, e ho letto il comma
4 dell'articolo 32. Ipotizzavano riflessi negativi per la nostra
Regione, paventavano la condonabilità di opere non conformi agli
strumenti urbanistici vigenti, temevano lo stravolgimento
dell'attività edificatoria sul nostro territorio, prevedevano la
vanificazione dell'opera di costante vigilanza svolta dalle
autorità comunali, annunciavano il disordine e l'incertezza
nell'assetto urbanistico generale, esprimevano il netto dissenso
rispetto a qualunque iniziativa di sanatoria. Parole, sono state
solo parole, che sono rimaste sulla carta o in qualche documento -
ricordo la mozione dell'ottobre scorso - che è circolato in
quest'aula o ancora di qualche articolo apparso sui giornali.
La Regione Valle d'Aosta ha quindi esercitato in completa
autonomia decisionale, e al di fuori di ogni condizionamento
esterno, una scelta politica: come ha detto anche il Consigliere
Riccarand, la Regione ha esercitato una scelta politica.
Probabilmente non era quella che auspicava lo stesso Consigliere
Riccarand: il disegno di legge n. 11 rappresenta infatti il
contenuto di questa scelta, poiché stabilisce le modalità, i
termini, le condizioni e i limiti con cui la Regione intende dare
attuazione alle disposizioni di cui all'articolo 32 del maxidecreto
n. 269.
Ho sentito un intervento giocato in difesa da parte
dell'esponente diessino, praticamente di quasi arginatura, di
argine, di demarcazione fra le competenze, che in realtà sono già
tranquillamente sancite e riconosciute "in primis" dallo Statuto di
autonomia del 1948 e poi ribadite in leggi dello Stato successive.
Non è un intervento che deve essere giocato in difesa, Consigliere
Sandri, bensì in piena e lucida consapevolezza, quella piena e
lucida consapevolezza che il Governo regionale e la maggioranza
alla quale lei appartiene avete adoperato per estendere questa
norma applicativa, a differenza, per esempio, di altri enti
locali!
Lei… parlava anche di enti locali,
enti locali come Saint-Marcel, che si sono dichiarati contrari al
condono - a differenza di quello che sta facendo oggi la Giunta -;
di Regioni di Centro Sinistra o di Centro Destra che non hanno dato
applicazione o che hanno impugnato l'articolo 32 della legge n.
336.
Direi che bisogna uscire da certe considerazioni strumentali,
che sono state fatte nell'intervento del relatore, perché questo
documento normativo, che oggi siamo chiamati ad esaminare e a
votare, è marcatamente una scelta politica; una scelta politica,
ripeto, fatta in completa autonomia decisionale e con la lucida
consapevolezza degli obiettivi che si è posta la Giunta. Bisogna
partire dal presupposto che in Valle d'Aosta esiste un controllo
molto capillare del territorio, esercitato "in primis" da parte
delle amministrazioni comunali che non hanno permesso in questi
anni uno sviluppo edilizio ed urbanistico disordinato con
conseguenti danni al paesaggio e all'ambiente. Sappiamo che le
amministrazioni comunali, vuoi anche per l'entità territoriale
limitata e anche per la scarsa demografia rispetto ad altri comuni
di altre regioni o province italiane, sanno tutto, conoscono tutto
attraverso la percezione dei tributi comunali, "in primis" l'ICI, o
di altri tributi: attraverso gli uffici tecnici amministrativi
conoscono vita, morte e miracoli dei cittadini e anche delle loro
attività non solo economiche, ma anche edificatorie. Stento a
credere che oggi in Valle d'Aosta vi sia un immobile costruito
totalmente abusivamente che non sia conosciuto dall'amministrazione
comunale di competenza, perché il controllo, vuoi anche per
l'esiguità geografica e demografica della nostra Regione, è molto
capillare.
Vi è ormai una consapevolezza diffusa, per non dire unanime,
almeno in quest'aula, sul fatto che il territorio e l'ambiente
devono essere preservati da speculazioni o, peggio, da devastazioni
che l'uomo può perpetrare anche attraverso l'attività edificatoria.
Analoga consapevolezza credo che esista anche sul fatto che condoni
e/o sanatorie a posteriori non rappresentano modelli educativi per
i cittadini e quindi il ricorso a questi strumenti deve essere il
più possibile evitato, se non limitato. Sui condoni poi si sprecano
commenti di qualunque natura, dimenticando spesso che in molti li
criticano, ma in altrettanti li desiderano, anche perché,
indipendentemente dalle considerazioni politiche sulla scelta di un
certo tipo di provvedimento e naturalmente sulla sua efficacia, per
tutti vale la medesima considerazione del "chi è senza peccato
scagli la prima pietra". In altri termini: chi non ha mai usufruito
di un condono di qualsiasi natura o di una legislazione di favore
anche se transitoria? Ci piacerebbe saperlo e questo non vale solo
in materia edilizia, ma anche in tutta un'altra serie di materie e
di settori dell'attività umana, per cui, quando vi è la forma di
perdono, penso che tutti quanti oggi, in un senso o nell'altro, ne
abbiano approfittato.
Veniamo all'abusivismo in Valle d'Aosta, la cui entità rimane
comunque su una soglia molto bassa, anzi potremmo dire che essa è
fra le regioni dove più elevata è la diligenza e il rispetto delle
norme da parte dei costruttori, anche questo emerge - e ci fa onore
- da classifiche nazionali pubblicate anche su riviste di settore o
comunque quotidiani specializzati. L'abusivismo, proprio per le
ragioni di controllo capillare che dicevo prima, è praticamente
impossibile e lo è soprattutto per i privati, mentre abusi o scempi
ambientali in genere sono sempre stati compiuti anche nella nostra
Regione con l'avallo della pubblica amministrazione. Vorrei
ricordare alcuni esempi: sulle mura romane della città di Aosta,
che sono un patrimonio culturale, storico, architettonico di grande
rilevanza, ne abbiamo viste di tutti i colori, commesse da chi ha
amministrato la città, da chi ha permesso nelle varie epoche, e con
le varie responsabilità politiche del caso, di edificare,
cementificare, a ridosso di importanti reperti storici che
costituiscono un percorso del nostro passato. Vorrei ricordare
anche uno scempio cementizio, che è stato edificato, anche questo
per volontà della pubblica amministrazione, davanti al castello di
Aymavilles, cioè gli esempi più macroscopici di brutture in Valle
d'Aosta portano la firma o l'autorizzazione di un amministratore
pubblico. Anche se oggi si tende a criminalizzare i piccoli abusi
dei privati, direi che sarebbe opportuno fare mente locale su ciò
che ha permesso la pubblica amministrazione nella nostra Regione e
forse, anche alla luce di quello che è accaduto, una maggiore
consapevolezza è anche maturata nella classe politica ed
amministrativa locale.
Per quanto riguarda gli abusi che sono perdonati da questo
condono a sanatoria o, meglio, per quanto riguarda l'abusivismo in
Valle, il fatto che sia stato di modesta entità non significa che
non abbia visto modeste variazioni su manufatti in corso di
costruzione, cioè vi sono stati anche qui dei piccoli abusi per lo
più dettati da esigenze tecniche e strutturali, piuttosto che da
vere e proprie intenzioni di voler violare la legge in maniera
evidente. Diciamo che le esigenze tecniche e strutturali sono state
segnalate anche dai professionisti che sono stati uditi in III
Commissione, i quali hanno sottolineato anch'essi che i grossi
abusi sono veramente motivati da ragioni tecniche, più che da
intenzioni volontarie di voler profittare da parte dei privati.
Oggi queste esigenze tecniche e strutturali possono essere sanate
grazie alla legge di condono proposta dal Governo. Si tratta di
difformità che sono spesso di minima entità rispetto alla
progettazione concessa, ma che hanno procurato in capo ai titolari
non poche conseguenze di carattere penale e anche di questo fattore
ne abbiamo parlato in commissione, cioè piccoli abusi che hanno
condotto innanzi al magistrato i rispettivi responsabili. Il
maxidecreto n. 269 consente anche ai Valdostani di sanare queste
posizioni e io penso che alcuni Valdostani si rallegrino di questa
possibilità, poiché gli effetti penali del condono edilizio
discendono da norme statali cui è riservata la legislazione sulle
responsabilità penali.
Anche nelle Regioni che hanno impugnato la legge innanzi la
Corte costituzionale - Toscana e Marche - la domanda di condono e
il pagamento dell'oblazione faranno comunque conseguire
l'estinzione del reato, mentre resta in forse, proprio per la
questione di costituzionalità, il conseguimento dell'estinzione
dell'illecito urbanistico.
Quanto al suo contenuto, il disegno di legge n. 11 restringe
notevolmente l'ambito di operatività della sanatoria, ambito che di
per sé è già estremamente ridotto, perché il territorio interessato
dalle eventuali richieste di condono è veramente esiguo. Non sono
ammessi aumenti di volumetria, tranne per le cosiddette "strutture
pertinenziali", cioè quelle che vengono chiamati in un intervento
di un altro relatore "i piccoli orrori della Valle d'Aosta" e che
in tale relazione vengono elencati come: "cabanes en matériaux
divers" (capanne di diverso materiale), "structures en tôle"
(strutture in lamiera), "abris de toute sorte parsemés sur tout le
territoire" (ricoveri di qualsiasi genere che sono disseminati sul
territorio), per essi si ammette l'aumento di volumetria; in
sostanza, per le "schifezze", se così si può dire, si permette la
possibilità di condono, per il resto invece il rigore aumenta. Come
segnalato da molti, anche in sede di esame presso le Commissioni II
e III, se condono è, condono dovrebbe essere e ho sentito delle
voci unanimi sotto questo profilo in commissione da parte dei
professionisti e degli amministratori locali, ma non per licenziare
selvaggiamente ciò che era ed è inibito da norme urbanistiche, ma
per consentire di ottimizzare situazioni che altrimenti rischiano
di essere sanate a metà. Paradossalmente cioè noi in Valle d'Aosta
rischiamo di sanare il pollaio o il garage, la legnaia, la veranda,
che costituiscono aumenti di volumetria e magari si stenta a
riconoscere la possibilità di sanare un sottotetto o considerarlo
un'unità abitativa autonoma, anche se non viene modificata la
sagoma del fabbricato regolarmente autorizzato. Queste sono
considerazioni che sono emerse anche in sede di esame, in
particolare e con i tecnici e con gli amministratori del CELVA, gli
amministratori comunali che sono piuttosto restii a licenziare con
facilità varianti o aumenti di volumetrie in corso d'opera.
Dal nostro punto di vista, è incomprensibile la volontà
manifesta di limitare la sanatoria di mansarde e sottotetti alla
sola ipotesi che siano collegati funzionalmente alle unità
abitative sottostanti. Si tratta di volumi tecnici che, se resi
abitabili anche autonomamente, migliorano l'utilizzo di un
edificio, permettono di realizzare anche un risultato estetico, più
armonico con il contesto urbanistico-ambientale. Le mansarde
d'altronde sono una tipologia edilizia caratteristica dell'ambiente
montano che in Regioni come la Lombardia, il Piemonte o l'Emilia
Romagna hanno visto una disciplina particolare - leggi ad hoc -,
che permette il recupero di sottotetti e quindi anche di unità
abitative, invece di permetterne la costruzione esagerata al di
fuori di un centro urbano di edifici che si sono sviluppati in
senso verticale; questo proprio perché in quelle regioni gli
amministratori si sono resi conto che l'ottimizzazione dei volumi
abitabili, specie in una zona urbanizzata o antropizzata, incentiva
il recupero di edifici altrimenti fatiscenti o indecorosi sotto il
profilo estetico.
Si è parlato anche del degrado dei centri storici di diversi
comuni valdostani ed è direi uno dei sintomi più evidenti di un
abbandono di interesse da parte dei proprietari di edifici che,
avendo gli immobili vecchi e decadenti, non li recuperano poiché
sono imposte sfibranti limitazioni funzionali ed estetiche da parte
di chi è preposto al governo dello sviluppo del nostro territorio,
sovrintendenza in testa. Paradossalmente prolifica, come naturale
conseguenza, lo sviluppo edilizio nelle periferie e in aree prima
destinate all'attività agricola. Qualcuno prima ricordava i centri
storici: non vi sono solo quelli di Arnad o di Montjovet, la
maggior parte dei centri storici dei comuni valdostani, a parte
quelli in cui sono intervenute leggi speciali, sono pressoché
abbandonati a loro stessi. Vi sono privati che sono proprietari
magari anche in comunione di beni di porzioni di immobili limitate
e questi immobili rimangono lì fatiscenti per anni ed anni e non
recano decoro ai nostri paesi. I centri storici rappresentano un
grande patrimonio architettonico e culturale dei nostri paesi, ma
il loro restauro non può essere subordinato a vincoli
eccessivamente rigidi, vi devono essere dei margini di
tolleranza.
Parlavamo prima di norme penali: quanti casi sono finiti in
tribunale perché si è verificato l'aumento di volume per un diverso
spessore strutturale di un tetto - casi più volte ricordati dai
sindaci, anche questi - malgrado non sia stata assolutamente
aumentata la superficie utile dell'alloggio, cioè l'aumento della
soletta o di un tetto, che ha portato ad un aumento di volumetria,
ma non volumetria utile, ha causato un processo a carico del
titolare. Ogni caso va esaminato singolarmente, è vero, ma è bene
porre termine a certi rigori estremi che dissuadono il privato ad
investire denaro poiché teme ripercussioni penali, malgrado abbia
creato lavoro, ricchezza, abbia fatto girare l'economia come va di
moda dire adesso, abbia consentito il recupero di una porzione di
città o di paese e poi sia stato condannato per 10 centimetri di
tetto in più o per una finestra spostata rispetto al disegno
originale. Questo per i privati, perché ripeto che valgono i due
pesi e le due misure; per ciò che viene fatto con la firma
dell'ente pubblico si creano gli scempi di cui citavo prima
l'esempio. Queste sono limitazioni ed incongruenze che fiaccano la
volontà dei privati e che non dimostrano un'arguta capacità di
compiere scelte razionali in materia urbanistica e di sviluppo
urbano da parte dei pubblici amministratori; incongruenze che hanno
trovato un terreno fertile nella legge regionale n. 11/98 preposta
alla disciplina urbanistica e alla pianificazione territoriale.
Ho notato che era unanime quella consapevolezza di una revisione
mirata e urgente della legge regionale n. 11/98, grazie anche alla
normativa statale di condono, che ha creato un'opportunità, come
diceva giustamente il Consigliere Sandri; la normativa statale di
condono è un'opportunità, che è stata colta dalla Regione Valle
d'Aosta, anche per rivedere la legge regionale n. 11/98. Normativa
statale di condono, dicevo, che ne ha evidenziato alcuni limiti: si
vedano gli articoli 84 e seguenti, quelli che prevedono la
sanatoria secondo la concezione regionale e ancora una volta qui i
testimoni migliori sono quelli che sono intervenuti in commissione,
gli esperti, di cui il verbale contiene ampia relazione. Dobbiamo
anche evitare le distonie interpretative e applicative tra i vari
enti, magari i comuni licenziano un edificio, un'attività
edificatoria o un cambiamento di carattere urbanistico e la Regione
lo boccia o viceversa. Penso che queste distonie siano il frutto di
una legislazione - la legge n. 11/98 - che necessita di una
tempestiva revisione.
Anche l'aumento al massimo livello, sempre nel disegno di legge
n. 11, degli oneri di urbanizzazione, che sono stati raddoppiati, è
inconcepibile; anche qui, Consigliere Sandri, chi è che fa cassa:
lo Stato o la Regione per conto dei comuni, visto che avete deciso
di raddoppiare gli oneri di urbanizzazione? Lei sa bene che nelle
casse dello Stato finisce l'oblazione penale, l'oblazione qui non è
stata aumentata perché vi siete resi conto in commissione, a
seguito di una mia osservazione, che eravate troppo generosi nei
confronti dello Stato; allora avete raddoppiato gli oneri di
urbanizzazione, ma gli oneri di urbanizzazione finiscono nelle
casse comunali e quindi chi è che fa cassa? La fanno i comuni
valdostani, non la fa certo lo Stato. Faccia una riflessione quindi
prima di strumentalizzare le dichiarazioni che vengono divulgate
per contestare un condono, che è grosso modo uguale a quelli degli
anni pregressi e ai quali avete partecipato anche voi quando
avevate responsabilità di governo! Questi aumenti sono preordinati
solo ad appesantire gli oneri a carico dei cittadini e anche questo
rischia di indurre qualcuno a non denunciare il proprio abuso e a
restare nell'anonimato poiché, considerata la limitatezza della
portata del condono regionale, potrebbe "costare più la corda del
sacco".
Riteniamo quindi che il disegno di legge n. 11, pur essendo
importante perché recepisce i principi del maxidecreto n. 269 a
livello regionale, possa essere modificato in meglio per evitare
una sanatoria a metà. È vero che qui si dice "ni à Droite, ni à
Gauche" per rimanere al Centro in equilibrio più o meno instabile;
qui non si osa andare più avanti e neppure andare più indietro.
Penso che, visto che la scelta politica è stata compiuta, essa
debba essere operata, pur con le limitazioni che sono state
previste e che sono condivisibili, in maniera coerente e conforme
alla situazione esistente da sanare. Ripeto: come si prevede la
sanatoria di garage, pollai, legnaie o verande o come diceva la
Consigliera Viérin:
"les abris de toute sorte parsemés sur tout
le territoire"
- qualunque cosa sia spuntata come un fungo in
questi anni -, si dia la possibilità al cittadino, che ha
ottimizzato un volume tecnico, cambiandogli destinazione, a poter
conseguire una "utilitas" che oggi il condono nazionale
permette.
Il nostro gruppo, pur con queste perplessità, proporrà degli
emendamenti e siamo comunque contenti che l'estensore di questo
disegno di legge non si sia fatto influenzare da una certa
ideologia aberrante, che ha portato al voto di una mozione
nell'ottobre dello scorso anno e che rigettava incondizionatamente
ogni formula di condono. Questo ci fa piacere, che, nonostante
certe dichiarazioni di principio altisonanti, alla fine ci si sia
resi conto con lucida consapevolezza che il condono era da fare
anche nella nostra Regione.
"Fronte comune contro il condono edilizio", titolava "La Stampa"
alcune settimane fa; oggi questo "fronte" è circoscritto ai soli
Consiglieri Verdi che, coerentemente con la loro proposta di legge,
vanno avanti per la loro strada, oggi questo "fronte" non ha nulla
a che vedere con questo disegno di legge n. 11, che è impostato su
criteri diametralmente opposti.
Presentiamo alcuni emendamenti all'attenzione della Presidenza
del Consiglio.
Président - La parole au Conseiller Stacchetti.
Stacchetti (SA) - Il mio intervento è un'analisi critica
costruttiva e rivolta al miglioramento del provvedimento in
esame.
Il disegno di legge regionale n. 11 oggi in esame, fatti salvi i
procedimenti del condono - legge n. 47/85 - e del secondo condono -
legge n. 724/94 -, condona gli abusi edilizi come segue: in tutto
il territorio valdostano libero da vincoli, suddivisi nei piani
regolatori generali in zone A, B, C, D, E, F, secondo l'articolo 22
della legge regionale n. 11/98. L'articolo 2 comma 1 del
provvedimento in esame condona gli abusi di cui all'articolo 84
della legge n. 11/98, cioè solo se conformi alle norme in materia
vigenti sia al tempo dell'abuso, sia al momento della domanda in
sanatoria; nella fattispecie il condono serve solo per la parte
penale. Il comma 3, articolo 3, sempre del disegno di legge in
esame, condona le tipologie di cui all'articolo 32 del decreto
legge n. 269/2003 che non comportino aumento volumetrico o nuove
costruzioni, cioè molto semplicisticamente parrebbe tutto ciò che è
la scatola e il suo contenuto… in
realtà, però non dovrebbe essere proprio così, perché, se recupero
un'unità abitativa nel sottotetto, urbanisticamente ho un aumento
volumetrico quindi non condonabile. La lettera a) del comma 4
dell'articolo 3 condona le pertinenze agli edifici esistenti anche
con aumento della volumetria, cioè fabbricati di qualsiasi
destinazione, agricola, commerciale, eccetera, privi di
funzionalità autonoma. La lettera b) del comma 4 dell'articolo 3
condona le pertinenze agli edifici residenziali con ampliamento
volumetrico e nuove opere.
Ora, se per "pertinenziali" si intendono quelle strutture di cui
alla lettera i) comma 1 dell'articolo 61, legge regionale n. 11/98,
allora vuol dire che tutte le opere che aumentano volume e/o
cambiano di destinazione non sono condonabili in quanto determinano
aggravio nelle opere di urbanizzazione. Se le pertinenze poi devono
presentare piccole dimensioni, allora entriamo nel caos più
assoluto, perché le "piccole dimensioni" non sono un'unità di
misura… ma è prettamente "soggettiva",
esempio: una pertinenza di metri quadri 10 in riferimento ad un
alloggio di metri quadri 50 è una grande pertinenza, perché vi è un
aumento del 20%, ma, se la stessa pertinenza di metri quadri 10
riguarda un fabbricato rurale di metri quadri 400, vi è una
percentuale del 2,5%, quindi è una piccola pertinenza. Da qui credo
che sia evidente la non applicabilità del concetto "piccole
dimensioni", pertanto se si vuole mantenere il discorso delle
pertinenze, allora occorre o fissare delle precise unità di misura,
ad esempio non superiori a percentuali D, oppure eliminare la parte
finale della lettera i) comma 1 dell'articolo 61 della legge n.
11/98, che recita:
"le quali non comportino carico urbanistico
alcuno, non determinino aggravio sulle opere di urbanizzazione e
presentino piccole dimensioni"
.
La lettera c) del comma 4 dell'articolo 3 condona l'ampliamento
per adeguamento igienico-sanitario senza aumento dell'unità
abitativa. La valenza di questo caso è illusoria, perché è
irrisoria e mi spiego. Nelle zone A l'adeguamento è già previsto
dalla normativa vigente, senza però la limitazione dell'aumento
delle unità abitative. Nelle altre zone, se si mantiene il non
aumento delle unità, e l'adeguamento vuol dire un bagno ingrandito
e/o costruito nuovo, oppure aumenta l'altezza minima o media dei
piani, allora è una forte limitazione del condono. Se per esempio
abbiamo una famiglia dove un figlio si è sposato, il quale non ha
trovato alloggio in affitto, oppure non ha la possibilità economica
per pagarsi l'affitto, oppure ancora per necessità aziendali è
opportuno che sia vicino ai genitori, che si sacrificano, dividono
l'alloggio in due unità immobiliari, magari costruendosi per
esempio un bagno o una stanza nel fienile adiacente, questi non
possono beneficiare del condono in quanto aumentano le unità
abitative. Il risultato è che la famiglia in esempio per una
sacrosanta necessità la costringiamo a vivere nell'illegalità, un
fatto questo umanamente inaccettabile.
Nelle zone vincolate il condono è possibile solo se conforme
alle norme vigenti al momento del condono. Da questa analisi cosa
deduco? Che l'impianto del condono, considerata la realtà del
territorio valdostano, che è vincolato per più dell'80%, è
insufficiente e potrebbe illudere la gente, tradendola nelle sue
legittime aspettative, con il grande rischio da non sottovalutare
che molti si autodenunceranno con le immaginabili conseguenze. Noi
siamo contrari alle opere dei furbi e per "furbi" intendiamo coloro
che per speculazione hanno costruito "ex novo" un fabbricato; siamo
però favorevoli a una legge che vada verso l'uomo e l'evoluzione
delle sue esigenze, che dia la possibilità di vivere nella legalità
a chi, per colpa della miriade di leggi, leggine, decreti,
interpretazioni scritte o verbali, per necessità ha dovuto
commettere atti illeciti. Siamo per regolarizzare la concimaia, il
fienile, la stalla di sosta, il magazzino, la latteria, il locale
deposito, il lavaggio bidoni latte, la rimessa agricola, l'alloggio
per il "bitchoulì"
(traduzione letterale dal patois: "la persona
addetta al governo del bestiame nelle stalle")
, l'ampliamento
dell'alloggio dell'agricoltore perché la famiglia è aumentata e
ancora il sottotetto, la veranda, lo sdoppiamento dell'alloggio, la
taverna, l'abbaino, l'adeguamento, l'alloggio del custode,
l'alloggio del titolare dell'azienda, l'ufficio dell'azienda, il
soppalco, la camera del personale, la lavanderia, l'ampliamento
della cucina nei ristoranti, l'autorimessa - "legge Tognoli" -,
naturalmente anche la finestra, il locale centrale termica,
l'ascensore, eccetera.
Ancora: Signori, vogliamo fare i puritani quando poi gli scempi
ambientali più eclatanti sono stati commessi proprio dall'ente
pubblico, proprio da quegli enti che per missione hanno l'obbligo
di tutelare l'ambiente, il paesaggio, il territorio
complessivamente inteso, proprio da quelli che dovrebbero dare
esempio di buon gusto e rispetto della storia e mi limito a citare:
il fabbricato "Cave Onze Communes" che oscura il Castello di
Aymavilles - di cui ha già parlato il Consigliere Tibaldi -, la
Centrale del latte di Gressan che ha, paesaggisticamente parlando,
rovinato la piana di Gressan, ha profondamente ferito quel
patrimonio di tutti che i "Gressan-èn"
(traduzione letterale dal
patois: "gli abitanti del Comune di Gressan")
da sempre hanno
saputo difendere dalla tentazione di speculazioni edilizie. Si
poteva costruire la Centrale del latte con dimensioni inferiori per
quanto necessitava. Ancora: la Biblioteca regionale in Aosta, che
ha nascosto ed offeso l'inestimabile valore storico di una parte
delle mura romane, e ancora esempi ve ne sono purtroppo ad iosa.
Secondo noi, proprio per un atto di giustizia, anche se tardiva,
verso la gente che produce e che rischia, pertanto la legge
proposta va migliorata secondo gli emendamenti consegnati.
Apro una parentesi anche fuori tema, ma è il momento che mi
porta a dire questo. Colgo l'occasione per formulare un invito
all'Assessore Charles e alla Giunta a potenziare il Servizio beni
paesaggistici con l'assunzione o il trasferimento di personale
tecnico specifico, geometri, architetti, ingegneri, in quanto
attualmente il servizio, per quanto mi risulta, è composto da 7
tecnici, cioè uno staff poco più numeroso di tanti uffici tecnici
comunali o di comunità montane. Dobbiamo ricordarci che il
servizio, oltre ad istruire e dare parere alle migliaia di pratiche
dei privati, fornisce anche i pareri a centinaia di pratiche degli
enti pubblici e a tutti i piani regolatori generali; a tutto ciò
ora dobbiamo aggiungere le pratiche del condono edilizio, pertanto
se il servizio non verrà presto potenziato, credo che si rischi la
paralisi dello stesso con immaginabili riscontri negativi
all'economia valdostana. Sempre in oggetto ho presentato anche un
ordine del giorno.
Ordine del giorno
Il Consiglio
Considerato
che l'esame in commissione del disegno di legge regionale n.
11 recante "Disposizioni in materia di riqualificazione
urbanistica, ambientale e paesaggistica e di definizione degli
illeciti edilizi nel territorio della Valle d'Aosta" ha evidenziato
la problematicità esistente nel settore dell'urbanistica anche a
causa di difficoltà interpretative delle vigenti norme regionali in
materia;
Ritenuto
che le disposizioni del D.L. 11 avranno un effetto limitato,
atteso che possibili irregolarità si potrebbero ancora ripetere a
causa proprio delle sopraccitate difficoltà interpretative;
Constatato
che le amministrazioni comunali assumono spesso decisioni
difformi rispetto alle norme emanate dalla Regione in materia e che
hanno sollecitato l'adozione di un testo unico in materia di
urbanistica e pianificazione territoriale e beni culturali;
Reputa
necessario sollecitare un'iniziativa consiliare tendente a
risolvere i problemi evidenziati;
Dà mandato
alla III Commissione di presentare, entro 12 mesi, una
proposta di legge concernente Testo Unico delle norme in materia di
urbanistica e pianificazione territoriale e beni culturali.
Stabilisce che la Commissione potrà avvalersi della collaborazione
di:
a) tecnici regionali del settore dell'urbanistica e
pianificazione territoriale;
b) rappresentanti del comitato permanente degli Enti
locali;
c) rappresentanti dei tecnici comunali;
d) rappresentanti degli ordini professionali, dei geometri,
degli ingegneri, degli architetti, dei geologi, dei forestali,
degli agronomi, e dei periti edili;
e) esperti in materia di urbanistica e pianificazione
territoriale;
f) esperti in materia di legislazione regionale.
F.to: Stacchetti - Comé - Lanièce - Salzone - La Torre -
Viérin Marco - Lavoyer
Président - La parole au Conseiller Fiou.
Fiou (GV-DS-PSE) - Solo per annunciare che ho depositato un
ordine del giorno collegato al punto in discussione.
Ordine del giorno
Il Consiglio regionale della Valle d'Aosta
Preso atto dell'articolo 32 della legge 24 novembre 2003, n.
326 che reca norme in materia di condono edilizio;
Richiamata la deliberazione del Consiglio del 2 ottobre 2003
che esprimeva preoccupazione per la prevista condonabilità di opere
non conformi agli strumenti urbanistici e risottolineava la
competenza esclusiva della Regione in materia urbanistica e di
piani regolatori;
Ribadisce la contrarietà al principio del condono edilizio
esteso attraverso una legislazione nazionale improvvisata, mirante
principalmente al reperimento di risorse finanziarie;
Rileva che esistono situazioni di irregolarità urbanistiche
conseguenti alla inadeguatezza normativa nel tutelare il bene
comune, rispondere alle necessità dei cittadini, fare rispettare le
prescrizioni;
Ritiene di cogliere l'opportunità fornita dall'iniziativa
nazionale per avviare un'opera di razionalizzazione delle norme che
regolano la materia relativa alla tutela ambientale, per renderle
più funzionali alle esigenze reali della nostra comunità e, nello
stesso tempo, per sanare le piccole situazioni di abuso derivate
dalle eventuali rigidezze non giustificate e dalle contraddizioni
delle norme vigenti;
a tal fine
Impegna
La Giunta regionale ad avviare l'attività di revisione della
normativa urbanistica, che tenga conto delle competenze regionali
derivanti dallo Statuto speciale, istituendo eventualmente un
gruppo di lavoro, che comprenda i rappresentanti degli Enti locali
che hanno competenza in merito alla gestione del territorio, al
fine di adeguare meglio tale normativa alle esigenze reali della
comunità e di pervenire ad un testo unico in materia.
F.to: Borre - Fiou
Presidente - Altri colleghi che intendono prendere la parola? Se
non vi sono altri colleghi che intendono intervenire, dichiaro
chiusa la discussione generale.
La parola all'Assessore al territorio, ambiente e opere
pubbliche, Cerise.
Cerise (UV) - Mi verrebbe voglia di dire che vi è un po' di
voglia di condono, non per regolarizzare situazioni di speculazione
edilizia, non per legalizzare processi di deturpamento ambientale,
non per legittimare furberie o evasioni qualche volta aggressive
alle leggi e ai regolamenti urbanistici. Vi è bisogno di condono
soprattutto in quella parte della società che non ha accesso a
queste possibilità speculative; è una società che vive una realtà
modesta, in case di abitazione qualche volta ereditate in maniera
poco agevole, oppure in case che si sono costruite faticosamente e
faticosamente sono conservate nell'ambito di "un'educazione", prima
ancora che di una legalità.
La nostra legge regionale che ho già avuto modo di definire - ma
peraltro è una constatazione fatta da altri -, in relazione alle
competenze statutarie della Regione, una legge perfetta, una legge
che disciplina l'uso urbanistico del territorio in tutti i suoi
aspetti e conclude con il capitolo delle sanzioni, cioè di quegli
strumenti che in via amministrativa puniscono chi infrange le norme
non solo attraverso delle punizioni di tipo pecuniario ma, cosa più
importante, con delle sanzioni accessorie che sono la demolizione e
il ripristino dello stato dei luoghi. Detto questo, ci troviamo di
fronte a un quadro giuridico di per sé capace di normare in maniera
completa tutta questa materia.
La norma purtroppo però, anche se ben scritta, anche se capace
di generare ulteriori specificazioni, come possono essere i
regolamenti edilizi applicativi, difficilmente riesce all'atto
pratico a dare le risposte universali che l'enorme problematica
urbanistica pone. I cittadini si trovano di fronte ad un'infinità
di casi e di casistiche, che sovente non trovano corrispondente
risposta, quando diventano necessità, in quelle norme di attuazione
che noi pretendiamo di per sé perfette. È in questo processo che
possiamo individuare l'illecito e noi, recependo la possibilità che
ci viene data da un decreto ministeriale, possibilità che contempla
l'estinzione dell'aspetto penale della violazione urbanistica
sebbene piccola, abbiamo prodotto questa proposta di legge. Quali
sono i principi fondamentali? Li hanno già in parte enunciati i
relatori che colgo l'occasione per ringraziare. Sono
sostanzialmente tre: il primo è di fare un condono che in alcun
modo comprometta il territorio o parti di esso quindi, laddove
qualcuno ha usato il territorio come vittima di questo condono, o
lo ha fatto in malafede o non ne ha colto il significato; il
secondo è che questo condono, anche quando ha per oggetto il
patrimonio edilizio esistente, intende essere risolutivo per delle
situazioni che sono minimali e non intende assolutamente
sconvolgere l'impianto urbanistico ed architettonico dei nostri
villaggi e centri storici; il terzo è che questo non è un condono
fatto per i furbi, cioè per coloro che hanno violato la legge
urbanistica con delle furberie, per realizzare non dico tanto un
illecito profitto, ma per realizzare qualcosa di fondamentalmente
illecito in barba alle regole. Questi sono i tre principi su cui si
basa questo condono. Si tratta quindi di condonare interventi che
sono minimali, non vi ripeterò i vincoli che sono peraltro
estremamente puntuali e anche limitativi per quanto riguarda gli
ambiti e per quanto concerne le tipologie condonabili.
Per quanto attiene la parte seconda di questa legge, voglio
richiamare come qui si trovi l'embrione di un progetto di
riqualificazione ambientale complessivo, direi anche ambizioso, che
vede sicuramente una prima fase di analisi di studio, ma
soprattutto intesa a raccogliere il quadro dei bisogni e
raccordarli e poi individuare delle priorità ed agire
conseguentemente. È una legge organica quindi che apre due linee di
azione: la prima, con l'occasione di questo condono si va a
rivitalizzare la materia urbanistica, si riparte con un'azione di
"restyling" e di ammodernamento di questa legislazione, che sarà
affiancata da altre azioni quali quelle già citate, di questa
cabina di regia per l'adeguamento di piani regolatori generali
comunali al PTP, in modo da creare una corale di iniziative, che
dovrebbero perfezionare il quadro della normativa urbanistica
regionale e consentire un approccio a questa materia più semplice,
meno complesso per il singolo cittadino, più leggibile e di
conseguenza più controllabile; la seconda, si va ad aprire ad un
risanamento del territorio - urbanizzato oppure no - in maniera
complessiva, strutturata, coerente con strumenti che oggi esistono,
ma che sono un po' muti, e che vanno ripresi con l'intento di
cogliere alcune prospettive contenute in questa legge. Il risultato
di questa operazione non è quello di avere un impianto o un assetto
urbanistico devastato da speculazioni, né di avere un territorio
che risulta ancora più martoriato per interventi abusivi, ma semmai
esattamente il contrario.
Président - Nous passons à l'examen des textes. Je rappelle que
l'on vote avant l'ordre du jour présenté par les Conseillers Borre
et Fiou et celui présenté par le groupe "Stella Alpina".
La parole au Conseiller Stacchetti.
Stacchetti (SA) - L'idea di questo ordine del giorno
naturalmente è scaturita dall'esame della legge del condono
edilizio in II Commissione e con i contatti che ho avuto con i vari
liberi professionisti, piuttosto che con altri operatori del
settore, proprio perché si è avvertita la necessità ormai
inderogabile di mettere mano a queste tantissime norme che abbiamo
e di tentare di creare un testo unico, semplificando il più
possibile le norme e raggrupparle tutte, in modo da non dover
continuamente andare a cercare nei vari testi l'articolo della
legge valida.
Per riuscire ad ottenere un risultato migliore, abbiamo ritenuto
e reputiamo sia giusto coinvolgere del problema le categorie
maggiormente interessate, quindi diciamo secondo noi che il
Consiglio dovrebbe dare mandato alla III Commissione di presentare
entro 12 mesi una proposta di legge concernente il testo unico
delle norme in materia di urbanistica e pianificazione territoriale
e beni culturali, avvalendosi naturalmente di tecnici regionali del
settore, dell'urbanistica e pianificazione territoriale, dei
rappresentanti del Comitato permanente degli enti locali, dei
sindaci, dei rappresentanti dei tecnici comunali, dei
rappresentanti degli ordini professionali dei geometri, degli
ingegneri, degli architetti, naturalmente esperti in materia di
urbanistica e pianificazione territoriale, esperti in materia di
legislazione regionale. Abbiamo messo 12 mesi, perché riteniamo che
sia una materia complessa e quindi che vada esaminata con tutta la
cautela e il tempo necessari.
Président - La parole au Conseiller Riccarand.
Riccarand (Arc-VA) - Volevo fare una dichiarazione di voto sui
due ordini del giorno, perché si tratta di due ordini del giorno
notevolmente diversi, ma che hanno un punto in comune, quello di
dire: dobbiamo rivedere la normativa urbanistica regionale. Ora, su
questa affermazione secondo me bisognerebbe andare molto cauti,
perché abbiamo impiegato molti anni per mettere a posto la
normativa urbanistica ed infine, nella primavera del 1998, abbiamo
approvato finalmente un testo unico, quindi il testo unico vi è
già, non bisogna farlo, perché la legge n. 11/98 ha abrogato tutta
la normativa regionale precedente, ha abrogato 27 leggi regionali.
Vi è già quindi il testo unico della normativa urbanistica
regionale ed è un testo avanzato.
Ora, un paio di commissioni fa, quando si è iniziato a discutere
questo disegno di legge sul condono, l'Assessore al territorio è
venuto in commissione e ha detto - ho scritto testualmente quello
che ha detto -:
"In Valle d'Aosta abbiamo una legge urbanistica
perfetta, compresa la sanatoria"
. Adesso si scopre che invece è
tutto da rifare. Mi sembra che invece il problema sia quello di
applicare questa normativa, dopodiché se vi sono delle norme che si
è visto che sono da cambiare, certamente, ma se qui vogliamo
mettere in piedi gruppi di lavoro, comitati tecnici, è un lavoro
che è già stato fatto, perché la legge urbanistica n. 11/98 è stata
fatta con una concertazione che è durata anni con i tecnici
espressi dagli enti locali, con un comitato paritetico Regione-enti
locali, avvalendosi di tutte le competenze possibili ed
immaginabili! Non è quindi che i comuni non siano stati coinvolti,
sono stati tutti coinvolti, io non credo che il prodotto sia
perfetto, poi le necessità cambiano e tutte le normative devono
essere adeguate, ma di qui a dire: "adesso dobbiamo rivedere
tutto", secondo me significa imboccare una strada sbagliata, una
strada su cui siamo già pericolosamente indirizzati, perché il
primo atto urbanisticamente significativo fatto in questa
legislatura da questa maggioranza è stato quello di prorogare i
termini per la presentazione degli adeguamenti dei piani al piano
regolatore e al PTP. Stiamo mandando tutta una serie di segnali che
sono nel senso di dire: "rifacciamo tutto", ma allora il lavoro che
è stato fatto per un'intera legislatura, fra il 1993 e il 1998 e
dopo nella legislatura successiva per fare tutti i provvedimenti
per dare attuazione alla nuova normativa urbanistica e al PTP, è
tutto da rifare?
Mi sorprendo di vedere la leggerezza con cui si affronta questa
materia. Non condivido quindi l'ordine del giorno presentato dalla
"Stella Alpina", posso anche capire perché i Consiglieri di quella
formazione politica allora non votarono la normativa urbanistica,
essendo all'opposizione, né il PTP, ma non ritengo neanche
opportuno andare oggi a dare dei segnali per cui va rivista in
blocco la normativa regionale e, se vi sono delle cose che non
vanno, è colpa della normativa; io non credo sia così. Può darsi
che vi siano aspetti puntuali e allora benissimo, vi sono gli
organi competenti, vi è un Assessorato, si presentino proposte
puntuali di modifica, ma di qui andare a dire: "adesso rivediamo
tutto" e insieme lanciare segnali: "andiamo a rivedere il PTP",
allora vuol dire ripartire sempre da capo e la gestione del
territorio in Valle d'Aosta non si farà mai.
Président - La parole au Conseiller Viérin Marco.
Viérin M. (SA) - Ci siamo confrontati con i proponenti del
secondo ordine del giorno, che è molto similare a quello di "Stella
Alpina", e vorremmo capire da loro se è possibile inserire nel loro
ordine del giorno i punti c) e d) da noi espressi, cioè se
condividono che questa commissione nominata dalla Giunta lavori
anche con rappresentanti dei tecnici comunali e con rappresentanti
degli ordini professionali, perché riteniamo che queste due
categorie conoscono i problemi che la gente vive giornalmente, e
siano esperti sulle ristrutturazioni e sui problemi urbanistici.
Aspettiamo una risposta, potremmo anche ritirare il nostro ordine
del giorno se questo emendamento verrà accolto sull'altro ordine
del giorno.
Président - La parole au Conseiller Tibaldi.
Tibaldi (CdL) - Esprimo alcune considerazioni da parte del
nostro gruppo consiliare su entrambi gli ordini del giorno: sia
quello presentato dalla maggioranza, sia quello presentato dalla
"Stella Alpina".
Innanzitutto, come premessa, ribadisco la soddisfazione di aver
sentito a più riprese in quest'aula, anche da parte dell'Assessore,
dire che, attraverso questo disegno di legge n. 11, si coglie
un'opportunità offerta dal condono edilizio, di cui all'articolo 32
del maxidecreto. Assessore, la ringraziamo, ci fa piacere che
l'abbiate colta, ma non deve essere solamente colta nella direzione
che sia un favore per la pubblica amministrazione, perché dobbiamo
guardarla come opportunità anche per i privati, perché anche loro
esistono sul nostro territorio. Bisogna uscire da quel luogo comune
esistente nella nostra Regione che tutto si concretizza e si
massimizza nell'entità regionale o comunale. È una concezione un
poco hegeliana, usciamo invece da questa concezione e cominciamo a
ragionare che in questa Regione di 120.000 abitanti vi sono non
solo le entità comunali e sovracomunali, ma esistono anche i
cittadini. Ci piacerebbe quindi che l'opportunità fosse colta anche
in questa direzione e non solo proclamata e noi riteniamo che
questo disegno di legge la colga a metà, come già ribadito
nell'intervento generale.
I due ordini del giorno mirano a rivedere l'impianto legislativo
regionale, probabilmente stimolati dalle audizioni in commissione o
dalle sollecitazioni che sono pervenute in particolare dagli enti
locali, nonostante che in un primo momento l'Assessore si fosse
arroccato su una sorta di intangibilità della legge regionale,
dopodiché ha rivisto le sue posizioni e di questo ci fa piacere,
perché la legge è fatta per adeguarsi al mutamento della società e
non viceversa. In questi ordini del giorno, sia in quello della
maggioranza, sia in quello della "Stella Alpina", però vediamo che
sono indicate solo delle modalità, cioè dobbiamo concertare con un
insieme di soggetti genericamente indicati nel documento che porta
la firma dei Consiglieri Borre e Fiou specificamente indicati in
quello che porta la firma dei Consiglieri della "Stella
Alpina".
Normalmente, quando si portano degli ordini del giorno in
quest'aula, che sono documenti di indirizzo, si pretende qualcosa
di più, cioè un obiettivo da traguardare o perlomeno delle linee
guida da seguire. Ora, qui vi sono indicazioni temporali, 12 mesi
da una parte; dall'altra parte, non sono neppure segnate, se ho
letto bene, oppure indicazioni di metodo molto generali. Penso
siano documenti che rischiano di fare la fine della mozione di
ottobre scorso, che avete votato con tanto calore di spirito, ma
che alla fine avete lasciato indietro. Va bene così, non penso che
siano questi i documenti che possono cambiare le sorti di una
legislazione regionale che necessita di modifiche; sono piuttosto
le volontà politiche concretamente dimostrate con atti legislativi
o amministrativi.
Il Consigliere Sandri diceva poc'anzi che avete provveduto con
una recente deliberazione di Giunta ad individuare una sorta di
"task force" in questa direzione. A cosa servono allora questi
ordini del giorno? Dateci qualche motivazione più esaustiva per
capire qual è l'essenza dei documenti che oggi sono stati
presentati.
Président - La parole au Conseiller Fiou.
Fiou (GV-DS-PSE) - Per informare semplicemente che riteniamo di
accogliere i suggerimenti fatti dal Consigliere Marco Viérin.
Le modifiche sarebbero in questo senso:
"Impegna la Giunta
regionale ad avviare da subito l'attività della
normativa…"
; poi nella penultima
riga:
"hanno competenza in merito alla gestione del
territorio
i rappresentanti dei tecnici comunali e i
rappresentanti degli ordini professionali competenti"
, per non
fare tutto l'elenco che potrebbe dimenticare qualcuno o metterne
qualcuno di troppo. Accettiamo nella sostanza quanto è stato
richiesto e modificheremo in tal senso il nostro ordine del
giorno.
Président - La parole au Conseiller Stacchetti.
Stacchetti (SA) - A seguito dell'accoglimento di questo nostro
emendamento da parte dei "Democratici di Sinistra" e della
maggioranza, ritiriamo il nostro ordine del giorno.
Presidente - Posso chiedere ai Consiglieri Fiou e Borre se
firmano insieme al Consigliere Viérin Marco questa nuova
formulazione dell'ordine del giorno che abbiamo provveduto a
formalizzare?
La parola al Consigliere Fiou.
Fiou (GV-DS-PSE) - Mi interessava fare alcune riflessioni per
presentare il significato di questo ordine del giorno perché, dalla
discussione su questo punto, mi pare che siano emerse una serie di
valutazioni in merito alle questioni sul condono che sono diverse,
che vale la pena chiarire. Vi è chi è contro in assoluto per
principio: posizione legittima e che qualcuno ha anche sostenuto
con una certa passione. Una seconda valutazione è sostenuta da chi
lo giustifica e lo vorrebbe anche più ampio: altra posizione
legittima, ma che ha implicazioni ben diverse. Vi è una terza
posizione, che ritengo sia contenuta in questo ordine del giorno,
di chi reputa utilizzabile il condono solo in via assolutamente
eccezionale, motivato da ragioni forti. Questa è la differenza fra
le tre posizioni.
Per aiutare la lettura di queste differenze, cerco di
individuare alcuni punti forti, che possono sembrare anche ovvi, ma
che servono per riproporci un certo ordine di ragionamenti fra di
noi. La normativa in materia urbanistica rappresenta le regole che
una comunità si dà per salvaguardare il bene collettivo. Questa è
una definizione ovvia che vale la pena di risottolineare, una
definizione che introduce però limitazioni all'esercizio del
diritto di proprietà privata, laddove questo entra in conflitto con
le esigenze che sono magari basilari della collettività, come
l'organizzazione e la salvaguardia del territorio, dei beni
culturali in senso lato, eccetera. Proprio perché queste regole
hanno come motivazione forte il bene collettivo, questo permette di
mettere in discussione anche diritti che bisogna renderci conto che
sono estremamente delicati, perché alcuni diritti di proprietà in
qualche modo vanno anche ad assolvere i bisogni fondamentali dei
singoli, come il diritto di costruirsi la casa, di adeguare la
propria casa a dei livelli dignitosi di vita, quindi sono in
contraddizione bisogni che sono altrettanto fondamentali e che in
qualche modo vanno salvaguardati con equilibrio.
Le normative sono quindi estremamente delicate nella
formulazione e nella gestione, però devono soprattutto essere
regole che rappresentano delle certezze e vanno applicate con
giustizia per tutti. In merito a questa applicazione, è importante
anche il controllo ed è importante anche l'attività sanzionatoria,
sempre perché rappresentano la garanzia di giustizia e di equità
fra i vari cittadini.
Secondo elemento. Oltre la normativa, il condono: è l'atto che
cancella le sanzioni a chi non ha rispettato le regole, quindi è un
atto con cui l'istituzione abdica nel far rispettare le regole che
salvaguardano il bene comune. È diseducativo, pericoloso,
… come è stato sottolineato più volte,
quindi è un passo che può essere deciso solo in presenza di
motivazioni forti. La motivazione messa alla base del condono
nazionale, cioè quella di fare cassa, a mio avviso, non è una
motivazione forte. Mi ricorda un poco - permettetemi la battuta -
la storia delle indulgenze:
"Guai se pecchi! Se pecchi, vai
all'inferno! Però se paghi, ottieni il perdono"
. Il condono è
una questione più o meno analoga; come è stata superata la
questione delle indulgenze dovrebbero essere superati anche i
condoni. Sottolineo però che vi possono anche essere condoni più
giustificati, ma di questo verrò subito dopo.
Il terzo elemento che prendo in considerazione è la situazione
valdostana. Siamo di fronte a un territorio particolare (è stato
ben sottolineato) ad una regolamentazione che definirei a maglie
fitte, cioè ad un controllo serrato. La situazione delle
irregolarità risente di questa presenza seria delle istituzioni,
quindi le irregolarità assumono caratteristiche conseguenti, nel
senso che sono rappresentate nella stragrande maggioranza da casi
di piccoli abusi, legati da tentativi di rendere le abitazioni più
vivibili con limitati interventi: spostamento di un tramezzo,
spostamento di una finestra, allargamento di una finestra e così
via. Questi tipi di abuso possono far pensare ad un'eccessiva
rigidità o capillarità delle norme, tali da non rappresentare più
un giusto equilibrio fra tutela dei diritti del singolo cittadino e
tutela del bene comune. La rigidità eccessiva delle regole può
anche rappresentare un'ipoteca negativa sulla possibilità di
recupero di molti centri storici, incentivando l'abbandono di case
che non sono più consone agli attuali standard di vita, ma che
contemporaneamente non possono essere in qualche modo adeguate. Di
fronte a queste considerazioni, si presenta la necessità di una
revisione della normativa in materia urbanistica che, alla luce di
anni di esperienza, può effettivamente presentare carenze,
contraddizioni che è meglio correggere, proprio a livello anche di
buon senso. La finalità di questa revisione sta nell'individuare le
situazioni che generano abusi che non hanno un impatto
significativo e modificare le norme per superare queste situazioni
che generano abusi. Diventa ragionevole allora anche prendere in
considerazione, utilizzando le possibilità aperte dal condono
nazionale, pur non condividendone le finalità, una sanatoria delle
irregolarità della stessa natura di quelle che andiamo a correggere
per il futuro, altrimenti commetteremmo una ingiustizia non facendo
questa sanatoria: correggere le regole per quelli che le
utilizzeranno nel futuro, ma lasciare nei guai quelli che nelle
stesse condizioni sono in una situazione di sospensione. Mi pare
che questa possa essere una motivazione seria per andare ad
immaginare qui un condono che però abbia queste finalità e che sia
agganciato direttamente alla modifica delle normative che possono
creare eccessive rigidità, essere correlato con questa, altrimenti
- ripeto - lasceremmo altre situazioni, dico tranquillamente, di
ingiustizia, perché metterebbe in condizioni diverse cittadini che
hanno esigenze analoghe.
Vi sono stati dei richiami all'ingiustizia se guardiamo ai
guasti prodotti magari da enti pubblici, eccetera, per giustificare
il perdono su altri guai che abbiamo commesso sul territorio.
Questa non mi pare una motivazione condivisibile, magari i guai
prodotti dall'ente pubblico andrebbero corretti, questo è un altro
tipo di discorso, ma sono ovviamente tutelati da permessi blindati,
ma credo che i guai presenti non possono motivare altri guai;
quindi l'allargamento del condono, giustificato da questi motivi,
mi sembra troppo debole. Ripeto: il problema sta tutto nel definire
le regole in modo più rispondente alle esigenze reali, pubbliche e
private; avere regole certe, controllate strettamente e anche
strumenti per perseguire con serietà chi non le rispetta.
Président - L'ordre du jour présenté par la "Stella Alpina" est
retiré.
Je soumets au vote le nouveau texte de l'ordre du jour qui porte
la signature des Conseillers Fiou, Borre, Stacchetti et Viérin
Marco, dont je donne lecture:
Ordine del giorno
Il Consiglio regionale della Valle d'Aosta
Preso atto dell'articolo 32 della legge 24 novembre 2003, n.
326 che reca norme in materia di condono edilizio;
Richiamata la deliberazione del Consiglio del 2 ottobre 2003
che esprimeva preoccupazione per la prevista condonabilità di opere
non conformi agli strumenti urbanistici e risottolineava la
competenza esclusiva della Regione in materia urbanistica e di
piani regolatori;
Ribadisce
la contrarietà al principio del condono edilizio esteso
attraverso una legislazione nazionale improvvisata, mirante
principalmente al reperimento di risorse finanziarie;
Rileva
che esistono situazioni di irregolarità urbanistiche
conseguenti alla inadeguatezza normativa nel tutelare il bene
comune, rispondere alle necessità dei cittadini, fare rispettare le
prescrizioni;
Ritiene
di cogliere l'opportunità fornita dall'iniziativa nazionale
per avviare un'opera di razionalizzazione delle norme che regolano
la materia relativa alla tutela ambientale, per renderle più
funzionali alle esigenze reali della nostra comunità e, nello
stesso tempo, per sanare le piccole situazioni di abuso derivate
dalle eventuali rigidezze non giustificate e dalle contraddizioni
delle norme vigenti;
a tal fine
Impegna
la Giunta regionale ad avviare da subito l'attività di
revisione della normativa urbanistica, che tenga conto delle
competenze regionali derivanti dallo Statuto speciale, istituendo
eventualmente un gruppo di lavoro, che comprenda i rappresentanti
degli Enti locali che hanno competenza in merito alla gestione del
territorio, i rappresentanti dei tecnici comunali e i
rappresentanti degli ordini professionali competenti, al fine di
adeguare meglio tale normativa alle esigenze reali della comunità e
di pervenire ad un testo unico in materia.
F.to: Fiou - Borre - Stacchetti - Viérin Marco
Conseillers présents: 29
Votants: 27
Pour: 25
Contre: 2
Abstentions: 2 (Frassy, Tibaldi)
Le Conseil approuve.
