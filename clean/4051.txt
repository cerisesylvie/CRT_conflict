Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 370 del 8 luglio 1981 - Resoconto
OGGETTO N. 370/81 - RIAPPROVAZIONE AI SENSI DELL'ULTIMO COMMA
DELL'ART. 31 DELLO STATUTO DELLA PROPOSTA DI LEGGE CONCERNENTE:
"ISTITUZIONE DELL'ANAGRAFE PATRIMONIALE DEI CONSIGLIERI
REGIONALI".
Presidente
- Relatore è il Consigliere De Grandis, il
quale ha facoltà di svolgere la relazione.
De Grandis (PRI)
- Abbiamo ritenuto di presentare in
Consiglio questo disegno di legge per la riapprovazione ai sensi
dell'articolo 31 dello Statuto speciale, per due ordini di motivi:
uno di carattere tecnico-giuridico, e uno di carattere morale.
Sul piano tecnico-giuridico mi sembra di poter affermare con una
certa tranquillità che le osservazioni mosse dal Presidente della
Commissione di Coordinamento hanno ben poca consistenza, o, meglio
ancora sono senza fondamento.
L'Organo di controllo osserva che l'iniziativa legislativa in
argomento esula dalla competenza della Regione in quanto pone a
carico dei Consiglieri regionali un obbligo che va oltre la
regolamentazione della mera attività interna del Consiglio,
sconfinandosi così nello status di Consigliere regionale, che non è
compreso nelle materie di cui agli articoli 2 e 3 dello Statuto.
Oppone inoltre che è all'esame del Parlamento un disegno di legge,
già approvato da una delle Camere, inteso a disciplinare in modo
uniforme, per tutto il territorio nazionale, la materia di che
trattasi.
La prima osservazione mossa dal Presidente della Commissione di
Coordinamento sembra discendere dall'art. 122 della Costituzione,
articolo che si limita a stabilire la riserva di legge statale per
il sistema di elezione il numero dei casi di ineleggibilità e di
incompatibilità dei Consiglieri regionali. La norma costituzionale
quindi non fa riferimento in senso lato allo status di Consigliere
regionale, ma si limita a riservare alla normativa statale il
sistema di elezione e i casi di ineleggibilità e di
incompatibilità. È che questi siano i limiti della riserva statale
posta dall'art. 122 della Costituzione lo dimostra il fatto che lo
status, inteso come complesso di diritti e obblighi inerenti alla
carica di Consigliere regionale, è regolato in larga parte da fonti
diverse dalla legge statale. Infatti sono numerosi i diritti e i
doveri che noi abbiamo in funzione dello Statuto regionale, del
Regolamento interno del Consiglio, e di leggi regionali: si vedano,
ad esempio, la facoltà di partecipare alle Commissioni, il diritto
di iniziativa, il diritto di informazione, l'obbligo di partecipare
ai lavori, l'ammontare e le modalità di erogazione delle indennità
che noi percepiamo. D'altro canto va anche precisato che questo
disegno di legge pone sì a carico del Consigliere regionale un
obbligo, però, in caso di inadempienza, non prevede la decadenza
dalla carica; non solo, ma non prevede alcun tipo di sanzione.
La seconda osservazione mossa dal Coordinamento si riferisce ad
un'ipotetica, futura legge dello Stato, ragione per cui mi sembra
inammissibile che si ricorra a quella che potrà essere - potrà
essere, non sarà - una norma statale futura per negare il visto a
una norma di carattere regionale.
Sul piano morale vorrei richiamare l'attenzione del Consiglio
sull'importanza che ha la questione morale che travaglia il nostro
paese. Io non vorrei che in un futuro molto prossimo, parlando
della questione morale, incominciassimo i nostri discorsi così che
incominciavano le favole che raccontavano le nostre nonne: c'era
una volta la questione morale... ma poi i politici se ne
dimenticarono; e i cittadini vissero non felici e contenti come
nelle favole, ma amareggiati e delusi. Non dobbiamo dimenticare,
che la questione morale non è una prerogativa di questo o di quel
Consigliere, non è una prerogativa di questo o di quel partito: è
una questione che ci riguarda tutti perché, quasi evangelicamente,
nel campo pubblico ma anche in quello privato, ognuno dovrebbe
sentirsi responsabile di quello che fa il suo vicino. Ma questo
occorre farlo, a mio avviso, non solo qui, nel "palazzo", perché
anche tra i cittadini esiste una questione morale che non è solo
quella dell'evasione fiscale. C'è l'evasione quotidiana dal proprio
dovere, che provoca danni alla collettività; c'è l'assenteismo, la
scarsa diligenza nel lavoro, che spesso alcuni praticano convinti
di coprirsi a vicenda, ma sbagliando tutti. La questione morale
consiste anche nel ristabilire la democrazia, basata
mazzinianamente sui doveri oltre che sui diritti dei cittadini e
dei lavoratori.
Come si vede, il problema è ampio e coinvolge tutti;
oserei dire che ci aggredisce tutti e ci coinvolge dal profondo
della nostra coscienza. E io credo che sarebbe particolarmente
colpevole assuefarsi ai richiami della coscienza e ricacciarli nel
silenzio, dimenticandoci di una questione che invece dobbiamo
sempre tenere ben presente; per cui io credo che noi dobbiamo
operare perché la moralità si ridiffonda dal vertice alla base,
perché senza forza morale non si costruisce niente.
Vorrei aggiungere che, a mio avviso, abbiamo anche lo obbligo di
rivotare questo disegno di legge, per sottolineare ancora una volta
quelli che sono i diritti che ci provengono dallo Statuto speciale,
quelli che sono i diritti che ci provengono dalla nostra autonomia.
E mi sembra abbastanza spiacevole che proprio su una questione di
questo genere ci vengano opposte questioni giuridiche come quelle
che ci ha opposto la Commissione di Coordinamento, che avrebbe
dovuto avere una mano molto più leggera nel valutare l'importanza
degli obiettivi che questo disegno di legge vuole raggiungere.
Presidente
- È aperta la discussione.
Si iscrive a parlare il Consigliere Tonino, ne ha facoltà.
Tonino (PCI)
- È abitudine del Gruppo comunista
riapprovare sempre i disegni di legge che sono stati adottati dal
Consiglio regionale, quando vengono respinti dalla Commissione di
Coordinamento, ed è una posizione di principio. In questo caso,
alla questione di principio si aggiungono considerazioni di merito.
È evidente - e dobbiamo dire che la relazione allegata alla
riapprovazione del disegno di legge è fatta particolarmente bene -
è evidente in questo caso che la Commissione di Coordinamento -
direi meglio, il Presidente della Commissione di Coordinamento - ha
commesso un arbitrio. In effetti c'è una tendenza, che secondo noi
è molto pericolosa, a limitare la potestà legislativa delle
Assemblee regionali, vincolando la possibilità di legiferare a
provvedimenti statali ancora in elaborazione: quello che la
relazione definisce un "ipotetico, futuro provvedimento di legge
statale", credo con parole estremamente appropriate. Credo che sia
effettivamente da respingere una tesi di questo tipo che, se
ricordo bene, è già stata avanzata per altri disegni di legge
approvati dal Consiglio regionale: mi riferisco alle legge
sull'artigianato, per prendere l'esempio più recente. Questa perciò
è una prima considerazione di merito di grossa importanza.
La seconda considerazione riguarda la validità della legge. Una
legge con la quale il Consiglio e i Consiglieri autoregolamentano
la necessità - perché di necessità si tratta - di dare trasparenza
per l'opinione pubblica sui redditi, sulla situazione patrimoniale.
Una legge di questo tipo non può assolutamente essere tacciata di
provvedimento che esula dalle competenze di questo Consiglio.
Oserei dire che autoregolamentare in proprio questa possibilità è
un diritto di questo Consiglio. Direi che al limite potremmo farlo
senza una legge, potremmo farlo con un qualsiasi provvedimento che
rende pubblica la situazione patrimoniale dei Consiglieri; del
resto alcuni Consiglieri lo hanno fatto, su richiesta di un
settimanale o di un periodico valdostano. Mi sembra che queste
siano ragioni che ci permettono di dire che sono competenze,
queste, che noi abbiamo il dovere e la possibilità di esercitare.
Provvedimenti come quello assunto dal Presidente della Commissione
di Coordinamento in una materia di questo tipo, per i riflessi che
ha su quella che è la battaglia per la questione morale, sono in
effetti pericolosi; se cominciamo a fare in modo che l'opinione
pubblica veda un disimpegno degli eletti in un settore così
importante, credo diamo un ulteriore colpo alla credibilità delle
Assemblee elettive. Questa è una preoccupazione per noi molto
importante, ed è questa soprattutto la ragione per la quale
riapproveremo questa proposta di legge di iniziativa del
Consigliere De Grandis.
Presidente
- Ha chiesto di parlare il Consigliere Nebbia,
ne ha facoltà.
Nebbia (PSI)
- Anche noi riapproveremo questo disegno di
legge, con le motivazioni che erano già state adottate quando si è
fatta la discussione originaria. Condividiamo le cose dette in
quest'aula dal proponente e dal Consigliere Tonino; vorremmo solo
osservare che non possiamo pensare di risolvere la cosiddetta
questione morale, o i problemi di moralità, con una legge. La
moralità è un qualcosa di diverso, di personale, di insito nei
convincimenti di ciascuno. Io quindi farei una proposta, molto
semplice: se per ipotesi, malgrado le motivazioni adottate, il
disegno di legge non dovesse passare, nulla vieta che i
Consiglieri, autonomamente, vi si attengono per loro preciso
convincimento e per loro precisa adesione al testo della legge, e
quindi si attengano comunque a quanto la legge prevede.
Presidente
- Altri che intendono prendere la parola?
Possiamo passare allora all'articolato. La riapprovazione nello
stesso testo ci impone anche la votazione dell'articolato.
Presidente
- Do lettura dell'art. 1:
Presso la Presidenza del Consiglio regionale è istituita
l'anagrafe patrimoniale dei membri del Consiglio.
L'Ufficio di Presidenza del Consiglio ne cura l'impianto ed
il periodico aggiornamento.
Presidente
- C'è qualcuno che chiede la parola sull'art.
1?
Metto in approvazione l'art. 1:
Il Consiglio approva
Presidente
- Do lettura dell'art. 2:
Ogni Consigliere regionale, entro 60 gg. dalla sua elezione,
deve presentare alla Presidenza del Consiglio una dichiarazione
dalla quale risultino lo stato patrimoniale e tutti i redditi
provenienti da attività di qualunque genere e natura. Tale
dichiarazione deve essere corredata da copia debitamente firmata
dei modelli che il Consigliere regionale è tenuto a presentare
annualmente agli Uffici delle Imposte Dirette ai fini
fiscali.
Qualora uno dei familiari iscritti nel Mod. 740 si opponga,
il Consigliere regionale lo farà risultare con apposita
dichiarazione e si limiterà a presentare i quadri del Mod. 740 che
lo riguardano.
Ogni Consigliere regionale deve presentare annualmente la
dichiarazione di cui al presente articolo, debitamente aggiornata,
entro il termine previsto dalle norme statali per la presentazione
della dichiarazione dei redditi.
Presidente
- Metto in approvazione l'art. 2:
Il Consiglio approva
Presidente
- Do lettura dell'art. 3:
Ogni cittadino può prendere visione dell'anagrafe
patrimoniale con semplice richiesta scritta al Presidente del
Consiglio.
Ogni cittadino, inoltre, può richiedere al Presidente del
Consiglio, con istanza scritta e motivata, che si accerti la
veridicità di quanto dichiarato da un singolo Consigliere.
L'istanza deve contenere le generalità e la residenza
dell'istante, deve essere sottoscritta con firma autenticata e
corredata dai seguenti documenti:
- certificato di cittadinanza italiana;
- certificato attestante il godimento dei diritti civili e
politici.
Presidente
- Metto in approvazione l'art. 3:
Il Consiglio approva.
Presidente
- Do lettura dell'art.
4:
Il Presidente del Consiglio sottopone l'istanza, entro
quindici giorni dalla data di ricevimento, all'esame della
Conferenza dei Capi Gruppo, che ne verifica la regolarità e
l'ammissibilità ai sensi dell'articolo precedente.
Se l'istanza è regolare ed ammissibile, il Presidente del
Consiglio la iscrive all'ordine del giorno della prima seduta
successiva del Consiglio dandone contestuale comunicazione al
richiedente.
Qualora l'istanza sia ritenuta irregolare o inammissibile la
Conferenza dei Capi Gruppo deve motivare la reiezione e il
Presidente del Consiglio provvede a comunicarla per iscritto al
presentatore dell'istanza.
Presidente
- Metto in approvazione l'art. 4:
Il Consiglio approva.
Presidente
- Do lettura dell'art. 5:
Il Consiglio può respingere l'istanza solo con voto palese e
la maggioranza dei due terzi dei suoi componenti.
Il Consiglio regionale, qualora ritenga sufficientemente
motivata l'istanza, nomina una Commissione speciale di inchiesta
composta da cinque Consiglieri, di cui due della minoranza, e da
tre cittadini scelti tra sei nominativi segnalati dal Sindaco del
Comune di residenza del Consigliere sottoposto ad inchiesta che li
sorteggia nelle liste dei giudici popolari del proprio
Comune.
Ai cittadini nominati membri della Commissione speciale di
cui al comma precedente compete, a carico dell'Amministrazione
regionale, lo stesso trattamento previsto dalla legislazione
statale vigente per i giudici popolari di Corte d'Assise di primo
grado.
Presidente
- Metto in approvazione l'art. 5:
Il Consiglio approva.
Presidente
- Do lettura dell'art. 6:
La Commissione speciale d'inchiesta procede a tutti gli
accertamenti necessari per verificare la veridicità della
dichiarazione presentata dal Consigliere nei cui confronti viene
effettuata l'indagine.
Dell'esito dell'inchiesta viene redatta, a cura della
Commissione, relazione scritta e documentata, che deve essere
trasmessa al Presidente del Consiglio per l'iscrizione all'ordine
del giorno del Consiglio regionale.
Qualora l'inchiesta non possa concludersi con un documento
esauriente e probatorio per effetto della mancata collaborazione
del Consigliere che ne è l'oggetto, la Commissione provvede a
redigere un documento informativo finale di cui viene data lettura
pubblica nella prima seduta successiva del Consiglio da parte del
Presidente del Consiglio stesso. Analoga comunicazione viene data
dei nominativi dei Consiglieri inadempienti all'obbligo di
presentare la denuncia nei termini di cui alla presente
legge.
Qualora i fatti accertati dalla Commissione speciale
d'inchiesta possano costituire reato, l'intera documentazione
relativa all'inchiesta deve essere trasmessa, a cura del Presidente
del Consiglio, alla Magistratura e ai competenti Uffici finanziari
dello Stato.
La documentazione acquisita dovrà essere in ogni caso
trasmessa agli Uffici finanziari dello Stato nel caso che questi ne
facciamo richiesta.
Resta ferma la facoltà del Consiglio di nominare Commissioni
di inchiesta sull'operato di singoli Consiglieri sulla base del
vigente regolamento interno.
Presidente
- Metto in approvazione l'articolo 6:
Il Consiglio approva.
Presidente
- Do lettura dell'art. 7:
In sede di prima applicazione della presente legge, la
dichiarazione di cui all'articolo 2 deve essere presentata entro
sessanta giorni dall'entrata in vigore della legge stessa.
La presente legge sarà pubblicata nel Bollettino Ufficiale
della Regione.
È fatto obbligo a chiunque spetti di osservarla e di farla
osservare come legge della Regione Valle d'Aosta.
Presidente -
Metto in approvazione l'art. 7:
Il Consiglio approva.
Presidente
- Ci sono dichiarazioni di voto, oltre a
quelle già fatte in sede di discussione generale? Non ce ne sono;
si passa alla votazione segreta sul complesso della legge.
Votazione a scrutinio segreto
Esito della votazione:
Presenti, votanti: 24
Magg. richiesta: 18
Voti favorevoli: 18
Voti contrari: 6
Il Consiglio approva.
Presidente
- Passiamo alla trattazione dell'oggetto n.
27, sempre dell'ordine del giorno del 29 giugno 1981.
