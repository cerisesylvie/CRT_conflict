Classificazione
AMBIENTE
Inquinamento



Oggetto del Consiglio n. 2018 del 21 giugno 2006 - Resoconto
OGGETTO N. 2018/XII - Risultanze dell'indagine sulla qualità
dell'aria della Valdigne. (Interpellanza)
Interpellanza
Richiamate le precedenti iniziative consiliari concernenti
l'inquinamento dell'aria nella Valdigne, derivante dal traffico
veicolare, e il possibile impatto sulla salute degli abitanti,
specie per quanto riguarda l'insorgenza di malattie dell'apparato
respiratorio, che tale inquinamento può avere;
Ricordato che a più riprese c'era stata da parte
dell'Assessore alla Sanità, già nella precedente legislatura,
l'impegno ad attivare uno studio specifico in tal senso;
Atteso che - da quanto risulta dalle dichiarazioni fatte
dall'Assessore, il 28 luglio 2004, in Consiglio in occasione di una
specifica iniziativa - un'indagine di tipo epidemiologico è stata
avviata dall'OREPS, con la collaborazione di esperti del
settore;
i sottoscritti Consiglieri regionali
Interpellano
l'Assessore competente per sapere:
1) a che punto è l'indagine avviata, quali sono stati finora
i dati raccolti e se sono emerse prime ipotesi di interpretazione
di tali dati;
2) quali ulteriori ambiti di ricerca si intravedono e/o quali
ulteriori soggetti si intendono coinvolgere;
3) come si intende proseguire l'indagine e con quali ipotesi
da verificare.
F.to: Squarzino Secondina - Bortot
Président - La parole à la Conseillère Squarzino Secondina.
Squarzino (Arc-VA) - Era parecchio tempo che non tornavamo più
su questo argomento, oggetto di nostra attenzione fin dal 2003,
ossia il rapporto possibile e il possibile impatto sulla salute
degli abitanti della Valdigne del traffico dei TIR, quindi anche
dell'aumento dei passaggi di questi ultimi e la verifica se tali
passaggi possono avere delle conseguenze o meno rispetto
all'insorgenza di malattie dell'apparato respiratorio. Su questo
tema si era discusso a lungo, sono almeno 3 anni che viene via via
affrontato in Consiglio e c'è stata ad un certo punto una decisione
politica che abbiamo condiviso, tant'è vero che da allora non
abbiamo più sollevato questo particolare tema, in quanto
aspettavamo i risultati di un'indagine che era stata avviata.
Ricordo che l'Assessore Fosson, il 28 luglio 2004, in Consiglio
aveva preso un impegno preciso dicendo che non si poteva fare
alcuna affermazione del rapporto fra possibile insorgenza di
malattie dell'apparato respiratorio e il passaggio dei TIR se non
vi fosse stata un'indagine seria in questo senso. Aveva parlato
anche di un'indagine che era stata affidata all'OREPS con la
consulenza del Prof. Costa, epidemiologo; in questa indagine è
stato previsto anche l'intervento del Reparto di Pneumologia e
anche la creazione di una rete per raccogliere tali dati. Questo
con quale fine? Il fine era di raccogliere dati per vedere se c'è
un aumento o meno delle malattie respiratorie in Valle d'Aosta. Se
questo aumento c'è, si passerà al secondo "gradino", cioè allo
studio sull'analisi approfondita di tutta l'area della Valdigne. A
domanda nostra precisa:
"quanto tempo sarebbe stato necessario
prima di avere elementi"
l'Assessore aveva detto che una
monitorizzazione seria dei dati richiedeva almeno un anno e a
domanda precisa aveva detto che fino a settembre 2005 non si
sarebbe avuto nulla. Ora settembre 2005 è passato da parecchi mesi,
ci sembrava opportuno fare una verifica, tanto più che, mentre nei
precedenti rapporti dell'ARPA avevamo visto che c'era l'indicazione
di uno studio apposito in questo senso, in tale rapporto non
abbiamo visto questa specificazione, per cui volevamo capire se
tale indagine era stata accantonata, o se si intende portare avanti
e in questo caso con quali ipotesi, in quali tempi e in quali
modi.
Président - La parole à l'Assesseur à la santé, au bien-être et
aux politiques sociales, Fosson.
Fosson (UV) - Lei sa che su questo problema dei TIR e dell'aria
bisognerebbe essere corretti, nel senso che bisognerebbe valutare i
dati in nostro possesso e non fare delle battaglie che sono a volte
strumentali o non scientificamente corrette. Uno può cercare di
riportare ai TIR tutte le malattie possibili del mondo ma, come lei
sa, ad esempio i tumori della pelle e del polmone esistono anche in
Regioni come l'Africa, dove i TIR non esistono. Sono contento
quindi di rispondere a questa interpellanza, ma bisogna rifarsi
sempre a dati corretti; nelle premesse dell'iniziativa si parla di
inquinamento dell'aria nella Valdigne derivante dal traffico
veicolare, mi dovrebbe dire da dove prende i dati scientifici di
tale premessa. Soprattutto mi dispiace che proprio lei non tenga
conto, o non si ricordi assolutamente di questo piano che è stato
presentato in quest'aula a maggio 2005, quindi abbiamo fatto prima
di quanto le avevamo promesso... piano fatto dall'OREPS, dal Prof.
Costa... che fornisce dei dati molto specifici, cioè questo era
l'atlante di 20 anni di mortalità, divisi prima per un periodo di
10 anni, poi per un altro periodo di 10 anni, in cui si andava a
verificare le cause di morte e la zona in cui queste cause si erano
verificate. Mi dispiace che lei lo abbia sorvolato, perché questo è
un documento che è stato presentato in quest'aula e che diceva che
l'area della Valdigne non solo non è un'area a rischio, ma è l'area
migliore della Valle d'Aosta, glielo cito perché vedo che se l'è
dimenticato. A pagina 25 sulle malattie dell'apparato respiratorio
si dice:
"le malattie dell'apparato respiratorio sono la terza
causa di morte in Valle d'Aosta fra gli uomini e la quarta fra le
donne, dovuta soprattutto al fatto che le donne abbiano cominciato
a fumare, mentre una volta non fumavano"
. In particolare si
dice:
"il caso più evidente è rappresentato dal distretto n. 1,
dove la mortalità si è dimezzata negli uomini ed è rimasta
invariata nelle donne. In particolare fra gli uomini la mortalità
nella Valdigne è tale da farne la Comunità montana più protetta di
tutta la Regione"
. La Comunità montana della Valdigne quindi è
per gli uomini la Comunità montana più protetta per quanto riguarda
le malattie respiratorie. A pagina 68, laddove si parla di tumore
maligno del polmone, sempre parlando di tassi grezzi per 100mila
abitanti, nel distretto n. 1 della Valdigne abbiamo 74,6 casi
rispetto a 100mila abitanti, nel distretto n. 2: 95,1; nel
distretto n. 3: 82; nel distretto n. 4: 87 e la cosa è
sovrapponibile per quanto riguarda le donne. Ancora di più in
questa indagine, a pagina 128 laddove si parla di bronchite,
enfisema ed asma, si dice - sempre parlando di tassi grezzi per
100mila abitanti - che è sempre la Valdigne l'area in cui le
malattie respiratorie sono molto minori degli altri distretti. Mi
dispiace che le sia sfuggito questo. Distretto n. 1: 40,3 casi su
100mila; distretto n. 2: 44,2; distretto n. 3: 61; distretto n. 4:
56. Per le donne il rapporto è lo stesso, distretto n. 1: 22;
distretto n. 2: 28,5; distretto n. 3: 29; distretto n. 4: 34.
Chiaramente questi sono dati che, in rapporto con le altre Regioni
italiane, sono molto più bassi e inferiori come mortalità da
malattie polmonari, quindi questo che era stato quanto avevo
promesso come primo "gradino" è già stato pubblicato e presentato
in quest'aula nel mese di maggio 2005; cosa dimostra? I dati dicono
che le malattie respiratorie dell'area della Valdigne sono molto
minori delle malattie degli altri distretti, quindi parlare di
incidenza del traffico veicolare e di aumento delle malattie
respiratorie della Valdigne può essere un'iniziativa di tipo
politico, ma i dati dell'OREPS ci dicono il contrario. Si dice che
il Dott. Fattorini, che aveva sostenuto per lungo tempo che le
malattie respiratorie e polmonari fossero in aumento nella
Valdigne, dopo questi dati abbia preferito "cambiare zona", perché
tutte le sue teorie dopo un accertamento così preciso sono state
smentite. Voglio comunque continuare a dire che l'ambiente e la
salute sono una delle nostre attività, cioè studiare in modo
scientifico le varianti ambientali e i rapporti con la salute;
infatti dopo questo studio l'attività è continuata sempre
attraverso l'OREPS con una convenzione con l'ARPA del Piemonte, con
cui abbiamo una consulenza da gennaio 2005, in cui è iniziato il
secondo "step" in funzione dell'attivazione del Reparto di
Pneumologia. Per cui si stanno, con questa rete di servizi che è
stata creata sempre con la deliberazione del 2005, attivando dei
referenti per la salute dell'ambiente nelle varie zone - tra i
quali era stato nominato anche il Pediatra Fattorini - che
raccolgono i dati e che sono in relazione con tale rete con la
Pneumotisiologia del Dott. Zanello. Chiaramente dal 2005 per avere
dei dati corretti ci vogliono almeno 4-5 anni, comunque stiamo
documentando, ma la situazione di partenza, se si vuole essere
oggettivi, è quella che è riferita qui.
Abbiamo anche ampliato la ricerca ambientale, nel senso che, se
lei si ricorda, il Piano socio-sanitario presentato e approvato la
settimana scorsa prevede addirittura l'obiettivo n. 2: attenzione
all'ambiente e alla salute che da esso deriva, proprio con
convenzioni con l'ARPA del Piemonte, con questa rete di sinergie e
di osservatori sul territorio, che prevede anche un circuito
nazionale di referenze, per rendere sempre più efficace la nostra
attività. Quello che avevo promesso per l'inizio dell'anno e che
non è ancora arrivato è un atlante che riunisca sia nel positivo
che nel negativo proprio la situazione ambientale della Valle
d'Aosta e i rischi che certe situazioni possono causare
all'ambiente. Certo è un ambiente difficile, non è facile dire il
fumo a che malattia corrisponde; mi sembra sia a tutti chiaro il
problema delle diossine di Seveso quando si disse che tutte le
donne incinte avrebbero dovuto abortire perché i figli sarebbero
nati malformati e poi di tutte queste povere donne che partorirono
non un feto aveva delle deformazioni. Attenzione all'ambiente
quindi, presentando entro fine anno questo atlante, ambiente come
occasione sì di attenzione alle malattie, ma anche di constatare
che il nostro ambiente può dare salute, che è un ambiente più
favorevole delle altre Regioni, però ci muoviamo su dati oggettivi,
non su sensazioni o strumentalizzazioni politiche. Penso che
abbiamo dimostrato un'attenzione, mi dispiace che questo lavoro sia
stato dimenticato, ma la nostra attenzione va posta su dati
precisi. Abbiamo messo in atto quest'anno uno "screening" di massa
sui tumori del colon, che derivano da fattori nutrizionali
ambientali; stiamo parlando di uno "screening" sulle malattie da
raggi ultravioletti che possono essere pericolose in alcune
professioni che si esercitano nella nostra Regione, come quella di
maestro di sci, di guida alpina, di guardia forestale. È certo che
la più grande campagna per le malattie respiratorie va fatta sul
contrasto al fumo, che è la prima causa di malattie
broncopolmonari; purtroppo il fumo, che è oggettivamente
riconosciuto da tutti come la causa principale delle malattie
polmonari, non ha mai ricevuto dal gruppo "Arcobaleno" alcuna
attenzione, quindi quello che è un dato oggettivo di malattia non
viene mai identificato come una possibile battaglia da
combattere.
Président - La parole à la Conseillère Squarzino Secondina.
Squarzino (Arc-VA) - Prendo atto che questa rete che prevede la
raccolta di dati sul territorio... in particolare la collaborazione
con il Reparto di Pneumologia continui ad andare avanti, perché
questo consente di tenere sotto controllo la situazione. Credo che
nessuno di noi voglia a tutti i costi vedere gli abitanti della
Valdigne ammalati, è che si vuole verificare pezzo per pezzo
effettivamente se la qualità ambientale della Valle d'Aosta e della
Valdigne in particolare è tale da favorire la salute dei cittadini.
Quanto al fumo, il nostro gruppo ha tentato un'altra battaglia:
quella rispetto all'alcol e credo che una serie di "screening" che
si stanno facendo vadano nell'ottica di individuare, come dicono
anche i documenti dell'osservatorio, l'alcol come uno dei fenomeni
che più di altri contribuisce ad accorciare gli anni di vita degli
uomini e delle donne in Valle d'Aosta. Ci siamo quindi preoccupati
in questo senso, poi per il fumo c'è già il collega Sandri che fa
egregiamente questo lavoro, è inutile che ci mettiamo a far
concorrenza! Ciascuno fa la sua parte, è inutile insistere su
quello che già altri stanno facendo in modo egregio.
Prendo atto che entro fine anno ci sarà questo atlante. Vede,
Assessore, c'è un dato di fatto: se prendiamo la relazione
dell'ARPA e la analizziamo, vediamo che esiste un "corridoio" lungo
il fondovalle in cui c'è un inquinamento che può essere migliorato,
quindi vuol dire che esiste questa zona, è una zona in cui bisogna
assolutamente intervenire. È vero che si tiene sotto controllo,
però è anche vero che andrebbero evidenziati molto di più i dati
esistenti. Proprio stamani interrogando l'ARPA per questa
interpellanza appare che... pensando anche solo a Courmayeur in
località Entrèves... le "PM 10", quindi le polveri sottili, sono ad
un livello considerato cattivo all'interno di una settimana in cui
c'è un crescendo della quantità di queste polveri e su 10 giorni 6
sono considerati mediocri, quindi siamo proprio al limite. Questo
ci preoccupa assai, perché vediamo, come abbiamo più volte
sottolineato, come questo traffico dei TIR non sia in diminuzione,
ma in aumento. Vorremmo allora che effettivamente non ci si
limitasse a registrare i limiti della presenza di inquinanti
nell'aria, in Valle d'Aosta, nella Valdigne, nella zona di
Courmayeur e lungo il "corridoio", ma che contemporaneamente si
trovassero delle azioni di contrasto e lo studio continuo per
verificare quali conseguenze sulla salute può avere questo tipo di
dati. Il nostro ambiente, come dice anche lei, dovrebbe essere il
migliore di tutti perché siamo in una situazione alpina in mezzo
alle montagne, siamo una Regione a vocazione turistica, quindi
abbiamo tutto l'interesse a migliorare al massimo l'ambiente. Non
possiamo accontentarci solo di fare dei programmi, dei progetti,
occorre portare avanti con azioni concrete sia il tentativo almeno
di diminuire le cause di queste polveri fini, sia il tentativo di
capire effettivamente quale rapporto hanno tali polveri fini sulla
salute dei cittadini. Credo che un lavoro continuo di monitoraggio
quale quello che è stato avviato servirà a far riflettere
ulteriormente.
