Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3029 del 22 gennaio 1992 - Resoconto
OGGETTO N. 3029/IX Petizione per la costituzione di un
diritto di superficie nella futura struttura autoportuale della
Valle d'Aosta a favore della ditta che gestisce il bar-ristorante
"Eco".
Presidente
Do lettura della petizione.
Petizione I sottoscritti titolari e dipendenti del
Bar-Ristorante "ECO" di Brissogne rivolgono al Consiglio regionale
la seguente petizione affinchè siano adottati i provvedimenti di
competenza regionale che saranno ritenuti necessari.
Si premette che in forza di deliberazione del Consiglio comunale
di Brissogne n. 78 del 16.12.1981 la signora Silvia Machet ha
ottenuto in concessione l'uso di suolo pubblico, in prossimità
dell'Autoporto della Valle d'Aosta, su un'area contraddistinta al
F1, mappali 1/parte e 3/parte.
La durata del diritto concesso alla signora Machet era di nove
anni, tacitamente rinnovabili ove non fosse giunta disdetta nel
termine prefissato.
Prima del termine contrattualmente stabilito, il terreno oggetto
di concessione, su cui è stato costituito con orari rilevantissimi
uno chalet in legno dotato di tutti i servizi, ha fatto oggetto di
espropriazione per la realizzazione dell'autostrada Aosta Est-Aosta
Centro (Pont Suaz) con decreto del Ministro dei LL.PP.
Nel settembre dello scorso anno la titolare del Bar-Ristorante
"ECO" rivolgeva istanza al Presidente della Giunta regionale
affinchè fosse individuata un'area alternativa su cui trasferire
l'attività in corso, attività apprezzata dalla numerosa clientela
costituita prevalentemente da autotrasportatori.
Rispondendo all'istanza, il Presidente della Giunta regionale
rilevava come non fosse possibile, per il momento, individuare
un'area su cui trasferire l'esercizio pubblico, essendo i progetti
in corso ancora oggetto di ripetute varianti. Lo stesso Presidente
peraltro assumeva l'impegno "appena sarà in possesso del piano di
fattibilità definitivo, (di) individuare di comune accordo l'area
in questione sulla quale costituire il diritto di superficie
(lett.2 Novembre 1990).
A molti mesi di distanza, e con le ruspe che ormai già operano
sul terreno oggetto della concessione, il ristorante-bar "ECO" non
ha ancora potuto essere trasferito in altra sede e rischia di
vedere totalmente compromesso il proprio considerevole sforzo
economico e lavorativo volto a conseguire un utile avviamento.
Da un lato risulta impossibile continuare ad operare nei locali
di esercizio oggetto della procedura espropriativa, dall'altro non
è ancora nemmeno stata identificata con certezza un'area in cui
possa essere ripresa in un prossimo futuro l'attività.
Per questi motivi, i sottoscritti si rivolgono al Consiglio
regionale della Valle d'Aosta affinchè, nell'esercizio dei suoi
poteri, confermi l'impegno a costituire un diritto di superficie
nella futura struttura autoportuale della valle d'Aosta a favore
della ditta che attualmente gestisce il Bar-Ristorante "ECO",
stabilendo altresì termini precisi per l'esecuzione di tale impegno
onde consentire con certezza le riprese dell'attività lavorativa e
la riassunzione del personale dipendente.
Con osservanza. Aosta, 18 ottobre 1991."
Il Presidente della Giunta ha chiesto di parlare.
Bondaz (DC)
Per rispondere adeguatamente a questa
petizione credo che, in via preliminare, sia necessario precisare
la natura del contratto che è stato stipulato tra la signora Machet
Silvia e il Comune di Brissogne. Il Consiglio comunale di
Brissogne, con deliberazione n. 78 in data 16 dicembre 1981, ha
concesso in godimento temporaneo alla signora Machet Silvia, per la
durata di nove anni, un appezzamento di terreno della superficie
complessiva di mq. 3987. Con lo stesso provvedimento il Comune
stabiliva che al termine della concessione, 28 febbraio 1991,
l'area doveva essere ripristinata con esclusione delle opere di
urbanizzazione primaria. In attuazione della deliberazione
sopracitata, veniva stipulata la scrittura privata di concessione
in data 1° marzo 1982.
L'Amministrazione regionale, con decreto del Presidente della
Giunta regionale n. 817 in data 10 luglio 1989, ha espropriato i
terreni sui quali sorgeva la struttura precaria. Pur essendo
previsto nel contratto di scrittura privata l'obbligo di dare
disdetta sei mesi prima della scadenza della concessione, la
Regione e la società SAV, per tuziorismo, hanno inviato alla
signora Machet la lettera di disdetta.
Conseguentemente la signora Machet avrebbe dovuto rimuovere la
struttura in data 28 febbraio 1991 senza nulla pretendere. La
società SAV, concessionaria del tronco autostradale, e la società
esecutrice dell'opera hanno finora tollerato la presenza della
struttura, sulla quale è prevista la realizzazione dell'autostrada.
Pertanto, a giudizio degli uffici, sono infondate le pretese della
signora Machet di non rimuovere la struttura.
Per quanto attiene specificatamente alla richiesta di un'area di
terreno sulla quale costituire diritto di superficie a favore della
signora Machet si evidenziaquanto segue. Con istanza 18 settembre
1990, la signora Machet ha richiesto all'Amministrazione regionale
di avere in concessione un'area nella zona dell'autoporto sulla
quale trasferire la struttura già adibita a bar. La Presidenza
della Giunta regionale, con nota 2 novembre 1990, informava
l'interessata che l'Amministrazione regionale non era in grado di
individuare un'area, nella zona interessata, sulla quale costituire
un diritto di superficie, in quanto l'intero territorio espropriato
al Comune di Brissogne è oggetto di un piano di fattibilità per la
collocazione di diverse infrastrutture tra le quali si ricordava il
depuratore, il compattatore, lo svincolo autostradale, la viabilità
regionale al servizio dell'Autoporto, nonché il nuovo svincolo per
l'accesso alla strada statale del Gran San Bernardo.
I progetti delle opere sopracitate a tutt'oggi sono ancora
oggetto di riesame e di varianti e, conseguentemente, la SAV,
concessionaria del tronco autostradale in argomento, non ha ancora
emesso i provvedimenti di espropriazione nei confronti della
Regione che è tuttora proprietaria dei terreni. Ne consegue che
allo stato attuale non esistono i presupposti per individuare
un'area sulla quale costituire un diritto di superficie a favore di
terzi. L'individuazione di un'eventuale area non potrà avvenire
prima dell'ultimazione del tronco autostradale in fase di
realizzazione, nonché della definizione dei vincoli di rispetto
della rete autostradale e dei vincoli di viabilità delle zone
autoportuali.
Aggiungo che la richiesta di un terreno diversificato per
inserire la struttura che oggi è di proprietà della signora Machet,
in zona diversa sarebbe anche possibile, ma a quanto ci risulta -
almeno così ci dicono gli uffici - la signora Machet non intende
avere un'area in zona diversa, intende avere un'area in quella
zona. In quella zona, obiettivamente, è impossibile adesso indicare
quale luogo potrebbe essere utilizzato per questa nuova
struttura.
Nulla potrà vietare all'Amministrazione, nell'interno dello
svincolo dove si stanno studiando le infrastrutture che dovranno
seguire all'apertura dell'autostrada, di prevedere la possibilità -
ma a tempi evidentemente non immediati - di una struttura similare
a quella che oggi è di proprietà della signora Machet, ma in questo
momento nè l'Amministrazione regionale, nè il Comune di Brissogne,
nè tanto meno la SAV, hanno la possibilità di individuare di
un'area in quella zona, perché obiettivamente non si sanno ancora
esattamente quali sono e dove passeranno le strade con tutti gli
annessi ed i connessi della costruzione di un'autostrada. Quindi
impegnare l'Amministrazione per una cosa di questo genere in questo
momento è assolutamente impossibile.
C'è peraltro, da parte dell'Amministrazione, la sensibilità per
cercare, se la signora Machet sarà d'accordo, di trovare una
soluzione diversificata, cioè in area diversa da quella di oggi, in
una zona completamente diversa. Se questo sarà possibile
l'Amministrazione verrà sicuramente incontro alla signora Machet,
in un altro modo; in questo momento, l'Amministrazione non ha la
possibilità di trovare soluzioni in zona.
Presidente
I Consiglieri intendono intervenire? Se
nessuno chiede la parola, penso che possiamo prendere atto della
petizione.
