Classificazione
BENI CULTURALI
Musei, biblioteche, archivi storici e aree di interesse archeologico


Resoconto integrale del dibattito dell'aula
Oggetto del Consiglio n. 702 del 23 giugno 1999 - Resoconto
SÉANCE DU 23 JUIN 1999 (MATIN)
OGGETTO N. 702/XI Notizie in merito all'iter di realizzazione
del "Progetto Valletti" per il recupero dell'area megalitica di
Saint-Martin de Corléans. (Interpellanza)
Interpellanza Venuto a conoscenza della costituzione di un
Comitato per la tutela e la valorizzazione del parco archeologico
di Saint-Martin de Corléans, il quale si propone di avviare
iniziative volte a bloccare l'attuazione del "progetto
Valletti";
Rilevato che le considerazioni del suddetto Comitato muovono
dalla preoccupazione circa le probabili conseguenze negative che
una soluzione progettuale sbagliata per la copertura del sito
archeologico potrebbe comportare per l'area megalitica di
Aosta;
Preso atto dell'importanza culturale e storica costituita
dall'area megalitica di Saint-Martin de Corléans, documento di rare
testimonianze di vestigia e religioni precristiane;
Richiamato l'invito del suddetto Comitato, rivolto sia
all'Unesco sia al Ministero dei Beni Culturali e Ambientali,
finalizzato a bloccare l'attuazione del "progetto Valletti";
i sottoscritti Consiglieri regionali
Interpellano
la Giunta regionale per sapere:
1) a che punto è l'iter per la realizzazione del progetto
Valletti;
2) se e in quale modo intende intervenire prima e durante
l'esecuzione dei lavori progettati, al fine di procedere alla
protezione e alla cura dei reperti presenti nel sito, nonché al
rifacimento del tratto intubato del canale secolare Ru Meyran (così
come previsto dalla l.r. n. 55 del 1998), tenuto conto che le
strutture di sostegno della copertura prevista dal progetto sono
pericolosamente vicine ai reperti archeologici;
3) se ritiene opportuno incontrare il Comitato suddetto, anche
alla luce delle richieste, effettuate dal Comitato stesso, in
merito ad un blocco dei lavori da parte del Ministero ai Beni
Culturali e Ambientali.
F.to: Lanièce - Marguerettaz - Comé - Viérin M. - Collé
Presidente La parola al Consigliere Lanièce.
Lanièce (Aut) Le iniziative del Comitato promosso
dall'Associazione culturale Italia Nostra per la tutela e
valorizzazione del Parco archeologico di Saint-Martin de Corléans
hanno risvegliato l'interesse per questo sito megalitico
d'importanza internazionale, ma in parte sconosciuto alla
maggioranza dei Valdostani.
L'area archeologica di Aosta è, per la ricchezza e la varietà
delle testimonianze e delle manifestazioni sacre che vi si
svolgevano, un monumento d'identità storico-culturale
d'inestimabile valore anche per la sua rarità all'interno del
contesto europeo. Detto questo, ci chiediamo se a circa dieci anni
dall'esito del concorso d'idee, che designò vincitore l'Arch.
Valletti di Torino, convenga ancora insistere su quella soluzione
progettuale, viste le innumerevoli modifiche formali e sostanziali
che le diverse commissioni competenti hanno richiesto e ottenuto
nel corso di questo decennio e anche il diffuso malcontento
espresso da coloro che su quest'argomento hanno espresso il loro
parere.
Da molti è stato evidenziato che il progetto approvato
dall'Amministrazione regionale della Valle d'Aosta per la copertura
del sito megalitico di Saint-Martin de Corléans rappresenta una
risposta insufficiente alla delicata problematica della
salvaguardia e della fruizione dei reperti archeologici.
L'approccio più corretto, a nostro parere, non è quello di
coprire l'intera area con un solettone di cemento armato con
conseguenze negative anche sul microclima del quartiere - si parla
della differenza di tre gradi -, solettone le cui strutture di
sostegno sono pericolosamente previste ad una distanza tale dai
reperti che si presuppone che questi possano essere danneggiati
durante le fasi del cantiere, né quella di tentare di sedurre gli
abitanti della zona sulla bontà della proposta con la realizzazione
al suo interno di spazi per attività, che nulla hanno a che fare
con la valorizzazione dei megaliti e che paiono in contrasto con
l'articolo 6 della legge regionale n. 56/83.
Il Progetto "Valletti" viene da tutti definito con l'aggettivo
"allucinante"; il progetto non soddisfa da un lato il rapporto fra
le strutture di copertura e i monumenti antichi e ancora meno
sembra sostenibile l'inserimento, l'impatto dell'intero complesso
architettonico nel quartiere, in particolare al cospetto
dell'antica Chiesa di Saint-Martin. La funzionalità generale delle
ultime modifiche viene a proporre l'inserimento di attività diverse
nell'ambito del parco archeologico, come dicevo prima, a scapito
della dignità e della funzionalità dello stesso; infatti sono
previsti un auditorium per 420 persone, una sala per l'attività di
quartiere, una serie di esercizi commerciali sul piano di copertura
dei monumenti preistorici. Tali insediamenti, estranei al contesto
archeologico, appaiono quasi improponibili in quanto in aperto
contrasto con quanto previsto dalla legge n. 1089/39 nonché dalla
legge regionale n. 56/83.
Inoltre possiamo dire che su questo progetto ci sono state nei
vari anni diverse modifiche, basti pensare, facendo anche
riferimento all'ultimo anno, ad una delibera del 1998 nella quale
si deliberava l'approvazione d'indirizzi progettuali per la
copertura e la sistemazione dell'area megalitica di Saint-Martin e
dove si poneva in evidenza il fatto che già nel 1997, nella
commissione consiliare, si erano evidenziati alcuni problemi
riguardanti alcuni pilastri che risultavano troppo vicini ai
reperti, la struttura che emergeva fortemente rispetto al piano di
campagna e la progettazione che non teneva conto dei problemi
legati alla viabilità e alla sosta. In questa delibera si parlava
poi di prendere in considerazione la possibilità di creare delle
zone di parcheggio lungo il lato sud della strada di via Parigi e
nell'area vicino all'ex campo di bocce ad ovest della chiesa.
A distanza di più di un anno da quella delibera, il 14 giugno
1999, pochi giorni fa, si emana una nuova delibera nella quale si
evidenzia che per quanto riguarda i parcheggi questi verranno
individuati nell'area libera di fronte all'ex Maternità ed
eventualmente, facendo riferimento alla delibera precedente dell'8
febbraio 1999, nel caso in cui tale soluzione risulti
insufficiente, verrà presa in considerazione l'area oggi di
pertinenza dell'ex Centrale del latte, con una relativa passerella
pedonale a scavalcamento della ferrovia.
Questo dimostra come su questo progetto ci sia una continua
modifica e dimostra anche che il progetto iniziale non era valido
di per sé, un progetto che, come la maggior parte delle persone
hanno detto, era uno dei peggiori progetti presentati al famoso
concorso d'idee e queste modifiche testimoniano quanto ho appena
detto.
Inoltre il Progetto "Valletti" se da una parte potrà garantire
una protezione dei preziosi reperti archeologici di Saint-Martin
dagli agenti atmosferici, dall'altro proprio per la sua struttura
si presenterà alquanto penalizzante rispetto alle esigenze
ambientali, urbanistiche e turistiche di Aosta; pensiamo al
traffico di via Saint-Martin de Corléans e dell'intero capoluogo.
Diversi architetti e ingegneri ritengono che la viabilità della
zona subirà effetti quanto mai negativi dalla realizzazione
dell'opera di copertura così come prevista dal progetto, ma
pensiamo anche all'impatto ambientale e urbanistico che questa
costruzione comporterà a tutto il sito interessato e all'area
circostante. I disegni del progetto al riguardo parlano da
soli.
Questi sono i problemi che il Comitato per la tutela e la
valorizzazione del Parco archeologico di Saint-Martin ha affrontato
in varie sedi continuando a sostenere le sue preoccupazioni e i
suoi dubbi, ma anche in questo Consiglio il tema è stato oggetto di
diverse iniziative da parte del collega Marguerettaz e di altri
colleghi. Il comitato, nella sua presentazione ufficiale agli
organi d'informazione, ha detto che ha intenzione di rivolgersi
all'UNESCO per far sì che questo parco venga considerato patrimonio
dell'umanità al fine di tutelare le vestigia, al Ministero dei beni
culturali al fine di proporre un eventuale blocco dell'attuazione
del Progetto "Valletti" e quindi al mondo scientifico ed accademico
internazionale in modo da favorire una levata di voci autorevoli su
quest'iniziativa.
Pertanto abbiamo ritenuto di presentare quest'interrogazione per
sapere anzitutto qual è l'iter attuale del Progetto "Valletti",
visto che abbiamo appurato nel corso di precedenti interpellanze, -
che non ho richiamato -, che i tempi stabiliti non sono mai stati
rispettati e poi come si intende intervenire al fine di tutelare i
reperti storici tenuto conto che la legge regionale n. 55/98,
concernente l'istituzione del parco archeologico, indica
all'articolo 2 le modalità stabilendo che la Giunta regionale
approva e finanzia gli interventi necessari alla protezione
preventiva dei reperti.
Questa penso che sia una cosa molto importante, la protezione
preventiva dei reperti, per evitare che reperti di tale importanza
storico-culturale vengano danneggiati dai cantieri che verranno
posti in essere. C'è anche il problema del tratto intubato del
canale secolare a riguardo del quale lo stesso comitato ha fatto
notare che si tratta del Ru Meyran e non del canale Mère de Rive
come è scritto nella legge regionale.
Infine chiediamo se la Giunta ritiene opportuno incontrare il
comitato, alla luce delle dichiarazioni "forti" che ha reso agli
organi d'informazione in merito alla possibile richiesta di blocco
dei lavori relativi alla progettazione ed attuazione del Parco di
Saint-Martin.
Aspettiamo la risposta dell'Assessore e ricordiamo che si tratta
di un progetto di un'opera che, quando verrà realizzata, sarà
destinata a rimanere in piedi per sempre, quindi forse è il
momento, visto che ancora non sono iniziati i lavori, di fermarsi a
riflettere sulle conseguenze che quest'opera avrà per l'intero
capoluogo e per il quartiere aostano di Saint-Martin de
Corléans.
Presidente La parola all'Assessore alla istruzione e cultura,
Pastoret.
Pastoret (UV) Nell'interpellanza il Consigliere Lanièce e i
colleghi firmatari dicono ad un certo punto: "Rilevato che le
considerazioni del suddetto Comitato muovono dalla preoccupazione
circa le probabili conseguenze negative che una soluzione
progettuale sbagliata per la copertura del sito archeologico
potrebbe comportare per l'area megalitica di Aosta;" io avevo letto
questa cosa, ma non ero a conoscenza delle ragioni profonde che
muovevano il comitato. Ho avuto l'altro giorno un incontro
televisivo e, nel corso delle chiacchierate che precedono e seguono
questi incontri con il rappresentante responsabile di questo
comitato, rappresentante locale di Italia Nostra, sono state
espresse tre preoccupazioni che cito ed illustro a
quest'Assemblea.
La prima, la copertura del sito creerebbe una difficoltà, un
ostacolo allo scambio dei flussi fra l'energia astrale e le energie
che sembra potersi sprigionare da questo sito, questo è stato detto
pubblicamente, ne prendo atto, non sono un esperto in questo
senso.
La seconda, che è stata citata dal Consigliere Lanièce, la
copertura del sito comporterebbe una variazione del microclima
esterno alla struttura, in particolare questo riguarderebbe la
realizzazione della piazza in materiale lapideo; ciò comporterebbe
dei surriscaldamenti esterni che modificherebbero di alcuni gradi,
di cui non so definire la quantità, la temperatura nel quartiere.
Una domanda precisa è stata posta da parte del Prof. Valletti che
era presente con me a questa trasmissione: "Ma allora anche la
Piazza Chanoux ha del materiale lapideo, si potrebbe immaginare che
la copertura avvenga o in terra battuta o con dell'erba?" perché si
faceva infatti riferimento - e lo ha fatto anche il Consigliere
Lanièce - esclusivamente alla parte di rivestimento esterno.
La terza ragione risiederebbe nel fatto che la progettazione
avrebbe dovuto essere affidata ad un professionista o a dei
professionisti di grande fama perché questo avrebbe consentito -
sulla base della firma che si fosse espressa nella realizzazione di
questo progetto - di renderlo famoso, cosa che succede per il
Guggenheim, per il Centre Pompidou e cose di questo genere.
Da ciò, questo mi permetto di aggiungerlo, ho la sensazione, che
mi si è rafforzata successivamente, che la proposta di un bando
europeo, che era stata presentata da alcuni organi d'informazione,
andrebbe in questo senso: una nuova progettazione legata ad un
professionista di grandissima fama che renda famoso questo sito
legandolo al suo nome. Faccio un'osservazione: l'importanza del
sito deve essere legata all'importanza che esso ha più che alla
firma che ne decreta la
realizzazione…
(interruzione del Consigliere Marguerettaz, fuori microfono)
… sono felice che questo abbia
potuto soddisfare il Consigliere Marguerettaz. Sono state dette
alcune cose nella presentazione del Consigliere Lanièce sempre a
livello introduttivo per quanto riguarda la copertura, oggetto di
questa differenziazione di gradi; è stato affermato che la
copertura avrebbe un solettone di cemento armato e io ripeto quanto
ho avuto modo di vedere e quanto mi è stato illustrato, tutto il
supporto della copertura è fatto in carpenteria metallica, non c'è
una soletta che tiene…
(interruzione della Consigliera Squarzino Secondina, fuori
microfono)
… difatti c'è il dibattito sulla
copertura in erba, in terra o in materiale lapideo, Consigliera
Squarzino.
Per quanto riguarda la vicinanza ai reperti, è stato detto già
in questo Consiglio ed è stato illustrato ancora l'altro giorno che
si tratta di una campata unica. Lo stesso Responsabile di Italia
Nostra ha detto di aver preso visione di questo, che in effetti c'è
stata un'attenzione nelle modifiche nell'allontanare dai reperti la
pericolosità dell'esistenza di questi plinti.
Per quanto riguarda le modifiche, ho avuto modo di dire che le
modifiche che sono state apportate a questo progetto hanno
riguardato richieste precise da parte della Soprintendenza ai beni
culturali.
Il riferimento che invece il Consigliere Lanièce ha fatto alle
delibere di Giunta non concerne delle modifiche progettuali, ma
degli adeguamenti che di volta in volta abbiamo dovuto apportare
agli atti deliberativi sulla base delle esigenze che il Comune di
Aosta ci comunicava in relazione alle sue dotazioni di strumenti
urbanistici e alla necessità di avere i requisiti rispondenti a
questi strumenti. Credo che non possiamo portare responsabilità se
queste risposte non sono state sin dalla prima volta chiare e
incontrovertibili perché erano gli uffici a ciò preposti, non
quelli dell'Amministrazione, ma del Comune di Aosta che ci
chiedevano certe cose. Riteniamo di essere giunti ad una soluzione
definitiva.
Per quanto riguarda più nel particolare le richieste che sono
state avanzate nell'interpellanza, si chiede a che punto è l'iter
per la realizzazione del Progetto "Valletti". Ricordo che
nell'agosto 1998 si è approvato il progetto preliminare del Parco
archeologico nell'area megalitica di Saint-Martin in Comune di
Aosta. Nell'ottobre 1998 si è provveduto a nominare con delibera n.
3512 il responsabile del procedimento, ai sensi dell'articolo 29
della nuova legge regionale n. 11/98 in materia urbanistica;
responsabile del procedimento che è stato individuato nella persona
del dipendente regionale De Gattis Gaetano. La Giunta ha poi
provveduto ad approvare il progetto definitivo con delibera n. 4187
nel novembre 1998.
Come previsto poi nelle tempistiche definite i progettisti
provvedevano alla consegna degli elaborati inerenti il primo lotto
del progetto esecutivo. Tali elaborati sono stati presentati ed
esaminati dai servizi tecnici dei beni archeologici e diagnostica,
però non sono stati portati alla superiore approvazione perché
l'approvazione della parte esecutiva significa anche l'indizione
del bando di gara e dell'appalto, cosa che non possiamo fare fin
quando il Comune di Aosta non avrà approvato il progetto.
C'era anche un altro problema ovvero non era ancora in vigore la
legge regionale che abbiamo approvato in questo Consiglio e che
provvedeva al finanziamento di questo primo lotto. Tale legge è
entrata in vigore il 21 dicembre 1998, si tratta della legge
regionale n. 55.
Con deliberazione di Giunta n. 1385 del maggio 1999 è stato
affidato l'incarico di uno studio e di un'analisi geologica e
idrogeologica per la definizione delle caratteristiche
geomeccaniche del terreno.
Come è stato ricordato, in data 14 giugno, in seguito ai diversi
incontri e chiarimenti con il Comune di Aosta è stata approvata la
procedura d'intesa per quanto concerne la realizzazione dei
parcheggi; la cosa è già stata elencata ed è a conoscenza del
Consigliere, quindi non sto a ripeterla.
Per quanto riguarda la protezione dei reperti rinvenuti e
l'intubamento del canale Ru Meyran, va detto che prima dell'inizio
dei lavori che dovrebbero realizzare l'area, è prevista la messa in
opera di un pacchetto di copertura a protezione e tutela dei
reperti archeologici.
Tutto ciò è stato opportunamente studiato dai tecnici del
Servizio beni archeologici e diagnostica e sarà costituito in
questo modo: verrà steso un telo di materiale plastico ed
impermeabile in entrata che permetterà la fuoriuscita di umidità
verso l'esterno, steso a diretto contatto con i reperti; ci sarà la
stesura di un primo strato di 25 centimetri di sabbia fine
ovviamente emendata da ogni tipo d'impurità terrosa e da inclusi
diversi; una formazione di tavolato continuo, costituito da
tavolati da ponte dello spessore di 5 centimetri; la stesura di un
secondo strato di sabbia come descritto al punto b), altri 25-30
centimetri; la formazione di un ulteriore tavolato continuo come
quello descritto precedentemente messo in opera in senso ortogonale
al precedente e tale protezione è prevista nella zona con presenza
di reperti, compresa l'aratura sacra e le relative pertinenze. Un
intervento particolare riguarderà la tomba dolmenica sopra la
piattaforma triangolare emergente rispetto alle altre strutture
antiche in seguito alla messa in opera del pacchetto precedente
nelle zone perimetrali ed è prevista la realizzazione di una
particolare cassaforma riempita di sabbia fine costituita da un
telaio ligneo in barotti da cantiere opportunamente dimensionati e
chiusa con tavoloni da ponte da 5 centimetri di spessore. Infine,
su tutta questa protezione verrà definito il posizionamento dei
reperti affinché per una qualsiasi ragione non si vada ad
intervenire direttamente in adiacenza degli stessi.
Per quanto riguarda il Ru Meyran, è previsto il completo
rifacimento del tratto del detto Ru in adiacenza alla zona
archeologica lungo via Parigi mediante la posa in opera di tubi
autoportanti in calcestruzzo vibrocompresso, ad alta resistenza,
del diametro di 100 centimetri.
Infine in risposta al terzo punto dell'interpellanza: "Se
ritiene opportuno incontrare il Comitato suddetto, anche alla luce
delle richieste, effettuate dal Comitato stesso, in merito ad un
blocco dei lavori da parte del Ministero ai Beni Culturali e
Ambientali", per quanto riguarda le richieste effettuate dal
comitato, le ha fatte in piena autonomia, ho casualmente incontrato
in quell'occasione il comitato, ma ho dato la disponibilità ad
incontrarli volentieri se ci fossero necessità di chiarimenti,
d'informazioni, di visionare le parti progettuali. Questa
disponibilità è stata data anche dall'Architetto Valletti che si è
detto disponibile ad intervenire qualora ci fosse la necessità di
fornire chiarimenti e questo è quanto.
Ricordo solo ai consiglieri in chiusura una data: il 10 giugno
1969 iniziavano in quell'area gli scavi di ricerca, sono passati
per qualche giorno già più di 30 anni.
Presidente La parola al Consigliere Marguerettaz.
Marguerettaz (Aut) Inizio con il dire che non sono soddisfatto
delle risposte dell'Assessore e non lo sarei stato comunque a meno
che l'Assessore non ci avesse risposto esprimendo la volontà di un
ripensamento, cosa che escludevo già in partenza se non altro per
quella dichiarazione che ha fatto in conclusione del suo intervento
e cioè che, essendo tanti anni che quell'area giace in queste
condizioni, se anche non siamo riusciti a fare qualcosa di
eccezionale, comunque bisogna mettere fine a questa situazione che
è un po' la filosofia che mi è parso di vedere su questa vicenda
durante tutto il suo iter, perlomeno da quando l'ho seguita io in
quest'aula.
Non si può tenere ancora lì quest'area, questa è la filosofia
che ha guidato tutte le scelte nonostante più o meno ufficiali
storcimenti di naso di fronte alle varie proposte progettuali che
via via ci venivano presentate. Proposte progettuali sulle quali
l'interpellanza si dirigeva e alla quale interpellanza l'Assessore
ha dato risposte puntuali su determinate questioni e meno su altre
perché se è vero che ci ha fornito diverse date sulla questione
iter, quindi approvazione progetto di massima, nomina del
responsabile del provvedimento, progetto definitivo, lotto
esecutivo, eccetera, ha tuttavia glissato su una questione che
meritava una maggiore attenzione ed è quella delle modifiche che la
Giunta sta assumendo di fronte ad un elaborato progettuale sul
quale questo Consiglio si è bene o male pronunciato approvando la
legge di finanziamento del progetto stesso.
L'Assessore ha glissato dicendo che le modifiche non sono
modifiche progettuali che vengono su richiesta del Comune di Aosta
in base alle sue normative urbanistiche, di traffico, eccetera.
Sicuramente sarà così, rimane comunque il fatto che quell'area,
Comune di Aosta, urbanistica, traffico, quello che lei preferisce,
da come appariva secondo quello che io, ma anche altri colleghi
hanno potuto vedere nel momento dell'elaborazione del progetto di
massima, sta peggiorando. Se quell'area, così come pensavamo
diventasse quando vedemmo l'ultimo progetto e quando non io ma la
maggioranza di questo Consiglio approvò questa legge, ci sembrava
non bellissima, oggi con quelle modifiche sulle quali l'Assessore
glissa diventa ancora più brutta.
Sarebbe interessante capire come mai a distanza di pochissimi
mesi la Giunta assume due delibere che riguardano il problema dei
parcheggi che non è un problema così piccolo, ne abbiamo parlato
per ore qua dentro della questione viabilità e parcheggi relativi a
come si voleva andare a modificare quell'area, ma dicevo che a
distanza di pochi mesi la Giunta regionale assume una delibera in
cui dice alcune cose, ma prima di leggere quanto vi è scritto,
faccio un piccolo promemoria per i consiglieri: il progetto ultimo
che ho visto io, ma credo che tutti noi abbiamo visto gli stessi
elaborati, prevedeva i parcheggi su via Parigi e sul campo di bocce
che sta ad est della vecchia Chiesa di Saint-Martin.
Dicevo che a febbraio di quest'anno la Giunta dice nella
delibera che i parcheggi necessari verranno individuati nell'area
libera di fronte all'ex Maternità con la costruzione di un piazzale
in superficie e già questa costruzione di un piazzale in superficie
mi fa pensare ad un impatto nuovo. Sempre la stessa delibera dice
che nell'ipotesi che tale soluzione risulti insufficiente, verrà
presa in considerazione l'area oggi di pertinenza dell'ex Centrale
del latte, quindi qui si presuppone che non vi sia un impatto, cioè
si va a recuperare anche se un po' lontano, ma i turisti sono
abituati a camminare…
Questo a febbraio. Dieci giorni fa un'altra delibera di Giunta,
relativa ai parcheggi, dice: tenendo conto che i parcheggi
necessari verranno individuati nelle aree libere, mediante la
costruzione di due piazzali in superficie, fra l'altro per la prima
volta non si dice dove saranno localizzati, piazzali in superficie
in ciò che questo Consiglio ha visto non esistevano; a febbraio ne
nasce uno, a giugno ne nascono due. Non so cosa saranno questi
piazzali in superficie, non so dove saranno, quali dimensioni
avranno, ma così come voi scrivete sulle delibere di Giunta il
tutto fa pensare che quella zona sarà ulteriormente deturpata.
Devo dire che l'unica cosa che mi ha fatto piacere della
risposta all'interpellanza è stato quando l'Assessore è sceso nei
dettagli di come verranno custoditi i reperti durante i lavori di
questo parco archeologico, informazioni che mi sono sembrate, pur
non essendo un tecnico, molto dettagliate e fatte con particolare
attenzione. In conclusione, ogni volta che parliamo di questo
problema sembra che vogliamo non far realizzare nulla su
quell'area. Non ho problema a dirlo, l'ho detto già quando
discutemmo a suo tempo, però quella è stata una battaglia persa;
adesso ci sono dei comitati di liberi cittadini che intendono
muoversi su altri fronti, sono liberi di farlo.
Il mio compito è quello di fare il consigliere di opposizione,
cerco di svolgerlo quando il Consiglio assume una legge quale
quella che ha assunto e la Giunta approva un progetto quale quello
che ha approvato, se ne fa carico di responsabilità, ma stiamo
attenti, lo dico rivolto a tutti i consiglieri, che la Giunta -
così come invece a noi è parso faccia - modifichi strutturalmente
gli interventi sull'area di Saint-Martin con atti che lasciano
molte perplessità perché non credo, anche se l'Assessore ha
scaricato la responsabilità sul Comune di Aosta, che dal 10 agosto
1998 al 14 giugno 1999 il Comune di Aosta abbia cambiato tre volte
le sue impostazioni urbanistiche; mi sembra fuori da ogni logica.
Temo piuttosto che da parte non tanto del Comune di Aosta, ma
dell'Amministrazione regionale, la quale non lo ammetterà mai
perché ormai lì lo scontro era fra chi diceva che quello era un
progetto pressoché perfetto e chi magari altrettanto
strumentalmente diceva che non c'era niente che andava bene, ma è
successo che da parte di quelli che sostenevano la perfezione di
questo progetto, oggi, perlomeno dal punto di vista di cosa
succederà in quell'area per quanto riguarda la viabilità,
l'urbanizzazione e i parcheggi, si pensa che forse quel progetto
non era così ideale.
Presidente La seduta è sospesa, riprendiamo i lavori alle
16,00.
La seduta è tolta.
