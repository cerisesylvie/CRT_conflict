Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.



Oggetto del Consiglio n. 1088 del 10 marzo 2010 - Resoconto
OGGETTO N. 1088/XIII - Interpellanza: "Istituzione del
fascicolo sanitario elettronico".
Interpellanza
Premesso che tra gli obiettivi del Piano regionale per la
salute e il benessere sociale 2006-2008 figura l'estensione della
rete dei sistemi informativi sanitari e sociali;
Constatato che l'interconnessione e l'interoperabilità delle
strutture sanitarie e sociali nonché l'interscambio di dati tra le
medesime e tra esse e gli utenti non ha ancora raggiunto livelli
performanti, nonostante lo stanziamento di importanti risorse
finanziarie (oltre 4,2 milioni di euro nel triennio
2009-2011);
Appreso che già diverse strutture ospedaliere e aziende
sanitarie d'Italia utilizzano o, almeno, stanno sperimentando il
fascicolo sanitario elettronico, un dossier contenente tutti i dati
sulla salute del paziente, consultabile tramite un computer da
personale sanitario autorizzato e finalizzato allo scambio e
all'aggiornamento rapido delle informazioni mediche nonché al
miglioramento dei processi di cura;
Considerato che il Ministero della Salute intende introdurre
il fascicolo sanitario elettronico in tutti gli ospedali italiani
entro il 2012;
Visto il recente rapporto FIASO (gennaio 2010) sulla Sanità
on line, dove risulta che la Valle d'Aosta è ancora inadempiente in
merito all'istituzione del fascicolo sanitario elettronico e non
dispone di un portale per l'accesso immediato ai servizi da parte
di operatori sanitari e cittadini;
Richiamate le risposte fornite dall'Assessore delegato a
un'interpellanza dello scrivente gruppo consiliare nel corso della
seduta del 28 gennaio 2009;
tutto ciò premesso, il sottoscritto Consigliere
regionale
Interpella
l'Assessore delegato per conoscere:
1) per quali ragioni la Valle d'Aosta non ha attivato i
servizi di cui in Premessa;
2) entro quando l'assessore intende dare corso e adempimento
all'obiettivo nazionale di realizzare un efficiente sistema
sanitario informatizzato anche nella nostra regione, istituendo
altresì il fascicolo sanitario elettronico;
3) se il sistema sanitario valdostano riuscirà a disporre dei
fascicoli sanitari elettronici entro il 2012.
F.to: Tibaldi
Presidente
- La parola al Consigliere Segretario
Tibaldi.
Tibaldi (PdL)
- Grazie, Presidente. L'efficienza della
sanità sia italiana, sia valdostana passa anche attraverso
l'utilizzo efficace e funzionale delle reti informatiche. Sulla
base di un recente censimento, di cui abbiamo avuto rassegna stampa
e copia e che riguarda le aziende sanitarie e ospedaliere che
stanno utilizzando il fascicolo sanitario elettronico, risulta in
un prospetto realizzato su scala regionale che la Valle d'Aosta
abbia ricevuto semaforo verde per quanto riguarda l'anagrafe
sanitaria e la prescrizione elettronica, invece non abbia semaforo
verde, ma ci siano solo delle caselle bianche sia per quanto
riguarda il fascicolo sanitario elettronico, sia per quanto
riguarda il portale di accesso ai servizi, a differenza di altre
Regioni (in particolare 7 Regioni italiane) che stanno conducendo
un'attività di avanguardia in questa materia per accelerare la
conoscenza dei dati medici riguardanti i vari pazienti e
trasferirli fra operatori sanitari, per rendere più efficace
effettuare indagini diagnostiche, oppure conoscere la storia
sanitaria, i referti, le ricette e i ricoveri delle persone che di
volta in volta devono ricorrere alle strutture sanitarie pubbliche.
Per avere qualche informazione in più, Assessore Lanièce, ci siamo
premuniti di fare un'interpellanza, anche perché l'obiettivo del
Ministro della salute è quello di introdurre il fascicolo sanitario
elettronico in tutti gli ospedali italiani entro il 2012, con il
comprensibile e notevole beneficio per i cittadini, che eviteranno
inutili file agli sportelli, vedranno ridursi anche le liste di
attesa generali e poi riceveranno cure più efficaci, perché in
definitiva saranno prescritte da medici che sono state
tempestivamente informati.
Sappiamo che la Regione Valle d'Aosta non lesina risorse nel
settore dell'informatizzazione territoriale, anche quella
sanitaria; da dati reperiti da sue informazioni nel triennio
2009-2011, sono stati stanziati oltre 4.200.000 di euro per
favorire l'interscambio di dati fra le varie strutture sanitarie
operanti sul territorio. Vorremmo quindi capire: perché la Valle
d'Aosta non figura fra le Regioni virtuose che stanno operando in
questa direzione nonostante le risorse citate;
"entro quando
intende dare corso e adempimento all'obiettivo nazionale di
realizzare un efficiente sistema sanitario informatizzato anche
nella nostra regione, istituendo altresì il fascicolo sanitario
elettronico"
e
"se prevede che il sistema sanitario
valdostano
- e le strutture ospedaliere in esso presenti -
riuscirà a disporre dei fascicoli sanitari elettronici entro il
2012"
, data fissata dal Ministero della salute.
Presidente
- La parola all'Assessore alla sanità, salute
e politiche sociali, Albert Lanièce.
Lanièce A.
- Grazie, Presidente. Ringrazio il collega
Tibaldi per questa interpellanza. Spiego ora le incongruenze
esistenti su tale documento che è stato citato, perché mi permette
di ribadire il forte impegno dell'Amministrazione in tale settore,
nell'ambito dell'informatizzazione di tutto il sistema sanitario.
Sono stati citati dei progetti: "Partout sanità" che permetteranno
l'introduzione della telemedicina in modo importante sul territorio
e, per quanto riguarda il fascicolo sanitario elettronico, invece
comunico che siamo fra le prime Regioni in Italia.
Per quanto riguarda il documento FIASO citato
dall'interpellanza, è un documento della Federazione italiana
aziende sanitarie ospedaliere e fa riferimento "a dati in proprio
possesso", dati che non sono stati aggiornati (sono andato a
guardare a fondo questo documento) in merito alla programmazione
regionale in materia di fascicolo sanitario elettronico, in quanto,
contrariamente a quanto indicato nella tabella 1 del documento
citato (dove non appare nulla sulla Valle d'Aosta), la nostra
Regione è invece fra le prime ad avere programmato la realizzazione
del fascicolo sanitario elettronico e ad avere avviato da tempo la
gestione informativa di parte dei contenuti informativi, necessari
alla costituzione dello stesso fascicolo, ovvero referti, anagrafe
assistiti, prescrizioni in fase di avvio con la SOGEI, che è la
struttura ministeriale che gestisce tutto l'aspetto
dell'informatizzazione, lettere di dimissioni ed emergenza-urgenza.
Tale attività, come riconosciuto dallo stesso Ministero competente,
vede la nostra Regione in prima linea e completamente allineata con
le politiche nazionali e regionali, definite nei relativi tavoli
tecnici, tra cui si cita il tavolo della sanità elettronica. Si
ricorda che il sistema di collegamento dei medici di base e dei
pediatri di libera scelta e degli stessi con l'ospedale rappresenta
un
atout
di cui poche altre Regioni dispongono e la base di
qualsiasi innovazione che miri a realizzare il fascicolo sanitario
elettronico. In questa ottica l'Assessorato regionale e l'Azienda
USL si sono attivati in questi anni, al fine di completare
l'integrazione dei sistemi informativi esistenti e di disporre di
tutte le informazioni relative agli eventi sanitari in tutte le
sedi e forme in cui le stesse si manifestano: ospedali, RSA,
microcomunità, a domicilio, 118, pronto soccorso, poliambulatori e
consultori, fermo restando che le azioni di cui sopra sono alla
base di qualsiasi dossier clinico completo di un paziente e che la
nostra Regione, anche in virtù delle ridotte dimissioni, risulta
essere una delle poche Regioni quasi completamente integrate dal
punto di vista informatico. È necessario precisare che in questo
contesto la Regione si è impegnata, oltre a sperimentare la ricetta
elettronica ospedaliera, ad introdurre il fascicolo sanitario
elettronico a livello regionale.
Per quanto riguarda la seconda domanda:
"entro quando
l'Assessore intende dare corso e adempimento all'obiettivo
nazionale..."
. Premesso che la normativa nazionale di
riferimento è ancora in via di definizione, la Giunta regionale con
deliberazione n. 1976 del 17 luglio 2009, in attuazione
all'obiettivo 26 del Piano per la salute e il benessere sociale,
attività A, ossia favorire l'accesso ai servizi da parte del
cittadino, ha affidato specifico incarico alla società Altran
S.p.A., che ha maturato e affinato un'esperienza qualificata a
livello internazionale e nazionale per la definizione di specifiche
linee guida tecniche da adottare a livello regionale nei confronti
dell'Azienda USL per lo sviluppo e l'integrazione dei propri
sistemi informativi, al fine di costituire il fascicolo sanitario
elettronico, nonché per la progettazione di una specifica
infrastruttura di cooperazione applicativa fra USL, Regione e Stato
nell'ambito del Sistema Pubblico di Connettività. Dopo un
approfondito lavoro, calato sulla realtà regionale e nello
specifico dell'azienda USL, la società Altran ha recentemente
consegnato le linee guida, che ho qui, per il fascicolo sanitario
elettronico e la progettazione per lo sviluppo della cooperazione
applicativa. Detti documenti sono al vaglio degli uffici competenti
dell'Assessorato e della Direzione sistemi informativi e, una volta
accettati, verranno ufficialmente adottati dalla Giunta
regionale.
In merito al fascicolo sanitario elettronico, è stato preso in
considerazione come modello di riferimento quello della regione
Toscana e si è tenuto conto delle specifiche direttive del garante
della privacy. Il documento definisce l'architettura regionale che
prevede che i dati restano fisicamente nelle strutture originanti e
viene messo in rete, attraverso specifici protocolli, solo il loro
indirizzo. Su questa base si realizza un sistema di ricerca dove
accedono con l'identificazione della persona, si ricevono i
collegamenti e i documenti clinici relativi alla persona, che sono
sparsi sui sistemi informativi delle strutture sanitarie che li
custodiscono.
Per quanto riguarda il cronoprogramma, si ribadisce che la
Regione è intenzionata a partire con il fascicolo sanitario
elettronico anticipando le tempistiche previste a livello nazionale
e comunque entro il 2012.
Relativamente al portale per l'accesso ai servizi socio-sanitari
per i cittadini e per gli operatori, si segnala che, tenuto conto
del rapporto 1:1 fra Regione e Azienda, l'accesso avviene dai
rispettivi siti Web istituzionali dell'Azienda e
dell'Amministrazione regionale. Tutti e due gli enti si stanno
attivando per riorganizzare, implementare e razionalizzare i
contenuti dei rispettivi siti, al fine di facilitare l'accesso
all'informazione e ai servizi da parte dei cittadini in un'ottica
di semplificazione e di trasparenza.
Presidente
- La parola al Consigliere Segretario
Tibaldi.
Tibaldi (PdL)
- Ringrazio l'Assessore per la risposta. Ci
permettiamo di fare alcune considerazioni. Innanzitutto sul forte
impegno finanziario della Regione in materia di informatizzazione
non abbiamo dubbi, perché lo abbiamo visto nei bilanci, di
conseguenza sappiamo che ci sono soldoni a disposizione in questo
settore. La sua risposta tende - non dico smentisce - a confutare
il rapporto che ho citato, ma in realtà devo dire che quello che
lei ha detto, che immagino sia coerente con quello che si sta
facendo, è diverso da quello che si legge in questo rapporto. Il
rapporto della FIASO innanzitutto è di metà gennaio ed è un
rapporto che attinge i dati dal Ministero della salute, quindi sono
dati ufficiali; sulla base di questi dati ufficiali, si evince che
le ultimissime rilevazioni dicono che sono 7 le Regioni con la
diffusione del fascicolo in oltre il 75 percento di aziende
sanitarie locali e aziende ospedaliere. La sua risposta allora ha
confermato che da noi non esiste ancora il fascicolo sanitario
elettronico...
(interruzione dell'Assessore Albert Lanièce, fuori
microfono)
...7... dati ministeriali, ma non è il caso di entrare in
polemica su questo punto. Mi fa piacere che lei abbia letto anche
tale rapporto, comunque su tali rapporti comparati regionali o i
dati del Ministero non comprendono i nostri dati correttamente - e
in tal caso è opportuno che la Regione attraverso le sue strutture
dia tempestivamente e completamente i dati che sono in suo possesso
-, altrimenti ci sono delle informazioni che sono sbagliate e
questo non va a beneficio dell'immagine della Valle d'Aosta, che
invece lei dice essere tra le prime in Italia in tale settore.
Quello che leggo in questo rapporto, stavo dicendo, e quello che
lei oggi ha detto non sono immediatamente correlabili, perché da
una parte leggo che il fascicolo è già diffuso in 7 regioni, mentre
lei dice che siamo fra le prime Regioni ad esserci attivate - però
con una delibera dello scorso anno è stato dato un incarico alla
società Altran (se ho capito bene) di tracciare le linee guida del
fascicolo -, che queste linee guida sono state consegnate poco
tempo fa, sono all'esame degli uffici competenti, poi ci sarà una
decisione della Giunta. Nella sua ultima risposta precisa che il
fascicolo in Valle d'Aosta sarà anticipato rispetto alla data del
2012 se possibile e comunque sarà introdotto entro il 2012. La sua
risposta da questo punto di vista quindi è congruente con quanto
rilevato nel rapporto, ossia che in Valle d'Aosta non c'è ancora il
fascicolo. A parte questo, comunque siamo contenti che la Valle
d'Aosta si sia attivata per addivenire all'utilizzo intelligente
dell'elettronica e dell'informatica anche nella sanità.
Lei si ricorderà che già lo scorso anno presentammo
un'interpellanza che evidenziava delle potenzialità non sfruttate
dalla nostra Regione, precisamente quando si parlava dell'anagrafe
dei dati relativi ai portatori di disabilità, in rapporto a quel
contratto di appalto che era stato rinnovato da poco sui trasporti
per disabili, dove c'era stata una grande difficoltà da parte del
nuovo gestore nel reperire i dati dal precedente gestore, perché
non c'era stata una traslazione materiale dal vecchio al nuovo
gestore. Mi ricordo che in quest'aula allora si disse:
"come mai
con tutte le potenzialità informatiche che abbiamo questi dati non
sono immediatamente gestibili da un'anagrafe centralizzata?"
;
poi, chiunque sia il gestore, essi vengono traslati senza alcuna
difficoltà... Mi ricordo che questo fu un esempio non piacevole, ma
che individuò un handicap della Regione in questo settore. Oggi
parliamo di fascicolo, di informatizzazione sanitaria, oggi lei ha
ribadito la volontà di utilizzarla in maniera sempre più
efficiente; ne prendiamo atto favorevolmente e, se ci sono delle
incongruenze, la invitiamo a comunicare al Ministero della salute o
alla FIASO che questi dati, a suo avviso, non sono esatti.
