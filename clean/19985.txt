Classificazione
SPORT E TEMPO LIBERO
Enti e Società sportive


Resoconto integrale del dibattito dell'aula
Oggetto del Consiglio n. 3166 del 14 aprile 2003 - Resoconto
OGGETTO N. 3166/XI Ritiro di interpellanza: "Futuro delle
attività del "Circolo culturale sportivo Cogne" nell'area di
Chavonne".
Interpellanza Preso atto di quanto è stato oggetto di confronto
in sede di Consiglio regionale e della 2a Commissione consiliare
competente, in merito alla situazione economica e finanziaria in
cui è venuto a trovarsi il "Circolo Culturale Sportivo Cogne" di
Aosta;
A conoscenza della lettera raccomandata inviata in data 12 marzo
u.s. dal Direttore del Dipartimento Legislativo e Legale della
Regione al C.C.S.-Cogne in merito all'occupazione dell'area sita in
Comune di Villeneuve - Loc. Chavonne;
A conoscenza, altresì, della comunicazione del Comune di
Villeneuve del 27 marzo u.s.;
Visto il programma delle manifestazioni sportive e culturali
previste nell'area di Chavonne per l'anno 2003, portato a
conoscenza dal Comune di Villeneuve in data 21/01/2003;
il sottoscritto Consigliere regionale
Interpella
il Presidente della Regione per conoscere:
1) se, e come, intende intervenire per permettere al
C.C.S.-Cogne di portare a termine il calendario delle
manifestazioni previste per l'anno in corso nell'area di Chavonne,
ceduta dalla Regione in comodato al Comune di Villeneuve;
2) se, e come, intende intervenire sul piano
economico-finanziario al fine di evitare la chiusura del Circolo
stesso (ciò a seguito del confronto già avvenuto in Consiglio
regionale ed a livello di 2a Commissione Consiliare, nonché alla
luce della documentazione fatta pervenire dal C.C.S. stesso ai
Consiglieri regionali).
F.to: Beneforti
Presidente
La parola al Consigliere Beneforti.
Beneforti (PVA-cU)
Questa interpellanza è stata
presentata perché richiesta dai rappresentanti del Circolo
culturale e sportivo Cogne, i quali erano preoccupati della
situazione in cui venivano a trovarsi a seguito sia della lettera
raccomandata inviata al circolo in data 12 marzo dall'Ufficio
legale della Regione, sia dalla comunicazione del Comune di
Villeneuve del 27 marzo scorso. Queste lettere sono richiamate in
premessa di questa interpellanza. Ieri sono stato informato dagli
stessi dirigenti del circolo che, dopo la presentazione di questa
iniziativa fra le parti, è stata trovata un'intesa, un punto di
incontro con il Comune di Villeneuve, pertanto, come mi avevano
invitato a presentare l'interpellanza, mi hanno invitato in questo
caso a ritirarla e io la ritiro. Dato che l'accordo è stato
raggiunto e potranno sviluppare il programma che avevano previsto
per l'anno in corso, sono felice che questa intesa sia stata
raggiunta.
Resta comunque il problema economico finanziario del circolo,
che è già stato affrontato sia in questa sede che in sede di
commissione consiliare. Le rivolgo pertanto una raccomandazione,
Presidente: non abbandonate il circolo a sé stesso, il danno
sarebbe troppo grande. Non lasciate morire un'istituzione che è da
cinquant'anni in Valle d'Aosta. Tenete presente ciò che ha
rappresentato e ciò che rappresenta per la comunità valdostana, in
particolare per coloro che non avrebbero altre alternative per
esprimere le loro capacità culturali ed anche sportive. Presidente,
prima che la legislatura termini, prenda qualche iniziativa e
rassicuri i dirigenti del CRAL Cogne che la Regione, come c'è stata
nel passato, ancora oggi è vicina a loro per cercare di risolvere
il loro problema. La ringrazio e ritiro l'interpellanza.
Il Consiglio prende atto.
