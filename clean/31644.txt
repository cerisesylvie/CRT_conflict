Classificazione
CASA DA GIOCO



Oggetto del Consiglio n. 637 del 24 giugno 2009 - Resoconto
OGGETTO N. 637/XIII - Approvazione del bilancio al 31
dicembre 2008 della Gestione straordinaria in liquidazione a norma
dell'art. 8 della l.r. 21.12.1993, n. 88 e successive
modificazioni.
Il Consiglio
Premesso che la legge regionale 21 dicembre 1993, n. 88
recante "Istituzione della Gestione Straordinaria per l'esercizio
della Casa da Gioco di Saint-Vincent", come modificata con legge
regionale 7 giugno 1999, n. 13, prevede, all'articolo 8, che la
Gestione Straordinaria presenti all'approvazione del Consiglio
regionale il bilancio consuntivo dell'attività svolta, comprensivo
della relazione del Collegio dei revisori e della relazione della
società di revisione;
Richiamata la legge regionale 30 novembre 2001, n. 36 -
Costituzione di una società per azioni per la Gestione della Casa
da Gioco di Saint-Vincent e, in particolare, l'articolo 13 che ha
avviato, contestualmente alla costituzione di una società, la
procedura di liquidazione della Gestione Straordinaria;
Preso atto che con lettera n. 3935/GAB del 27 aprile 2009 il
liquidatore della Gestione Straordinaria in liquidazione ha
trasmesso al Presidente della Regione il Bilancio della stessa
società chiuso al 31 dicembre 2008, composto da Stato Patrimoniale,
Conto Economico e Nota Integrativa e accompagnato dalla Relazione
sulla Gestione del Liquidatore, dalla Relazione della Società di
Revisione e dalla Relazione del Collegio dei Revisori dei
Conti;
Richiamata la deliberazione della Giunta regionale n. 3830 in
data 30 dicembre 2008, concernente l'approvazione del bilancio di
gestione, per il triennio 2009/2011, con attribuzione alle
strutture dirigenziali di quote di bilancio e degli obiettivi
gestionali correlati e di disposizioni applicative;
Visto il parere favorevole di legittimità rilasciato dal
Coordinatore del dipartimento bilancio, finanze e patrimonio, ai
sensi del combinato disposto degli articoli 13, comma 1, lettera
e), e 59, comma 2, della legge regionale 23 ottobre 1995, n. 45,
sulla presente deliberazione;
Visto il parere della IV Commissione consiliare
permanente;
Delibera
di approvare l'allegato bilancio al 31 dicembre 2008 della
Gestione straordinaria in liquidazione a norma dell'articolo 8
della l.r. 21 dicembre 1993, n. 88 e successive
modificazioni.
Allegati
(omissis)
Président
- La parole à l'Assesseur au budget, aux
finances et au patrimoine, Lavoyer.
Lavoyer (FA)
- Grazie, Presidente. La Casino de la Vallée
Gestione straordinaria è stata istituita nel 1993 con legge n. 88;
con legge n. 36/2001, con la quale è stata istituita la Casino de
la Vallée s.p.a., è iniziata contestualmente la liquidazione della
Gestione straordinaria. La legge n. 88/1993 stabilisce che la
Gestione straordinaria ha personalità giuridica di diritto privato,
così la Gestione straordinaria può essere inquadrata come una
società di diritto regionale. Questa premessa è utile a inquadrare
l'attività che viene svolta dal Consiglio regionale,
nell'affrontare la discussione odierna, facendo un parallelo con il
diritto societario. Al Consiglio regionale è affidato quindi un
ruolo assimilabile all'assemblea degli azionisti.
Venendo ora nel contenuto specifico dell'atto, come ben
precisato nell'allegata relazione del liquidatore, la procedura di
liquidazione non ha, ad oggi, altra incombenza che quella di
gestire i contenziosi. Dal bilancio della Gestione straordinaria si
evidenzia una perdita per l'anno 2008 determinata in un 1.395.000
euro, determinati prevalentemente dalle spese legali per 1.400.000
euro. La situazione attuale della cassa presenta una disponibilità
di 413.000 euro, permettendo alla società, ancorché con risultato
economico negativo, di rinviare almeno al 2010 il provvedimento di
copertura a perdita.
Président
- La parole au Conseiller Lattanzi.
Lattanzi (PdL)
- Grazie, Presidente. Interveniamo per non
lasciar passare un provvedimento come questo nel silenzio del
Consiglio, in quanto, almeno un commento politico, non tanto
giuridico, perché di giuridico c'è tanto in questo bilancio, nel
senso che nella relazione del liquidatore ci sono dalla lettera A
alla lettera R l'elenco dei contenziosi con un solo soggetto, a cui
si aggiungono altri 3-4 contenziosi di minor portata con ex
dipendenti ed è evidente che - come ha detto l'Assessore - ormai
questa Gestione straordinaria si configura straordinaria solo per
il numero dei contenziosi che sta gestendo.
Noi non vogliamo addentrarci in un giudizio
tecnico-giuridico-finanziario, perché la situazione è complessa, le
Commissioni competenti - sia la II che la IV - hanno avuto modo
nelle settimane passate di tentare di conoscere, di capire la
questione. Quello che al momento si è potuto comprendere, perlomeno
quello che noi abbiamo compreso, è che qualcosa non ha funzionato
nei rapporti che nel '95 regolavano il trasferimento di alcuni
beni, mobili, immobili e soprattutto patrimoniali, fra Sitav e
Gestione straordinaria. E qui c'è una sentenza, l'unica che è stata
emessa, che ha condannato purtroppo la Gestione straordinaria a
pagare; c'è l'attesa di un appello che in questo momento stiamo
aspettando e lì ci siamo fermati, perché poi la questione, come
tutti sappiamo, è esplosa in un contenzioso multiplo; da una parte,
da chi - il privato - ritiene di essere stato leso nei suoi diritti
e adduce una serie di richieste di penali, che sono anche fondate
su un contratto che, ahimè, esiste e che prevedeva penali da un
miliardo al mese, da 100 milioni al giorno per ritardati
trasferimenti di questi dati, di questi beni, e di copiature di
questi dati che purtroppo si sono rilevate esserci e, dall'altra,
il liquidatore che cerca di portare avanti una linea "di difesa" da
questi attacchi che diventa sempre più - per quanto ci riguarda -
imbarazzante, non fosse per altro per l'impostazione che è stata
data a questo processo.
Ci rendiamo perfettamente conto che sotto l'aspetto politico non
è facile affrontare questo tema, non abbiamo visto nel bilancio
della Gestione straordinaria degli accantonamenti straordinari per
questo contenzioso, che è di fatto straordinario per le cifre:
siamo arrivati a circa oltre i 500 milioni di richiesta danni, che
poi potranno anche ridursi a cifre più ragionevoli, come diceva lo
stesso difensore della controparte, però immagino che dalla
richiesta di 500 milioni non si pensi che la ragionevolezza siano i
tre milioni e mezzo che sono stati imputati nella prima causa,
perché le altre saranno da vedere.
Ci limitiamo semplicemente, essendo un giudizio politico, a
prendere atto della certificazione della qualità della contabilità
espressa dal collegio dei revisori dei conti, che dice che sotto
l'aspetto formale il bilancio è ok, e su un passaggio
significativo, a nostro avviso, politicamente delicato, che
andrebbe verificato con più attenzione, quello della Deloitte - la
società di certificazione dei bilanci - che nel capoverso 3
dell'allegata relazione dice:
"Per quanto indicato nel paragrafo
2, il nostro esame non consente di escludere che la Regione
autonoma Valle d'Aosta, ente istitutivo della Gestione
straordinaria, anche alla luce dei rilevanti contenziosi descritti
nella relazione del liquidatore, debba procedere all'emissione di
ulteriori somme, necessarie per il pagamento di tutti i debiti
sociali, anche in misura superiore al deficit patrimoniale che è
stato evidenziato nel bilancio il 31.12.2008, pari a
1.100.000".
Ecco, noi esprimiamo questa preoccupazione, che esprime anche
evidentemente la società certificatrice, perché è evidente che la
Regione a doppio balzo è direttamente coinvolta in termini di
garanzie patrimoniali, ma neanche la Regione ha risorse così
ingenti accantonate per affrontare questo contenzioso, quindi la
questione è delicata. Mi fermo soltanto al giudizio di questo
bilancio e tralascio tutto il resto, perché la situazione è
talmente complessa che saranno probabilmente i legali... so che ci
sono delle lettere di richieste di incontri per trovare una via di
uscita da questa cosa e, per quanto riguarda i contribuenti
valdostani, auspico che una via di uscita si trovi al costo più
basso possibile, però mi limito a certificare che, al di là dei
contenziosi, la partita finanziaria più importante di questa
questione sono le parcelle degli avvocati. Non più tanto, lo dico
per correttezza, la parcella del liquidatore che si è ridotta
sensibilmente a cifre che evidentemente sono da liquidatore in fase
di liquidazione, però questo è un cadavere che mangia tutti i
giorni, tre volte al giorno e che produce costi in
continuazione!
Auspichiamo che da una parte i contribuenti valdostani non
debbano pagare troppo errori che sono evidenti, che sono stati
commessi nel passato, nel termine delle relazioni contrattuali con
questa società, e sono evidenti perché il tribunale ne ha già
certificati una parte e chi ha ricorso, non ha ricorso perché
quella cifra gli andava bene, ma perché era troppo poca e quindi ne
vuole di più! Non ha ricorso la Gestione straordinaria, perché la
Gestione straordinaria avrebbe anche accettato di chiudere a 3,5
milioni, evidentemente chi ricorre non ha accettato quella quota e
pensa di portarne a casa molti di più. Ci limitiamo a dire soltanto
che è evidente che questa cosa va affrontata, va chiusa, perché
vedere uno studio legale che negli ultimi cinque anni ha portato a
casa fra i 6 e 7 milioni di euro di parcelle solo quasi
esclusivamente gestendo questi contenziosi, diventa veramente
imbarazzante da giustificare anche ai nostri contribuenti!
Auspico quindi che le lettere che adesso stanno circolando di
richieste di incontri si possano tradurre in un dialogo, e se
questo non fosse, che si possa uscire da questa cosa il più presto
possibile, perché il tassametro qui gira. Ripeto, questa è
veramente un'azienda che non dovrebbe più esistere da almeno sei
anni, invece è ancora qua che, purtroppo, costa!
Président
- La parole au Vice-président Chatrian.
Chatrian (VdAV-R)
- Due brevi considerazioni. L'anno
scorso nello stesso periodo affrontavamo il bilancio del 31.12.2007
e, analizzando, l'intervento dell'Assessore è
tel quel
:
liquidatore da una parte e, dall'altra, la perdita di esercizio.
Noi, come commissione, abbiamo audito il liquidatore più di una
volta e abbiamo audito anche l'avvocato Rappazzo. Testuali parole
del liquidatore... e prendiamole per buone in quanto il suo ruolo è
quello, sempre in commissione abbiamo chiesto delucidazioni,
abbiamo chiesto informazioni ulteriori... la sua risposta è stata
al momento
tranchante
, in quanto ci ha detto:
"oggi, alla
luce degli atti giudiziari, non posso che dire che non si può
transare e se si può, alla cifra di 5 milioni di euro...
eventualmente qualche interesse di valutazione"
. Questo è
quanto il liquidatore ci ha illustrato in IV Commissione.
È stato detto bene dal collega, una perdita di esercizio di
nuovo importante, non come quella del 2007, ma assolutamente
importante, circa 1,4 milioni di euro; 1,437 milioni di euro sono
le spese legali, quindi la voce tendente al 100 percento, e poi un
prospetto che ci è stato proposto, dove si fa il punto della
situazione dal '97 ad oggi, dove vediamo le spese legali, vediamo
le spese del liquidatore. Ma, ahimè, oggi niente di nuovo sotto il
sole, tranne una posizione chiara per quanto riguarda il
liquidatore, quella che al momento - secondo il liquidatore -
l'Amministrazione non ha alcuna possibilità, alcuna eventualità di
poter transare oltre a quei 3,6 milioni di euro dettati da atti
giudiziari. Questo è quanto noi apprendiamo ed è quanto noi
possiamo adesso mettere nero su bianco.
Aspettavamo un prosieguo diverso e, un anno dopo, ci troviamo di
nuovo a ridire praticamente in quest'aula le stesse cose; questa
parentesi non si chiude, ma è una parentesi importante che costa al
sistema pubblico.
Président
- S'il n'y a pas d'autres qui veulent
intervenir, je ferme la discussion générale.
La parole à l'Assesseur au budget, aux finances et au
patrimoine, Lavoyer.
Lavoyer (FA)
- Ringrazio coloro che sono intervenuti,
possiamo prendere atto anche delle suggestioni di tipo politico, ma
oggi siamo di fronte ad un atto che è veramente tecnico, dove
l'atteggiamento del Consiglio non può essere che quello di
approvazione di questo documento. Non penso che sia la sede questa
per riaprire il dibattito sul casinò e sui contenziosi.
Invito quindi il Consiglio ad approvare questo bilancio della
Gestione straordinaria in liquidazione, che non può essere che un
atto dovuto.
Président
- La parole au Président de la Région,
Rollandin.
Rollandin (UV)
- Se è vero che questo atto nella sua
crudezza mette in risalto il prosieguo di una storia sicuramente
iniziata, come è stato detto, più di 10 anni fa, dall'altro credo
che i colleghi che sono intervenuti - penso soprattutto al collega
Lattanzi - abbiano posto anche un problema di indirizzo e credo che
questo debba essere sottolineato. Anche il Vicepresidente Chatrian
ha posto l'accento sul fatto che ci siano oggi, qui, una serie di
spese oggettive che stanno andando avanti nell'attesa di vedere uno
sbocco.
Vorrei precisare che sicuramente sotto questo profilo la materia
è molto delicata, perché in questo caso le proposte di transazione
- poiché di questo si tratta - devono essere motivate. Il dramma è
che, da una parte, c'è una richiesta di 300 milioni di euro;
dall'altra, ad oggi tecnicamente c'è una proposta di circa 5
milioni di euro. Ora, se le posizioni rimangono a questo livello, è
di tutta evidenza che di transazione non si parlerà mai, ma si
arriva alla decisione finale presa dagli organi competenti.
Noi, ultimamente, anche a seguito della lettera ricevuta,
proviamo a vedere se tecnicamente ci sono degli spazi, così abbiamo
nuovamente scritto al commissario per comunicare la decisione
politica di andare ad una transazione, però non possiamo metterci
come parte politica a dire offro "x" o "y". Metteteci in una
situazione di avere dei dati da proporre, su cui discutere. Ecco,
vorrei che fosse chiaro l'indirizzo; quindi noi, su questo,
vogliamo che sia fatta chiarezza, le indicazioni sono precise, però
non possiamo fare noi la parte tecnica, altrimenti andiamo oltre le
nostre competenze, perché non so come e su che tipo di basi
costruire una proposta di transazione.
Di transazioni ne abbiamo viste alcune, sono state fatte anche
interpellanze sulle transazioni, ma sono state gestite dal punto di
vista tecnico; quando tecnicamente mi dicono che è credibile, posso
presentarmi e dire: va bene, poi si trova una mediazione che a
questo punto sarà oggetto... viene qui, e si dice va bene o non va
bene. Perché non dimentichiamo che ci sono gli organi di controllo
che giustamente vigilano e se, per caso, l'Amministrazione ha
accettato di transare su una cifra relativa e poi viene fuori che
si poteva aspettare la decisione che poteva essere favorevole,
addirittura ho creato un danno all'Amministrazione. Eh no, a questo
punto non posso permettermi di far prendere a tutti noi una
decisione che in questo momento può essere giudicata improvvida;
d'altra parte però, noi, proprio per le argomentazioni che sono
state portate... perché in questo documento viene fuori che si
continua anno dopo anno a spendere, senza avere alcun
risultato.
Allora se si può arrivare ad una conclusione, ben venga, però la
decisione non può essere costruita politicamente. La decisione va
fatta tecnicamente credibile, perché a questo punto si può aprire
un tavolo e il tavolo, con le risultanze che può avere, può essere
giudicato da un punto di vista politico se è soddisfacente o meno.
Questo vorrei che fosse chiaro, altrimenti c'è sempre il dubbio...
ma perché sì, perché no... la decisione politica è chiarissima: sul
discorso tecnico aspettiamo. Grazie.
Président
- Je soumets au vote l'acte:
Conseillers présents: 31
Votants: 28
Pour: 20
Contre: 8
Abstentions: 3 (Donzel, Carmela Fontana, Rigo)
Le Conseil approuve.
