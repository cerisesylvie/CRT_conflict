Classificazione
DEMANIO E PATRIMONIO REGIONALE



Oggetto del Consiglio n. 1238 del 23 marzo 2005 - Resoconto
OGGETTO N. 1238/XII - Stato di degrado dell'area adiacente
all'immobile ex Maternità di Aosta. (Interrogazione)
Interrogazione
Premesso che:
- in Aosta l'area est adiacente l'ex Maternità e prospiciente
c.so Saint Martin - in proprietà regionale - è adibita a parcheggio
pubblico;
- tale area versa in grave stato di abbandono e degrado e in
particolare manca l'illuminazione, l'asfalto è sconnesso ed inoltre
vi si rinvengono immondizie varie e siringhe, oltreché carcasse
d'auto;
- la zona è stata recentemente oggetto di episodi
criminali;
i sottoscritti Consiglieri regionali
Interrogano
Il Presidente della Regione e l'Assessore delegato per
conoscere:
1. i motivi per i quali l'area risulta in tale grave stato di
abbandono ed incuria;
2. i motivi per i quali il piazzale non viene ceduto al
Comune di Aosta;
3. quali provvedimenti intendono adottare nel breve termine
per rendere più decorosa e sicura l'area.
F.to: Frassy - Tibaldi - Lattanzi
Président - La parole à l'Assesseur au budget, aux finances, à
la programmation et aux participations régionales,
Marguerettaz.
Marguerettaz (UV) - Nell'interrogazione si pone l'attenzione
sull'area adiacente l'ex Maternità e prospiciente al corso
Saint-Martin de Corléans. Nell'iniziativa si richiede, dopo aver
premesso che l'area sembrerebbe essere in stato di abbandono e di
degrado, di conoscere quali sono
"i motivi per i quali l'area
risulta in uno stato di abbandono ed incuria"
. Quest'area, come
altre aree - lo vedremo nel prosieguo -, è da un lato di proprietà
regionale, ma dall'altro è di uso pubblico, vi è una servitù di uso
pubblico, quindi, di fatto, come potrà constatare il Consigliere
Frassy, quell'area è un'area accessibile al pubblico, è un'area
asservita agli utilizzi del Comune di Aosta. Diversamente è la zona
ubicata più a ovest, che è di pertinenza della Maternità e al
servizio dell'USL, il cui accesso è limitato. Ancorché non
formalizzata quindi quell'area è ad utilizzo pubblico, ma lo
evidenzierò al momento di rispondere alla seconda domanda, in cui
si chiede
"i motivi per i quali il piazzale non viene ceduto al
Comune di Aosta"
. Questa è un'operazione sicuramente possibile,
ma credo sia ragionevole affrontare il problema del parcheggio
della Maternità insieme ad altre aree, come piazza Plouves, via
Losanna, una parte di piazza della Repubblica, che sono tutte aree
che vedono dal punto di vista giuridico Comune e Regione nella
stessa situazione, ossia una proprietà regionale asservita ad un
uso pubblico, per cui ci sarebbe un'attività, che è un'attività
straordinaria di manutenzione importante, di competenza della
Direzione delle opere edili, piuttosto che attività di altro
genere, quali lo sgombero neve, che può essere a carico della
Direzione viabilità ed altre situazioni di gestione ordinaria
riconducibili a chi ne usufruisce. Circa il futuro di quell'area,
nella logica del trasferimento dobbiamo tenere conto che esiste
anche un progetto di ristrutturazione del complesso della Maternità
e in tale intervento sembra essere possibile effettuare una serie
di parcheggi anche nel sottosuolo, che interesserebbero anche
quest'area.
Capite che sarebbe opportuno fare il punto della situazione; ha
fatto bene il collega Frassy a porre l'attenzione su questo tipo di
problema, ma credo sia un "dossier" che possiamo approfondire. Per
la gestione ordinaria sarà mia cura mettere insieme i soggetti che
si occupano di questo problema, quindi gli uffici del Patrimonio,
gli uffici della Direzione dell'Assessorato del collega Cerise e
dei Responsabili del Comune di Aosta, in modo da codificare i vari
interventi, evitando che ognuno rimanga del convincimento che gli
oneri sono a carico dell'altro.
Président - La parole au Conseiller Frassy.
Frassy (CdL) - Esprimo una moderata soddisfazione per la
risposta chiara che l'Assessore ha voluto fornire a questa nostra
interrogazione, nel senso che ha riconosciuto che il problema
esiste e si è impegnato a risolverlo. Mi auguro che tale impegno
sia del medio-breve, brevissimo termine, problemi che possono
sembrare minimali diventano problemi importanti per coloro che
vivono quella realtà, perché vi abitano. Ad integrazione di quello
che è emerso dalla premessa di questa interrogazione vorrei
evidenziare come poi i problemi nel concreto siano una "terra di
nessuno", dove vi sono macchine che vengono smontate, siringhe che
vengono abbandonate, atti violenti che vengono effettuati sul
presupposto che quella zona non è nemmeno illuminata, perciò vi
sono delle responsabilità anche in capo a chi ne è
proprietario.
Non so come venga regolamentata via Losanna, mi consta anche una
parte di via Piave e di piazza Plouves, come lei giustamente
ricordava, che sono in proprietà regionale; però in queste aree che
lei ha citato l'Amministrazione comunale è consapevole di avere una
gestione a seguito di una convenzione, altrimenti le preoccupazioni
espresse stamani dall'Assessore Caveri nel fare cose al di fuori
delle nostre competenze - linea ferroviaria oltre la Valle d'Aosta
- penso che dovrebbero essere comuni anche al Comune di Aosta, se
dovesse fare sgombero neve, rifiuti, asfalti, strisce su beni che
non sono propri, pertanto immagino che ci siano delle convenzioni
dalle quali quest'area è rimasta fuori. Prendendo atto che ci può
essere un interesse strategico a gestirle in un contesto di
riqualificazione di tutta l'area ex Maternità, allora auspichiamo
che dopo questa interrogazione, nel breve, vi sia una presa in
carico da parte non so se dell'Amministrazione regionale o del
comune per far cambiare "faccia" a quest'area che non sarà
centrale, ma che deve essere al servizio della città e dunque di
tutti i cittadini.
