Classificazione
AMMINISTRAZIONE REGIONALE
ENTI LOCALI
FINANZA REGIONALE E LOCALE
Partecipazioni azionarie regionali



Oggetto del Consiglio n. 435 del 20 febbraio 2019 - Resoconto
OGGETTO N. 435/XV - Interpellanza: "Monitoraggio dei rapporti
intercorrenti tra Regione, enti pubblici e società partecipate con
la ditta "Passengers Transports di Addario S. & C."".
Rini (Presidente)
- Punto 30 all'ordine del giorno. La
parola al collega Bertin per l'illustrazione.
Bertin (RC-AC)
- Da questa inchiesta "Geenna" che sta
condizionando, e leggendo le prime pagine di molti giornali,
emerge... mi scuso, ma l'influenza mi sta un po' condizionando, ho
una certa difficoltà nel parlare...
Presidente
- Colleghi, per cortesia, si fa fatica a
seguire il dibattito in Aula.
Bertin (RC-AC)
- ...l'influenza mi sta un po'
condizionando, ho una certa difficoltà nel parlare e ho un calo di
voce.
Come dicevo, l'inchiesta Geenna in questi giorni fa le prime
pagine dei giornali. Sta facendo emergere un quadro fortemente
inquietante di rapporto tra la politica, esponenti della
'ndrangheta - o perlomeno accusati di essere tali - e anche la
società e l'economia valdostana; un quadro pericoloso e inquietante
di vicinanze e di rapporti stretti tra personaggi politici, in
questo caso boiardi di Stato - di Stato no, ma regionali - e la
'ndrangheta, in particolare dopo questo accertamento della presenza
di una "locale" di 'ndrangheta in Valle d'Aosta. Veniamo ai fatti.
Parlavo di boiardi di Stato, perché in questo caso si parla
dell'allora Presidente della società SITRASB, Omar Vittone. Da
fonti giornalistiche si è appreso che l'allora Presidente avrebbe
affidato, nell'anno 2016, per interessamento dei signori Antonio
Raso e Marco Fabrizio Di Donato, accusati di associazione a
delinquere di stampo mafioso (articolo 416 del Codice penale), dei
lavori di tinteggiatura presso la sede della società a
Saint-Rhémy-en-Bosses. Emerge anche una frequentazione piuttosto
significativa tra il Presidente Omar Vittone e uno di questi
indagati accusati di far parte della 'ndrangheta, tant'è che lo
stesso signore a cui sono stati affidati i lavori di tinteggiatura,
nel recarsi presso la società Sitrasb, telefonando al signor Raso,
viene invitato ad andare direttamente dal Presidente della società,
con il quale Antonio Raso avrebbe - anzi sembrerebbe che abbia -
fissato un appuntamento proprio in ragione di questo lavoro da
realizzare all'interno della sede della società, in modo
particolare a Saint-Rhémy-en-Bosses.
Già in passato la nomina di Omar Vittone a Presidente della
società aveva suscitato molte perplessità - uso un eufemismo -,
poiché questa nomina usciva un po' da un quadro normale, nel senso
che buona parte del
curriculum
del sopra citato era
secretato a quanto pare per ragioni di sicurezza - o perlomeno
comunque non era reso noto - e francamente si faceva fatica a
capire quali erano in particolare le ragioni che avevano portato
l'allora Presidente Rollandin a nominare Vittone alla carica di
Presidente della società in questione. Tra l'altro quest'ultimo
all'epoca era addirittura residente nella Nuova Guinea, Conakry,
che non è proprio dietro l'angolo e certamente non così facile da
raggiungere. Pertanto volevo capire con quale modalità era stato
affidato questo lavoro del quale abbiamo letto sui giornali.
Un altro aspetto che è stato evidenziato sempre dall'inchiesta
Geenna riguarda l'Assessore comunale di Saint-Pierre. Sempre la
stampa riporta che quest'ultima, l'Assessore in questione, secondo
gli inquirenti si attiva al fine di far prorogare l'affidamento
diretto del servizio di trasporto scolastico mediante taxi-bus
scadente nel 2016 alla ditta Passengers Transports di Addario &
Company, proprietà di Salvatore Addario, tra l'altro cugino del
sopra citato Antonio Raso e, sempre secondo fonti giornalistiche,
socio in passato di Omar Vittone. Su questo secondo aspetto si
vorrebbe sapere i rapporti avuti da questa società con gli Enti
locali, la Regione e le società partecipate regionali dalla sua
costituzione ad oggi.
Dalle ore 16:13 assume la presidenza il Vicepresidente
Rollandin
.
Rollandin (Presidente)
- La parola all'Assessore
Testolin.
Testolin (UV)
- L'interpellante chiede "
quanti e quali
lavori e servizi siano stati affidati dalla Regione, dagli enti
territoriali e dalle partecipate regionali alla società Passengers
Transports di Addario S. & C. dalla sua costituzione ad
oggi
". Da una rapida consultazione delle banche dati delle
deliberazioni e dei provvedimenti dirigenziali dell'Amministrazione
regionale, da parte dell'Amministrazione regionale risulta un solo
affido, mediante cottimo fiduciario, alla società Passengers
Transports in qualità di capofila di un'ATI costituita da 21
noleggiatori per la realizzazione di un portale condiviso di
prenotazione dei
transfer
operati dai noleggiatori di
veicoli con conducenti privi di un proprio sistema di prenotazione
online
. L'affido è stato disposto il 19 febbraio 2015 con
provvedimento dirigenziale n. 523 dalla struttura "Programmazione
strategica, sviluppo dell'offerta e promozione turistica" per una
spesa di 10.320 euro, IVA compresa. Da una verifica effettuata
presso l'ufficio mandati sono inoltre risultati n. 2 mandati di
pagamento a favore della società in oggetto relativamente a servizi
di transfer effettuati nel 2012 per euro 880 e nel 2013 per 236
euro. Per quanto concerne le società partecipate regionali, a
seguito di una verifica effettuata dalla struttura regionale
competente, risulta che la sola società ad avere affidato i servizi
di taxi e transfer alla Passengers Transports di Addario & C. è
stata la Casino de la Vallée S.p.A. nel periodo 2016-2018 per un
importo complessivo di euro 12.508,10. La società Sitrasb ha invece
segnalato di aver affidato in data 17 giugno 2016 un servizio di
noleggio con conducente al Consorzio taxi e autonoleggio Valle
d'Aosta con sede in Saint-Vincent, tra i cui 12 soci appare anche
la società in questione. In merito ai servizi affidati direttamente
dagli enti territoriali, si evidenzia come tale aspetto esuli dalle
competenze regionali. Comunque, per completezza e trasparenza di
informazione, si segnala che per quanto concerne il servizio di
trasporto scolastico taxi-bus affidato dal Comune di Saint-Pierre
alla società Passengers Transports, già citato dal collega Bertin,
la Giunta regionale, con deliberazioni n. 1989 del 6 dicembre 2013,
n. 1544 del 7 novembre 2014, n. 515 del 10 aprile 2015, n. 1080 del
12 agosto 2016, n. 1480 del 4 novembre 2016 e n. 237 del 3 marzo
2017, su proposta dell'Assessore competente e prendendo atto degli
affidamenti effettuati dal Comune, ha provveduto unicamente a
determinare, ai sensi dell'articolo 60 della legge regionale 1
settembre 1997, n. 29, l'onere a carico della Regione da
corrispondere quale contributo a parziale copertura per tale
servizio di competenza comunale. Le delibere erano annuali perché
il contributo era annuale, su deliberazioni del Comune.
"
Quali lavori sono stati affidati alla sopracitata ditta di
tinteggiatura dalla Sitrasb S.p.A., con quali modalità è avvenuto
l'affidamento e l'ammontare degli stessi
"? La Sitrasb S.p.A.
comunica che nel periodo indicato non ha affidato alcun lavoro di
tinteggiatura, in quanto tali lavorazioni vengono generalmente
svolte dal proprio personale interno con mansioni di manutentore.
L'unico intervento di tinteggiatura non eseguito internamente è
quello ricompreso in un ordine emesso in data 6 giugno 2016 ad una
ditta edile di Saint-Christophe, che si era aggiudicata il lotto
principale dei lavori di ammodernamento degli adiacenti uffici
doganali svizzeri appaltati dal
Bureau de Douane Suisse
per
un importo complessivo di euro 15.789. Nell'esecuzione di tale
ordine, avente per oggetto i lavori di ammodernamento degli uffici
doganali della Polizia di frontiera presenti nella zona del
piazzale di stazionamento del traforo, sono infatti compresi anche
dei lavori di tinteggiatura per un importo di 643,72 euro eseguiti
dalla richiamata ditta edile, che non è però riconducibile al
nominativo in oggetto.
"
Se abbia intenzione di monitorare i rapporti tra le ditte e
le società coinvolte in qualche modo nella sopracitata inchiesta e
gli enti pubblici e le società partecipate regionali
". In
proposito al monitoraggio richiesto si rammenta che, ai sensi
dell'articolo 7 della legge regionale n. 20/2016, al fine di
garantire il rispetto dei principi di pubblicità e di trasparenza,
è prevista la pubblicazione degli esiti delle acquisizioni di
forniture e servizi da parte delle società controllate direttamente
o indirettamente dalla Regione in un'apposita sezione del sito
istituzionale delle società, nonché della Regione e di Finaosta
S.p.A.
Presidente
- La parola al collega Bertin.
Bertin (RC-AC)
- Assessore, lei mi richiama una ditta che
avrei citato nelle premesse dell'interpellanza, ma in realtà non ho
citato nessuna ditta, perché non ho voluto citare il nome che
compariva nel giornale. Pertanto diventa difficile capire a cosa ci
riferiamo con questa risposta. Verificherò poi in seguito se
corrisponde o meno a quanto mi ha risposto lei, nel senso se questi
lavori sono stati affidati tramite una triangolazione
internazionale o, scherzando di più, con la Svizzera, oppure no,
visto che gli unici lavori di tinteggiatura affidati in quel
periodo sono stati affidati tramite la parte svizzera della
società. Questo è un po' da verificare.
Al di là di questo, credo che in realtà si debba monitorare in
modo preciso quello che sta succedendo anche all'interno delle
società partecipate, poiché sono - lo sappiamo - un elemento di
debolezza e, a volte, anche di opacità nel gestire alcune
situazioni. Fra l'altro colgo anche l'occasione per ricordare al
Presidente della II Commissione che tempo fa avevo depositato una
proposta di legge riguardante le nomine delle società partecipate e
che dovrebbe essere riattivata. Avevamo deciso di formare un gruppo
di lavoro per portare avanti un intervento generale sulle nomine
delle partecipate in tempi relativamente brevi, ma il tutto al
momento si è fermato. Bisognerebbe forse rilanciarlo, anche perché
in questo caso, ma anche altre volte, rimarrebbe l'impatto che le
nomine all'interno delle società vengano fatte con criteri
certamente poco chiari, perché spesso comunque non hanno a che fare
con le competenze e le capacità dei nominati e rispondono ad altre
diverse logiche. Pertanto bisognerebbe ripartire anche con quella
proposta di legge e intervenire in quel settore.
Ricordo, più in generale, per quanto riguarda ad esempio le
società aventi subito un'interdittiva antimafia, che molte di
queste negli anni hanno lavorato spesso con enti locali e con le
società partecipate. È tutto un settore che va monitorato facendo
attenzione, evitando le possibili infiltrazioni, iniziando nel dare
maggiore trasparenza, sia alla parte riguardante le nomine dei
vertici e, in generale, a caduta, su tutta l'azione delle società
partecipate che, come dicevo, a volte si prestano di per sé a non
essere particolarmente trasparenti. Questo è un settore
dell'economia, di rapporti tra l'economia, la politica e il
malaffare che deve essere tenuto costantemente sotto la lente di
ingrandimento, senza diminuire l'attenzione, neanche per un
momento.
