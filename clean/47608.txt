Classificazione
INFORMAZIONE
Radiotelecomunicazioni



Oggetto del Consiglio n. 3823 del 23 luglio 2024 - Resoconto
OGGETTO N. 3823/XVI - DL n. 152: "Disposizioni in materia di
stazioni radioelettriche e di postazioni di radiotelecomunicazioni.
Modificazioni alle leggi regionali 4 novembre 2005, n. 25, 12 marzo
2002, n. 1, e 28 ottobre 2021, n. 30".
Bertin (Presidente) -
Punto n. 5.01. Consigliere Aggravi,
a lei la parola.
Aggravi (RV) -
Chiederei una breve sospensione per una
riunione dei gruppi di minoranza.
Presidente -
Il Consiglio è sospeso.
La seduta è sospesa dalle ore 15:38 alle ore 15:49.
Bertin (Presidente) -
Riprendiamo. Siamo al punto n.
5.01. Il disegno di legge in questione ha 12 articoli, sono stati
presentati tre emendamenti da parte delle Commissioni II e III ed è
pervenuta una nota da parte del Co.re.com. I relatori sono, per la
II Commissione, il consigliere Malacrinò e, per la III, il
consigliere Jordan. Per una mozione d'ordine, si è prenotato il
consigliere Manfrin.
Manfrin (LEGA VDA) -
Parlo a nome dei gruppi di minoranza
che hanno ritenuto opportuno fare il punto della situazione.
Questa mattina abbiamo già evidenziato e stigmatizzato quello
che, purtroppo, è stato un percorso obiettivamente davvero molto
curioso di un disegno di legge che incredibilmente ha preso delle
vie preferenziali che non ha potuto essere esaminato compiutamente
dalle Commissioni, non ha potuto essere analizzato nella sua
interezza e soprattutto non c'è stato il dovuto confronto anche con
gli organi che dovrebbero essere deputati per esaminarlo; basti
leggere il parere che è arrivato nella giornata di ieri e che non
esprime alcun parere da parte del Co.re.Com., c'è una presa
visione.
Ora riteniamo che la gestione di questo tipo, la gestione di
questo percorso sia assolutamente curiosa, bizzarra e che non debba
capitare mai più. Riteniamo che percorsi di questo tipo debbano
essere un
unicum
,
anche perché per questa volta, e
solo per questa volta, non faremo delle azioni che potrebbero
tranquillamente lasciarci qui in Consiglio a discutere per dei
giorni, e chi era qui nella scorsa legislatura ne ha avuto già un
assaggio.
Riteniamo altresì che l'assessore Caveri, che ritiene di non
onorarci con la sua presenza e a giustificazione di tutto questo
addirittura provi a sbeffeggiarci con dei
twitter
dai quali
apprendiamo, un po' twitter e un po' notizie, che addirittura è
stato inviato da parte del Presidente della Regione, non so, questa
mattina non ci è stata data notizia, per conferire con il
presidente Mattarella, non sapevamo che l'assessore Caveri fosse
passato dal ruolo politico a quello di dirigente dell'Ufficio
Cerimoniale, quindi le possiamo porre le nostre felicitazioni e
rallegrarci per lui per il nuovo incarico; quello che però possiamo
fare è accettare l'offerta che l'assessore Caveri ha fatto, ovvero
di regalarci un Regolamento di diritto parlamentare, ricordandogli
che non è più parlamentare, e questo non è un Parlamento, ma questa
è un'Assemblea del Consiglio regionale e ringraziandolo per i
sedici regali - peraltro io possiedo anche una copia del primo
Regolamento del Parlamento del dopoguerra - noi faremo lui dono
invece del Regolamento del Consiglio regionale, con le varie
sfaccettature, in maniera che lui comprenda appieno qual è il suo
ruolo e quale dovrebbe essere il contegno anche da tenere
all'interno di quest'aula.
Per queste motivazioni, per il percorso davvero anomalo, ci
rivolgiamo a lei, Presidente, affinché non debba mai più succedere
che un Assessore tratti il Consiglio come una sua
dépendance
e decida di andarci quando ritiene più opportuno, delegando chi lo
rappresenta qui a far sistemare le proposte di legge che a lui
piacciono quando vuole e quando arriva; i gruppi di opposizione non
parteciperanno né alla votazione, né ovviamente alla discussione di
questa legge.
Presidente -
Come detto, il relatore è il consigliere
Jordan a cui passo la parola per illustrare la relazione.
Jordan (UV) -
Il presente disegno di legge, così come
indicato in oggetto, apporta modifiche alla legge regionale 4
novembre 2005, n. 25, in materia di strutture di
radiotelecomunicazioni con la principale finalità di razionalizzare
e ottimizzare la pianificazione e la realizzazione dei siti
attrezzati e delle postazioni di proprietà pubblica, proponendone
l'unitarietà della gestione, oltre che meglio definire alcuni
aspetti relativi alla realizzazione della rete di comunicazione di
fibra ottica.
Da diversi anni l'Amministrazione regionale garantisce le
attività di adeguamento, gestione e manutenzione delle postazioni
di radiotelecomunicazioni presenti sul territorio regionale, anche
quelle di proprietà degli Enti locali valdostani; questo in quanto
il contesto normativo e tecnologico, essendo in continua
evoluzione, presuppone l'unitarietà in termini sia gestionali che
di pianificazione. Il passaggio di proprietà all'Amministrazione
regionale degli impianti di radiotelecomunicazioni rappresenta
pertanto un elemento significativo di un'azione che in tali ambiti
non poteva essere gestita settorialmente e senza un coordinamento
territoriale complessivo. La materia delle radiotelecomunicazioni è
stata oggetto negli ultimi anni di numerosi interventi legislativi
volti, da un lato, a sottolineare l'importanza strategica del
settore, ma anche per "semplificare" l'iter di realizzazione delle
infrastrutture, superando con più facilità, e questo è un aspetto
che può creare nel nostro territorio non poche difficoltà, vincoli
urbanistici e autorizzativi. Conseguentemente si rende necessario
pertanto aggiornare e adeguare la nostra legge regionale 25.
Infine con questo provvedimento si vogliono risolvere alcune
criticità legate alla realizzazione delle reti di comunicazione di
fibra ottica relativamente agli aspetti sanzionatori, che, pur
essendo confermati nel loro complesso, necessitano di alcuni
aggiustamenti riferendosi ai contenziosi per l'esecuzione dei
lavori che in talune occasioni risultano sproporzionati e
penalizzanti per il sistema degli Enti locali.
Il presente disegno di legge si compone di dodici articoli per
complessivi quattro capi. Il capo I, riguardante le disposizioni
generali, si compone di un unico articolo, che enuncia l'oggetto e
le finalità del presente disegno di legge, volte al trasferimento
della gestione delle competenze relative ai siti e alle postazioni
di radiotelecomunicazioni pubbliche dagli Enti locali alla Regione,
al fine di ottimizzarne la pianificazione e promuoverne un'unitaria
e uniforme gestione.
Il capo II reca modificazioni alla legge 25. L'articolo 2
inserisce la lettera abis), prevedendo anche la razionalizzazione e
l'ottimizzazione della pianificazione, nonché la realizzazione dei
siti attrezzati e delle postazioni, promuovendo l'unitarietà di
gestione.
L'articolo n. 3 inserisce le competenze della Regione.
L'articolo n. 4 reca modificazioni all'articolo 6bis della legge
25 in modo da attribuire la competenza alla Regione, d'intesa con i
Comuni alla formazione e approvazione dei piani d'intesa aventi
carattere generale.
Gli articoli 5 e 6 recano modificazioni di coordinamento.
L'articolo 7 reca modificazioni all'articolo 11 della legge 25
introducendo precisazioni inerenti sia al procedimento di
autorizzazione sia di natura terminologica.
L'articolo n. 8 sostituisce il comma 3 dell'articolo 13 della
legge 25 aggiornando i termini di validità della segnalazione
certificata.
Il capo III reca modificazioni alla legge 1/2002 ed è composto
da un solo articolo che è in coerenza con le modificazioni
apportate, modifica l'allegato A della legge regionale 1 del 2002,
inserendo rispettivamente la competenza in merito alla
pianificazione, realizzazione e la gestione delle postazioni in
capo alla Regione.
Il capo IV reca infine le disposizioni finali.
Presidente -
La relazione è stata presentata, apriamo la
discussione generale. La discussione generale è aperta. Chiedo se
ci sono interventi. Non vedo richieste di intervento... ha chiesto
la parola il consigliere Jordan, ne ha facoltà.
Jordan (UV) -
A integrazione di quanto indicato nella
relazione di legge, credo sia opportuno fare alcune considerazioni
rispetto al sistema delle radiotelecomunicazioni, questo anche per
dare qualche elemento in più all'origine di questa modifica
normativa.
È opportuno ricordare, vado indietro fino agli anni Settanta,
che alcuni degli impianti di radiotelecomunicazioni, quelli più
importanti, sono stati costruiti direttamente dagli operatori o
dall'Amministrazione regionale, questi impianti erano quelli
definiti strategici per la loro capacità di coprire il territorio
in termini di copertura di rete e soddisfacevano i contratti di
servizio e faccio riferimento al segnale RAI.
Risultava pertanto necessario, per i territori dove non arrivava
il segnale radiotelevisivo, di provvedere autonomamente, quindi
sono stati i Comuni e poi le Comunità montane a far costruire
questi impianti per poter dare una risposta alla popolazione. È
interessante leggere gli atti del Consiglio di quel periodo, e
parlo della fine degli anni Settanta, dove già veniva evidenziato
il mancato coordinamento regionale in tema di comunicazione. I più
si ricorderanno poi tutti i tentativi che sono stati fatti per
favorire l'installazione dei ripetitori delle reti Mediaset che non
coprivano tutto il territorio regionale, e vi ricorderete
sicuramente anche del prolificare quasi incontrollato di parabole
per sopperire alla mancanza di segnale.
È evidente che con il passare degli anni con l'adeguamento
tecnologico si è dimostrata sempre più complicata la gestione
singola degli impianti, in questo caso è stato importante il ruolo
delle Comunità montane, che hanno saputo fare una corretta
gestione, ma soprattutto una pianificazione degli interventi
appunto con la legge 25.
Vado avanti e con il successivo passaggio al digitale terrestre
si è evidenziata ancora una volta la necessità di fare un
intervento a livello regionale sia in termini organizzativi che
finanziari, una soluzione indispensabile per garantire il passaggio
di tecnologie in tutti gli impianti e non lasciare gli impianti
spenti dopo lo
swich-off
. Basti pensare cosa è successo in
certe valli del Piemonte dove il digitale terrestre è arrivato con
molti anni di ritardo.
Arrivo agli ultimi anni dove il cambiamento tecnologico è stato
molto importante, dove si è voluto collegare gli impianti regionali
con la fibra ottica, dove si è provveduto a far installare sugli
impianti pubblici di radiotelecomunicazioni anche altri operatori,
quindi fare quest'operazione di razionalizzazione e concentrare
(incomprensibile
)
sugli impianti che ce l'hanno già.
 Ecco la vera finalità della legge 25: razionalizzare e
governare un settore che già allora era in forte sviluppo ed
evitare così la proliferazione di impianti e favorire così una
gestione più corretta del sistema. In tal senso il passaggio degli
impianti di telecomunicazione degli Enti locali alla Regione
permetterà quindi di migliorare questi aspetti gestionali, di
coordinare gli interventi e di favorire una migliore
programmazione. Così come riferito dall'assessore Caveri in
Commissione, questo passaggio è stato fortemente voluto dagli Enti
locali. Purtroppo, a fronte del così grande interesse legato ai
sistemi di telecomunicazione e per la gestione della comunicazione
dei dati, diventa molto difficile per il sistema degli Enti locali,
e anche per la Regione, riuscire a coordinare e a pianificare tutto
il sistema. Tutti noi sappiamo che i dati che vengono trasmessi
dagli impianti sono utilizzati per tante attività, che ci
coinvolgono quotidianamente e sovente non ce ne accorgiamo nemmeno.
È altrettanto evidente che è scontata la prospettiva che vedrà
aumentare in modo importante l'utilizzo di servizi che utilizzano
tali dati: parlo del 5G e delle nuove tecnologie che sono in fase
di test. Riscontriamo però che numerose normative, così come
indicato nella relazione che ho letto precedentemente, in qualche
modo hanno favorito e avvantaggiato lo sviluppo della rete,
migliorando il servizio e la qualità del segnale, magari anche
diminuendo la lunghezza d'onda e migliorando quindi gli aspetti
delle conseguenze sulla salute, su un tema che non conosciamo
totalmente. Il problema è che queste normative hanno favorito il
prolificare degli impianti e il numero degli impianti. Le normative
europee in merito alle telecomunicazioni e i diversi provvedimenti
nazionali, tra cui in ultimo un emendamento proposto in Parlamento
dall'attuale maggioranza del Centro-Destra e approvato nella legge
di coesione, hanno nettamente favorito lo sviluppo e il
miglioramento del servizio. Quest'ultimo emendamento del Parlamento
diventato legge fa proprio riferimento a degli interventi in deroga
ai regolamenti comunali, quindi in qualche modo superando e
bypassando tutti i vincoli che intelligentemente in Regione erano
stati inseriti per definire le zone su cui andavano installati i
tralicci, anche dal punto di vista urbanistico. Quest'emendamento
supera quindi tutti i vincoli.
Questa semplificazione ci preoccupa molto e preoccupa
giustamente i Comuni e gli abitanti delle frazioni dove si
vorrebbero installare gli impianti ed è oggetto dell'attenzione del
Governo regionale. Questa semplificazione permette ai diversi
operatori di cercare la collocazione degli impianti dove meglio
ritengono, in funzione delle esigenze di copertura del segnale,
così giustificano la scelta, ma questo a prescindere se gli
impianti sono collocati in posti più o meno impattanti, più o meno
vicini alle abitazioni.
Con la legge 25 nel passato riuscivamo a essere più attenti su
quest'aspetto; sicuramente - ed è giusto dirlo - che è fatto salvo
il rispetto dei limiti di emissione previsti dalla legge, ma con
questo si rischia seriamente di non rispettare il paesaggio, si
rischia seriamente di non rispettare il territorio, anche la
qualità della vita dove questi impianti sono previsti, non è solo
un problema di frequenze e di impatto radioelettrico.
Ci troviamo - e questo è quanto l'assessore Caveri ha risposto a
un'interpellanza in merito a qualche Consiglio fa - a non riuscire
a pretendere la pianificazione e la programmazione dai diversi
operatori, ci troviamo a non conoscere con anticipo quali e dove
saranno effettuati gli interventi. Ci troviamo a non avere più gli
strumenti normativi che potrebbero condizionare gli operatori a
installare i loro impianti dove sarebbe meglio per i Comuni, dove
ci sarebbero già altri impianti di radiotelecomunicazioni. In
questo senso sono diversi i Comuni che hanno perso cause legali in
merito al contenzioso che si è generato a seguito di queste
proposte. Con questa situazione diventa veramente difficile fare il
coordinamento che sarebbe opportuno, che era alla base - lo ricordo
- della finalità della legge 25, però occorre fare dei passi
avanti, occorre agire immaginando azioni, così come è stato
indicato nell'articolo 4, comma 3, in cui si richiedono in maniera
forte agli operatori i piani di sviluppo futuri. Il Governo ha già
iniziato quest'attività, si richiede agli operatori di sapere quali
sono i piani futuri così da conoscere e da concordare
preventivamente la pianificazione e così anticipare situazioni di
eventuale criticità. Occorre agire, e concludo, utilizzando tutte
le nostre prerogative, ammesso che in questo settore lo si possa
fare, perché, come ho detto prima, le normative nazionali in
qualche modo ci hanno superato. Dobbiamo farlo per evitare di
rincorrere quelle installazioni che apparentemente sembrano
piuttosto selvagge.
Presidente -
Siamo sempre in discussione generale, chiedo
se ci sono altri interventi. Non mi pare ci siano richieste. La
discussione generale è chiusa. Il Governo non credo che replichi,
pertanto, se non vi sono dichiarazioni di voto, possiamo passare
all'analisi dell'articolato.
All'articolo n. 1 vi è l'emendamento n. 1 delle Commissioni II e
III, che è un emendamento che sostituisce il titolo. Metto in
votazione. La votazione è aperta. La votazione è chiusa.
Presenti, votanti e favorevoli: 18
Il primo emendamento al titolo è stato approvato
all'unanimità.
Sempre all'articolo 1 vi è il secondo emendamento delle
Commissioni II e III. Posso dare lo stesso risultato? Stesso
risultato. Articolo n. 1. Stesso risultato. Articolo n. 2. Stesso
risultato. Articolo n. 3. Stesso risultato. Articolo n. 4. Stesso
risultato. Articolo n. 5. Stesso risultato. Articolo n. 6. Stesso
risultato. Articolo n. 7. Stesso risultato. Articolo n. 8. Stesso
risultato. Articolo n. 9. C'è il terzo emendamento delle
Commissioni II e III che introduce il capo 3bis all'articolo 9bis,
pertanto possiamo dare lo stesso risultato? Stesso risultato.
Articolo n. 10. Stesso risultato. Articolo n. 11. Stesso risultato.
Articolo n. 12. Stesso risultato. Metto ora in votazione la legge
nel suo insieme. La votazione è aperta. La votazione è chiusa.
Presenti, votanti e favorevoli: 18
Il disegno di legge è approvato all'unanimità.
