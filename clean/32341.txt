Classificazione
ACQUE
Acque pubbliche



Oggetto del Consiglio n. 1116 del 24 marzo 2010 - Resoconto
OGGETTO N. 1116/XIII - Disegno di legge: "Disposizioni in
materia di sbarramenti di ritenuta e relativi bacini di accumulo di
competenza regionale. Abrogazione della legge regionale 17 giugno
1992, n. 24". (Ritiro di un ordine del giorno)
Articolo 1
(Oggetto)
1. La presente legge disciplina la costruzione, l'esercizio e
la vigilanza degli sbarramenti di ritenuta e dei relativi bacini di
accumulo a qualsiasi uso adibiti. Per sbarramenti di ritenuta si
intendono:
a) dighe murarie;
b) dighe in materiali sciolti;
c) sbarramenti di tipo vario;
d) traverse fluviali;
e) vasche di carico.
2. In particolare, la presente legge si applica a tutti gli
sbarramenti di ritenuta che non superano i 15 metri di altezza e
che determinano un volume di invaso inferiore a 1.000.000 di metri
cubi.
3. Sono esclusi dall'ambito di applicazione della presente
legge:
a) i laghi naturali;
b) i bacini ricavati interamente al di sotto del piano di
campagna che non presentano argini fuori terra;
c) i serbatoi pensili;
d) le opere di regimazione dei fiumi e torrenti, ad eccezione
degli sbarramenti con organi meccanici di intercettazione e
regolazione in alveo;
e) gli sbarramenti sui corsi d'acqua che determinano un
volume di invaso inferiore a 5.000 metri cubi e la cui altezza di
collasso non supera i 2 metri;
f) vasche di carico che determinano un volume d'acqua
generato dall'altezza di collasso inferiore a 1.500 metri
cubi.
Articolo 2
(Parere preliminare di ammissibilità)
1. Ogni intervento riguardante la costruzione o la modifica
sostanziale di sbarramenti di ritenuta e dei relativi bacini di
accumulo già esistenti deve essere preceduto dalla presentazione
alla struttura regionale competente in materia di dighe, di seguito
denominata struttura competente, di un progetto preliminare o
definitivo, redatto da un tecnico a ciò abilitato, per il rilascio
del parere preliminare di ammissibilità dell'opera.
2. Il parere preliminare di ammissibilità dell'opera è
rilasciato anche nell'ambito di conferenze di servizi indette in
conformità a quanto disposto nel capo IV della legge regionale 6
agosto 2007, n. 19 (Nuove disposizioni in materia di procedimento
amministrativo e di diritto di accesso ai documenti
amministrativi), o del procedimento di valutazione di impatto
ambientale (VIA) di cui al titolo I, capo III, della legge
regionale 26 maggio 2009, n. 12 (Legge comunitaria 2009), ove
l'intervento sia ad esso assoggettato.
3. La struttura competente esprime il parere preliminare di
ammissibilità dell'opera, previa acquisizione delle valutazioni
tecniche relative al rischio geologico ed idrogeologico della
struttura regionale competente in materia geologica, da rilasciarsi
entro trenta giorni dalla data della richiesta.
4. Il parere preliminare di ammissibilità dell'opera è
rilasciato entro trenta giorni dalla data di acquisizione delle
valutazioni tecniche di cui al comma 3 e deve contenere le
prescrizioni ed eventuali condizioni modificative dell'opera da
esse derivanti.
Articolo 3
(Autorizzazione alla costruzione)
1. Acquisito il parere preliminare di ammissibilità,
l'interessato alla costruzione dell'opera presenta alla struttura
competente apposita richiesta di autorizzazione alla costruzione,
corredata del relativo progetto esecutivo.
2. La struttura competente acquisisce, ove ritenuto
necessario anche in relazione alle valutazioni tecniche espresse ai
sensi dell'articolo 2, comma 3, un'ulteriore valutazione della
struttura regionale competente in materia geologica.
3. Entro novanta giorni dalla data di presentazione della
richiesta di cui al comma 1, la Giunta regionale autorizza la
costruzione dell'opera e approva il relativo disciplinare per la
costruzione.
4. L'interessato alla costruzione dell'opera è tenuto a
sottoscrivere il disciplinare di cui al comma 3 prima di iniziare
la costruzione dello sbarramento di ritenuta o del relativo bacino
di accumulo.
Articolo 4
(Vigilanza sui lavori)
1. L'interessato alla costruzione dell'opera, prima
dell'inizio dei lavori, deve nominare, dandone comunicazione alla
struttura competente, il direttore dei lavori, cui è affidato il
controllo sulla corretta esecuzione dei lavori e sull'impiego dei
materiali, nel rispetto del disciplinare per la
costruzione.
2. Il direttore dei lavori invia periodici rapporti alla
struttura competente, evidenziando il rispetto delle previsioni di
progetto in coerenza con gli stati di fatto riscontrati in corso
d'opera. La struttura competente e la struttura regionale
competente in materia geologica possono effettuare ispezioni in
corso d'opera, al fine di accertare la reale rispondenza della
situazione dei lavori con quanto autorizzato ai sensi dell'articolo
3, comma 3.
3. In caso di accertati scostamenti delle opere
effettivamente realizzate rispetto alle previsioni di progetto, i
lavori devono essere sospesi e il direttore dei lavori redige
dettagliata relazione da inviare alla struttura competente.
Articolo 5
(Collaudo)
1. La struttura competente provvede alla designazione del
collaudatore ovvero di una commissione di collaudo, a seconda della
complessità dell'opera.
2. Il collaudo è effettuato da uno o più ingegneri iscritti
all'albo, con esperienza specifica nel settore idraulico, a lavori
ultimati oppure, ove ritenuto necessario, in corso d'opera.
3. Il collaudatore autorizza inoltre gli invasi sperimentali,
dandone comunicazione alla struttura competente.
4. Gli oneri di collaudo sono a carico dell'interessato alla
costruzione dell'opera, nel rispetto delle tariffe professionali
vigenti.
5. A seguito dell'emissione del certificato di collaudo, la
Giunta regionale provvede all'approvazione del disciplinare per
l'esercizio e la manutenzione dell'opera.
6. L'effettivo esercizio dell'opera è comunque subordinato
alla sottoscrizione del disciplinare di cui al comma 5.
Articolo 6
(Esercizio)
1. Il gestore dell'opera comunica alla struttura competente
l'avvio dell'esercizio e provvede con personale idoneo e
qualificato alla gestione, alla vigilanza e alla costante
manutenzione della medesima, in osservanza del disciplinare di cui
all'articolo 5, comma 5.
2. Il gestore è tenuto ad individuare un ingegnere iscritto
all'albo responsabile della sicurezza dello sbarramento di
ritenuta, del relativo bacino di accumulo e dell'esercizio
dell'impianto.
3. Il gestore deve trasmettere semestralmente alla struttura
competente un'asseverazione dell'ingegnere responsabile di cui al
comma 2 e i dati relativi alla sicurezza dell'opera.
Articolo 7
(Rinvio a normative tecniche)
1. La progettazione e la costruzione delle opere di cui
all'articolo 1 sono soggette al rispetto delle specifiche normative
tecniche vigenti in merito ai materiali e ai sistemi costruttivi,
alle opere in cemento armato, alle prescrizioni per le zone
dichiarate sismiche e alle valutazioni di impatto
ambientale.
Articolo 8
(Vigilanza e controlli)
1. La struttura competente effettua visite periodiche di
controllo sulla regolarità dell'esercizio, sull'efficienza e sullo
stato di conservazione delle opere, con frequenza stabilita nel
disciplinare di cui all'articolo 5, comma 5, redigendo apposito
verbale. In caso di accertate carenze, la medesima struttura impone
al gestore gli interventi indifferibili ed urgenti per assicurare
l'incolumità pubblica.
2. Fatte salve le competenze riconosciute dallo Stato agli
ufficiali e agenti di polizia giudiziaria, alla struttura
competente spetta inoltre la vigilanza e il controllo
sull'osservanza delle disposizioni di cui alla presente legge,
anche avvalendosi, nell'ambito delle rispettive competenze, dei
Comuni e del Corpo forestale della Valle d'Aosta.
Articolo 9
(Sanzioni)
1. Chiunque realizzi le opere di cui all'articolo 1 senza
essere preventivamente autorizzato, è soggetto alla sanzione
amministrativa pecuniaria del pagamento di una somma di denaro da
euro 1.500 a euro 12.000.
2. Chiunque realizzi le opere di cui all'articolo 1 in
violazione delle prescrizioni impartite ai sensi della presente
legge, è soggetto alla sanzione amministrativa pecuniaria del
pagamento di una somma di denaro da euro 1.000 a euro
6.000.
3. Chiunque gestisca le opere di cui all'articolo 1 senza
rispettare le prescrizioni contenute nel disciplinare di cui
all'articolo 5, comma 5, è soggetto alla sanzione amministrativa
pecuniaria del pagamento di una somma di denaro da euro 500 a euro
3.000.
4. Chiunque non ottemperi agli obblighi previsti
dall'articolo 11, commi 1 e 3, è soggetto ad una sanzione
amministrativa pecuniaria del pagamento di una somma di denaro da
euro 500 a euro 3.000.
5. Chiunque prosegua l'esercizio di opere dichiarate non
conformi oltre il termine di cui all'articolo 11, comma 7, è
soggetto ad una sanzione amministrativa pecuniaria del pagamento di
una somma di denaro pari a euro 5.000 per ciascun mese di
esercizio.
6. L'irrogazione delle sanzioni spetta al Presidente della
Regione, sulla base delle contestazioni effettuate dai soggetti di
cui all'articolo 8, comma 2.
7. I proventi derivanti dalle sanzioni di cui al presente
articolo sono introitati nello stato di previsione delle entrate
del bilancio della Regione.
8. Per l'applicazione delle sanzioni previste dal presente
articolo, si osserva quanto disposto dalla legge 24 novembre 1981,
n. 689 (Modifiche al sistema penale).
Articolo 10
(Disposizioni attuative)
1. Entro centottanta giorni dalla data di entrata in vigore
della presente legge, la Giunta regionale determina, con propria
deliberazione:
a) la classificazione in categorie di rischio degli
sbarramenti di ritenuta e dei relativi bacini di accumulo;
b) la disciplina di dettaglio relativa alla progettazione,
alla costruzione, al collaudo e all'esercizio degli sbarramenti di
ritenuta e dei relativi bacini di accumulo;
c) gli elaborati da allegare al progetto preliminare o
definitivo, con particolare riferimento:
1) alla relazione generale;
2) alla corografia;
3) ai rilievi topografici della zona d'imposta;
4) alla planimetria dello sbarramento;
5) alla documentazione fotografica;
6) ai disegni tecnici;
7) alla relazione geologica e geotecnica;
8) alla relazione idrologica e idraulica;
9) alla scheda sintetica;
d) gli elaborati da allegare al progetto esecutivo, con
particolare riferimento:
1) alla relazione tecnica;
2) alla relazione geologica e geotecnica;
3) al piano dei sistemi di controllo;
4) alla corografia;
5) alla planimetria del bacino;
6) al rilievo dell'invaso;
7) ai disegni dello sbarramento;
8) allo studio delle condizioni di deflusso a valle dello
sbarramento;
9) alla relazione idrologica e idraulica;
10) alle verifiche di stabilità;
11) alla bozza di disciplinare per la costruzione;
12) alla bozza di disciplinare per l'esercizio e la
manutenzione;
e) la modificazione o la dismissione degli sbarramenti di
ritenuta e dei relativi bacini di accumulo.
2. La Giunta regionale può ridurre l'elenco degli elaborati
da allegare al progetto esecutivo ai sensi del comma 1, lettera d),
in relazione alla classificazione in categorie di rischio degli
sbarramenti di ritenuta e dei relativi bacini di accumulo.
Articolo 11
(Disposizioni transitorie)
1. I gestori degli sbarramenti di ritenuta e dei relativi
bacini di accumulo presenti nel territorio regionale alla data di
entrata in vigore della presente legge devono inoltrare alla
struttura competente, entro centottanta giorni dalla data di
adozione della deliberazione di cui all'articolo 10, la denuncia di
preesistenza e la richiesta di autorizzazione alla prosecuzione
dell'esercizio, corredata dei relativi progetti esecutivi, di una
scheda sintetica con i dati caratteristici e di perizie giurate
sottoscritte da un ingegnere e da un geologo.
2. Le perizie giurate devono attestare l'idoneità statica
delle opere e l'assenza, nelle attuali condizioni di esercizio, di
situazioni di pericolo per l'incolumità pubblica, in particolare
delle popolazioni e dei territori a valle delle opere.
3. Entro sessanta giorni dalla richiesta di cui al comma 1,
la struttura competente provvede alla classificazione dell'opera in
categorie di rischio ai sensi dell'articolo 10, comma 1, lettera
a). In funzione della classe di appartenenza, la struttura
competente può richiedere al gestore eventuali elaborati
progettuali aggiuntivi, da trasmettersi entro centottanta giorni
dalla richiesta.
4. Gli elaborati di cui al presente articolo sono verificati
dalla struttura competente e, se del caso, anche dalla struttura
regionale competente in materia geologica, al fine del rilascio
della dichiarazione di conformità. Nel caso di accertata difformità
tra gli elaborati esaminati e le disposizioni di cui alla presente
legge o ai provvedimenti attuativi della medesima, la struttura
competente si esprime sul possibile mantenimento dell'opera,
proponendo interventi integrativi, modifiche o limitazioni di
esercizio.
5. Alla dichiarazione di conformità o di non conformità
dell'opera, anche in relazione alla realizzazione di interventi
integrativi, modifiche o limitazioni di esercizio richiesti,
provvede la Giunta regionale entro centottanta giorni
dall'acquisizione completa degli atti, ivi compresi eventuali
elaborati progettuali aggiuntivi ritenuti necessari dalla struttura
competente.
6. In caso di dichiarazione di conformità delle opere, la
Giunta regionale approva il relativo disciplinare per l'esercizio e
la manutenzione dell'opera, alla cui osservanza è vincolato il
gestore.
7. In caso di dichiarazione di non conformità delle opere, il
richiedente deve cessare dall'esercizio entro sessanta giorni dalla
comunicazione della medesima dichiarazione. Lo svaso e
l'eliminazione degli sbarramenti di ritenuta e dei relativi bacini
di accumulo sono eseguiti a cura degli interessati. La struttura
competente accerta l'avvenuta cessazione dall'esercizio e, in caso
di inadempienza, provvede d'ufficio con addebito delle spese a
carico degli interessati.
Articolo 12
(Abrogazione)
1. La legge regionale 17 giugno 1992, n. 24 (Costruzione,
esercizio e vigilanza degli sbarramenti di ritenuta e dei bacini di
accumulo di competenza regionale), è abrogata.
Président
- La parole au rapporteur, le Conseiller
Comé.
Comé (SA-UdC-VdA)
- Merci, M. le Président.
Cari colleghe e colleghi, a seguito dell'entrata in vigore del
decreto legislativo 7 marzo 2008, n. 50 (Norme di attuazione dello
Statuto speciale in materia di dighe), con cui sono state
trasferite alla Regione le funzioni tecniche ed amministrative
relative alle dighe che non superano i 15 metri di altezza e che
determinano un invaso inferiore a 1.000.000 di metri cubi, si rende
necessario ridefinire con legge regionale, che superi quanto già
previsto nella legge regionale n. 24/1992, le procedure in materia
di autorizzazione alla costruzione, di gestione c di controllo di
nuovi bacini di accumulo, nonché di gestione e di controllo dei
bacini esistenti sul territorio e rientranti nelle competenze ora
attribuite alla Regione.
Dai dati provenienti da un recente censimento, sul territorio
regionale sono presenti 96 dighe, di cui solamente 6 di competenza
statale in quanto aventi altezze di sbarramento superiori ai 15
metri. Solo per citare ai colleghi le dighe che sono rimaste di
competenza dello Stato: il Gabiet, il Beauregard, Place Moulin,
Cignana, Perrère e Goillet. I 90 sbarramenti rimanenti, a finalità
prevalente idroelettrica, rientrano dunque nelle competenze
regionali, così come previsto nel citato decreto legislativo, in
quanto sono caratterizzati da un'altezza inferiore a 15 metri e un
volume di invaso inferiore 1.000.000 di metri cubi. Di essi, 19
sono classificati fra quelli aventi altezza superiore a 10 metri o
volume di invaso maggiore di 100.000 metri cubi.
Queste opere, oltre alla finalità di livello regionale di tipo
idroelettrico, sono state recentemente edificate a livello
regionale, ma anche in altre realtà dell'arco alpino, per la
necessità di realizzare bacini di accumulo artificiali per una
gestione ottimale delle risorse idriche in vista della produzione
di neve programmata, così come per finalità di tipo meramente
irriguo.
La gestione degli sbarramenti in fase di progettazione
presuppone un'attività di controllo sul rispetto delle normative
tecniche di settore con particolare riferimento agli aspetti legati
alla sicurezza dell'opera. Analoga attenzione dove essere posta per
il controllo dell'attività di costruzione e di collaudo. In fase di
esercizio, invece, si esplica l'attività di vigilanza mediante
l'effettuazione di visite periodiche e l'esame delle misure
relative ai sistemi di monitoraggio al fine di predisporre
interventi, rilievi, studi e disposizioni volti a mantenere nel
tempo le condizioni di sicurezza di gestione degli sbarramenti. La
previsione ed il controllo del comportamento in servizio della
struttura, se ha come finalità tecnico-economica l'ottimizzazione
del progetto, ha anche come preminente finalità sociale la tutela
della sicurezza - o, come è preferibile dire, la gestione del
rischio - sia dell'opera che del tessuto socioeconomico del
territorio esposto, in linea con una concezione moderna di gestione
del territorio.
Il presente disegno di legge si compone di 12 articoli:
- l'articolo 1 precisa l'ambito di applicazione: tutti gli
sbarramenti che non superano i 15 metri di altezza e che
determinano un volume di invaso inferiore a 1.000.000 di metri
cubi;
- l'articolo 2 stabilisce che per la costruzione o la modifica
sostanziale di sbarramenti e bacini di accumulo esistenti è
necessario acquisire un parere preliminare di ammissibilità. Tale
parere è rilasciato nell'ambito di conferenza di servizi o
all'interno del procedimento VIA, in cui valutare anche gli aspetti
di rischio geologico ed idrogeologico dell'opera;
- l'articolo 3 dispone in merito alla richiesta di
autorizzazione alla costruzione rilasciata - a seguito della
presentazione della progettazione esecutiva - dalla Giunta
regionale che approva anche il disciplinare contenente le
prescrizioni tecniche di costruzione;
- l'articolo 4 disciplina i compiti del direttore dei lavori per
la costruzione di un bacino artificiale ed in particolare i
rapporti con le strutture regionali competenti al controllo
rispetto alle previsioni di progetto in coerenza con gli stati di
fatto riscontrati in opera;
- l'articolo 5 precisa i compiti del collaudatore o della
commissione di collaudo e prevede che gli oneri relativi siano a
carico dell'interessato alla costruzione. L'approvazione del
disciplinare per l'esercizio e la manutenzione dell'opera spetta
alla Giunta regionale a seguito dell'esito positivo del
collaudo;
- l'articolo 6 reca disposizioni in merito agli obblighi del
gestore per l'esercizio di uno sbarramento che deve individuare un
ingegnere responsabile della sicurezza. Quest'ultimo ha il compito
di trasmettere semestralmente alla struttura regionale competente
in materia di dighe apposita asseverazione corredata dei dati
relativi alla sicurezza dell'opera;
- l'articolo 7 rinvia alle normative tecniche vigenti per la
progettazione e la costruzione dell'opera;
- l'articolo 8 descrive l'attività di vigilanza e controllo da
parte della struttura regionale competente in materia di dighe
durante la fase di esercizio degli sbarramenti;
- l'articolo 9 reca le sanzioni amministrative applicabili in
caso di inosservanza delle disposizioni di cui al presente disegno
di legge;
- l'articolo 10 reca le disposizioni attuative, stabilendo che
la Giunta regionale provveda, entro centottanta giorni dalla data
di entrata in vigore del presente intervento normativo, a
regolamentare gli aspetti di natura tecnica relativi alla
progettazione, costruzione e collaudo, all'esercizio e
all'eventuale modificazione o dismissione delle opere. In
particolare, si introduce il rischio come elemento fondamentale per
la classificazione degli sbarramenti di accumulo che permetterà,
soprattutto in fase di controllo, di focalizzare l'attenzione sugli
sbarramenti posizionati a monte di aree urbanizzate consentendo
nello stesso tempo di definire delle procedure di gestione più
snelle per le opere minori;
- l'articolo 11 reca le disposizioni transitorie, disciplinando
gli obblighi dei gestori degli sbarramenti attualmente presenti sul
territorio, che rientrano nell'ambito di applicazione del presente
disegno di legge, per la prosecuzione dell'esercizio dei medesimi.
In particolare, entro centottanta giorni dall'adozione della
deliberazione della Giunta regionale recante le disposizioni
attuative, i gestori devono presentare la denuncia di esistenza
dello sbarramento e la richiesta di autorizzazione alla
prosecuzione dell'esercizio, corredata dal progetto esecutivo
dell'opera e delle perizie giurate che attestino l'idoneità statica
delle opere e l'assenza di situazioni di pericolo per la pubblica
incolumità, in particolare delle popolazioni e dei territori a
valle delle opere. Entro sessanta giorni la struttura regionale
competente in materia di dighe provvede alla classificazione
dell'opera in categorie di rischio richiedendo, ove necessario,
elaborati aggiuntivi che i gestori hanno l'obbligo di trasmettere
entro centottanta giorni dalla richiesta. Anche nel caso della
denuncia delle opere esistenti la classificazione in categorie di
rischio delle diverse opere consente di snellire la gestione e gli
adempimenti degli interessati per quelle opere che ricadono in
classi di rischio basso. Effettuato il controllo degli elaborati,
la Giunta regionale approva la dichiarazione di conformità o di non
conformità dell'opera, anche in relazione alla necessità di
effettuare interventi integrativi, modifiche o limitazioni di
esercizio. A seguito della dichiarazione di conformità la Giunta
regionale approva infine il disciplinare per l'esercizio e la
manutenzione dell'opera. In caso di dichiarazione di non conformità
delle opere, il richiedente ha l'obbligo di cessare l'esercizio
entro sessanta giorni, provvedendo direttamente alle operazioni di
svaso e all'eliminazione delle opere;
- l'articolo 12, infine, dispone l'abrogazione della legge
regionale n. 24/1992.
Questo disegno di legge è stato posto all'attenzione della
commissione; il parere è stato unanime da parte di tutti i
componenti, quindi l'invito che rivolgo a tutti i consiglieri è
quello di esprimere un voto favorevole sul disegno di legge in
discussione. Grazie.
Président
- Je vous annonce que le groupe ALPE a déposé
une proposition d'ordre du jour. La discussion générale est
ouverte.
La parole au Conseiller Giuseppe Cerise.
Cerise G. (ALPE)
- Merci, M. le Président.
Semplicemente per dire che accoglieremo l'invito del relatore di
votare a favore di questa legge, ma a seguito di un ragionamento
che abbiamo fatto, che è stato esaminato già in sede di
commissione.
La cosa che ci porta ad esprimere un parere convinto è
soprattutto l'aspetto della sicurezza. È una legge che è in
applicazione di un trasferimento di competenza alla Regione Valle
d'Aosta per sbarramenti che superano i 15 metri di altezza e
1.000.000 di metri cubi di acqua di invaso; di conseguenza la legge
si rendeva necessaria per questo aspetto, ma soprattutto la parte
disciplinata dall'articolo 11 relativa a quegli sbarramenti oggi
esistenti, che rientrano nell'applicazione di questa legge, in
quanto avranno delle tempistiche ben definite per denunciare la
loro attività e poi una serie di adempimenti per eventualmente
armonizzarsi ai dettami di questa legge.
Il comitato che dovrà verificare la conformità delle opere
realizzate potrà disporre degli accertamenti e degli eventuali
interventi, per garantire quelle situazioni di sicurezza che sono
indispensabili. Anche il fatto di andare ad individuare tutte le
fasce di rischio va nel senso giusto di garantire la sicurezza ai
cittadini, quelli che sono a valle di questi invasi, e qualcuno può
anche darsi che nel tempo abbia avuto dei deterioramenti.
Voteremo comunque a favore di questa legge. Abbiamo presentato
un ordine del giorno di carattere più generale - vista la
proliferazione di richieste di realizzazione di invasi e di
centrali idroelettriche - che sarà illustrato successivamente dal
collega capogruppo.
Président
- La parole au Conseiller Donzel.
Donzel (PD)
- Anche il Partito Democratico esprimerà un
parere favorevole su questo disegno di legge, questa volta sono io
che condivido la prima parte delle considerazioni del collega
Cerise.
Voglio sottolineare l'importanza che ha l'aspetto della
sicurezza e l'attenzione alla sicurezza in questo disegno di legge.
Un altro aspetto per noi molto importante è che l'acqua sempre più
diventerà preziosa e muoversi per tempo nella realizzazione di
strutture che siano compatibili con l'ambiente, che mi pare essere
previsto da questo tipo di legge, è assolutamente opportuno.
Avevamo prima un serbatoio naturale di acqua, che erano i
ghiacciai; adesso, in questi anni, abbiamo visto ridursi fortemente
questa riserva naturale di acqua. È importante che ci muoviamo e ci
attrezziamo per utilizzare al meglio una preziosissima risorsa del
nostro territorio nel rispetto dell'ambiente: quindi, da questo
punto di vista, anche noi condividiamo l'impostazione di questo
disegno di legge.
Président
- La parole à l'Assesseur aux ouvrages publics,
à la protection des sols et au logement public, Marco Viérin.
Viérin M. (SA-UdC-VdA)
- La prima parte dell'intervento
del sottoscritto è per ringraziare la commissione, i commissari e
anche gli uffici per aver preparato questo disegno di legge, che è
stato già votato all'unanimità in commissione e quindi anche oggi,
con gli interventi dei comissari, si è apprezzato e condiviso il
lavoro fatto.
L'altro elemento di soddisfazione è che arriviamo ad una norma
di attuazione dello Statuto speciale in merito a funzioni tecniche
trasferite alla Regione e diamo piena attuazione ai "desiderata" di
questo Consiglio e ai doveri che abbiamo di fronte a queste
situazioni. Anticipo che gli uffici sono molto avanti nel preparare
le delibera di Giunta in merito alle disposizioni attuative, quindi
dovremo anticipare i 180 giorni previsti e credo che nell'arco di
due-tre mesi riusciremo già ad approvare in Giunta regionale la
delibera attuativa prevista dalla normativa, recuperando anche qui
del tempo.
Sull'ordine del giorno, invece, che dovrà essere votato prima
dell'articolato, posso dire questo: è un argomento che ha poco a
che vedere con la materia di cui stiamo parlando oggi, ovvero
dell'attuazione di disposizioni previste dalle norme di attuazione,
quindi stiamo definendo alcune cose sulle dighe di piccole
dimensioni presenti nel territorio regionale. È un argomento già
previsto da una normativa, ci sono delle procedure previste dalla
legge e oggi, noi, su questo ordine del giorno, non possiamo che
astenerci se non verrà ritirato.
Come abbiamo sempre detto, non abbiamo alcun problema a venire
in commissione a relazionare, è un diritto che le commissioni
hanno; noi, come Assessorato, non abbiamo alcun problema a
confrontarci con idee o suggerimenti che possono arrivare dalle
commissioni con un audizione che, se chiesta, non abbiamo mai
rifiutato.
Président
- S'il n'y a pas d'autres qui veulent
intervenir en discussion générale, je ferme la discussion
générale.
La parole au Conseiller Louvin sur l'ordre du jour.
Louvin (ALPE)
- Grazie, Presidente.
Non pare in assoluto esserci un'incompatibilità fra la tematica
della sicurezza dei nostri invasi e la valutazione,
l'approfondimento circa il proliferare, oggi, di domande di
centrali idroelettriche nella nostra regione. Non siamo peraltro
così ostinati da non voler mettere eventualmente in un diverso
ordine gli approfondimenti delle questioni, ma ci permettiamo
semplicemente di far rilevare questo dato: abbiamo riscontrato, nel
piano di tutela delle acque, degli andamenti previsionali rispetto
all'impatto degli invasi, quindi delle alterazioni che ci sono nei
nostri corsi d'acqua, che si discostano abbastanza - a nostro modo
di vedere - dalla realtà.
Non sfugge all'Assessore il fatto che ormai quasi
sistematicamente le iniziative di creazione di nuove centrali
incontrano preoccupazione da parte delle comunità locali, come è il
caso del Vallone di Barasson a Etroubles e Saint-Oyen, da parte dei
consorzi di miglioramento fondiario e della popolazione, come
testimonia una petizione che è approdata in Consiglio pochi giorni
fa; quindi c'è un diffondersi della sensibilità e della
preoccupazione - direi - nella comunità che non ci sia una rincorsa
in questo momento alla costruzione di impianti di derivazione e di
sfruttamento delle acque a scopo idroelettrico, con un conflitto
sempre più aperto con gli approvvigionamenti idrici, con gli
approvvigionamenti agricoli, con la tutela dell'ambiente in
generale.
Mi pare di capire che da parte dell'Assessore non ci siano
obiezioni di principio; se il Presidente del Consiglio ce lo
consente, chiederemmo immediatamente di trasformare questo ordine
del giorno in una mozione, da iscrivere al prossimo Consiglio
regionale, e fare in modo che venga tranquillamente discusso in
quella sede. In caso contrario potremmo farlo noi, nel giro delle
prossime 48 ore, ma per rapidità e per comodità chiederemmo che
questo argomento, e annunciamo la richiesta in tal senso del nostro
gruppo, sia calendarizzato al prossimo Consiglio.
La questione che mettiamo al centro della discussione oggi - non
noi particolarmente, ma lo mette parte cospicua della comunità
valdostana - è di sapere quante centrali si vogliono fare nei
prossimi anni in Valle d'Aosta, quante siano le domande in campo,
se l'occupazione sistematica, progressiva e contestuale del
territorio valdostano da parte di queste nuove infrastrutture è
percepita come una scelta vantaggiosa per la nostra comunità o una
scelta in qualche modo subita. Abbiamo avuto decine di anni di
sostanziale congelamento nella costruzione delle centrali
idroelettriche, abbiamo avuto una progressiva rimozione degli
ostacoli con una liberalizzazione per gli impianti al di sotto dei
15.000 kW/h e adesso, anche per effetto dell'acquisizione della
società di produzione principale della nostra Regione da parte di
Finaosta, assistiamo ad una pressione crescente su questo
settore.
Mentre siamo contenti - lo ha dichiarato il collega Cerise -
dell'adozione delle norme in materia di sicurezza, siamo
preoccupati che ci sia uno sviluppo su questo terreno non
accompagnato da una dovuta attenzione. Quindi, Presidente, se ha la
cortesia di fare questa trasformazione a richiesta che le
formalizziamo noi colleghi del gruppo... altrimenti verrà comunque
riproposto all'ordine del giorno del Consiglio, quindi viene
ritirato dalla discussione in questo momento. Grazie.
Président
- La parole au Conseiller Secrétaire
Tibaldi.
Tibaldi (PdL)
- Sulla proposta di legge abbiamo già
espresso in commissione il nostro parere favorevole e rinnoviamo in
aula il voto favorevole, come gruppo consiliare.
L'ordine del giorno solleva un argomento molto importante,
perché l'acqua insieme all'ambiente è una delle risorse
fondamentali della nostra comunità, di conseguenza va valutata
sotto diversi profili questa sua importanza. Sotto il profilo
ambientale siamo concordi sul fatto che si debba trovare una
formula di coesistenza fra il rispetto dell'ambiente e del
paesaggio, della risorsa idrica intesa nel suo senso più stretto,
con le possibilità di utilizzo ragionevole e sostenibile di
quest'acqua, quindi è giusta la preoccupazione di trovare
un'armonia fra queste due esigenze, che sono entrambe
legittime.
Il piano energetico ambientale è un documento di indirizzo
votato anche da questo Consiglio, che dovrebbe dare una risposta in
questo senso; su quanto venga osservato nelle sue finalità e nei
suoi percorsi, ci dirà magari qualcosa di più l'Assessore. È un
documento di indirizzo e - come tutti i documenti di indirizzo che
spesso vengono approvati dal Consiglio - contiene principi e
finalità che sono ampiamente condivisibili, che poi magari nella
realtà quotidiana non sempre vengono rispettati. È indubbio che
questa potenzialità idrica e idroelettrica della Regione non deve
essere abbandonata a sé stessa, deve essere sfruttata, e non
abbiamo mai nascosto il nostro interesse, ma penso come tutti i
valdostani, nel cercare di utilizzarla a fini produttivi, a fini
anche di beneficio per quanto riguarda la nostra comunità. Anche se
non c'è un nesso diretto, se lo sconto che oggi i valdostani
possiedono del 30 percento sul costo delle bollette, anche se non
c'è un nesso diretto, però in qualche maniera ha una sua
motivazione nella nostra ricchezza: è un nostro petrolio, e più
volte ho sentito dire in quest'aula che abbiamo questo petrolio,
questa fonte rinnovabile che non è inquinante e che dobbiamo e
possiamo utilizzarla. Senz'altro una ricognizione è importante.
Oggi lo sfruttamento si è concentrato in situazioni che sono
monopolistiche da parte di una società controllata dalla Regione o
pressoché monopolistiche da parte di un gruppo di privati che fanno
business in questo settore. Noi non condanniamo il business, però è
giusto che ci sia uno sviluppo ragionato e concorrenziale in questo
settore. Quindi se la competente commissione viene investita di
questa ricognizione e di un ciclo di audizioni che possono essere
anche di aggiornamento a quanto si è fatto in questi anni, ben
venga! Se l'Assessore vuole recepire questo ordine del giorno - non
ho capito bene quali siano i suoi intenti - noi non abbiamo alcun
problema a votarlo e a sostenerlo. Mi sembra che sia informato a
criteri moderati, costruttivi e che prenda in considerazione tutti
i fattori che degli amministratori regionali devono tenere a
riferimento, per favorire questo ordinato sviluppo.
Per quanto ci riguarda, quindi, l'ordine del giorno, se non
verrà ritirato o se lo proponete come mozione, può essere anche
votato.
Président
- D'autres?
Sì, a me sta bene che questo venga trasformato in mozione, ma
non chiedete alla Presidenza del Consiglio di farlo... entro
venerdì verrà depositato in forma di mozione e come tale sarà
iscritto.
La parola al Presidente della Regione, Rollandin.
Rollandin (UV)
- Grazie, Presidente.
Sulla legge credo che è già stato detto tutto e vorrei
sottolineare che questa legge è in applicazione di una nuova
competenza che viene esercitata dalla Regione. Credo che la legge
sia chiara nei suoi contenuti in materia di sbarramenti e ritenute
relativi ai bacini di accumulo.
Qui si presenta un ordine del giorno che concerne l'acqua,
sicuramente, ma si poteva parlare di acqua potabile, veniamo dalla
giornata internazionale dell'acqua dove si è detto di tutto, e
questo potrebbe aprire, anche qui, lo scenario sugli acquedotti
pubblici o privati, l'acqua pubblica, l'acqua privata, dire del
consumo dell'acqua, della potabilità... su tutto! Un ordine del
giorno così non ha niente a che vedere con quello di cui stiamo
parlando, se non che c'è l'acqua in comune, perché questo si
riferisce ad un argomento specifico di trattativa di competenze.
Poi si vuole approfittare di questo per presentare un ordine del
giorno, lo capisco, ma non ha nulla a che vedere. Si dice: visto
che ho presentato un ordine del giorno, lo trasformo in mozione...
allora, se uno vuole presentare una mozione, presenta la mozione,
l'ordine del giorno lo ritira, ma non ha nulla a che vedere con
quello di cui stiamo trattando.
Per quanto riguarda il problema che viene evocato, vi sono una
serie di affermazioni che non hanno un riferimento specifico con la
legge che già governa come devono essere previste le autorizzazioni
per costruire eventuali centrali idroelettriche. Vorrei
sottolineare che la comunità valdostana è ben cosciente di cosa
significa la realtà, tant'è che tanti Comuni sono azionisti di
centrali, vedi Torgnon e tanti altri Comuni. Quindi credo che siano
tutti ben coscienti di cosa significa la costruzione di centrali e
che è un arricchimento. Il problema dell'acqua e dell'utilizzo è
già stato regolamentato con il discorso del minimo del flusso
vitale, un argomento che è stato previsto nel piano delle acque,
quindi se ci sarà una mozione la prenderemo in esame come un altro
argomento.
Quello che vorrei sottolineare è che se individuiamo il percorso
di parlare dell'acqua, sicuramente c'è motivo, perché di acqua
parliamo quando parliamo di sbarramenti, però la legge ha un suo
connotato di esercizio di specifiche competenze che non hanno nulla
a che vedere con quello di cui parlava l'ordine del giorno, per
dircela tutta!
Prendiamo atto che ci sarà una mozione in tal senso ed entreremo
nel merito quando ci sarà motivo per discuterne specificatamente.
Grazie.
Président
- L'ordre du jour est retiré; j'en donne
lecture pour le procès verbal:
Il Consiglio regionale della Valle d'Aosta
Constatato l'elevato numero di domande proposte per la
costruzione di nuove centrali idroelettriche nel territorio
regionale;
Considerata la crescente preoccupazione per il notevole
impatto ambientale che la realizzazione delle stesse potrebbe
produrre nell'arco di pochi anni sulle attività agricole e sulle
riserve idriche, come testimonia il moltiplicarsi di iniziative di
contrasto alla realizzazione di tali progetti;
Ritenuto necessario rafforzare la consapevolezza della
necessità di un giusto equilibrio tra il consumo di risorse
ambientali e la salvaguardia dell'integrità del nostro territorio
nelle sue molteplici vocazioni e potenzialità;
Impegna
la competente Commissione consiliare:
- ad effettuare entro 90 giorni, attraverso l'audizione dei
competenti servizi, di esperti e di soggetti pubblici e privati
titolari di interessi qualificati, un'approfondita ricognizione
complessiva delle domande presentate e dei possibili impatti
complessivi della realizzazione degli interventi
prospettati;
- a presentare nello stesso termine al Consiglio regionale
eventuali proposte circa la selezione ovvero la graduazione degli
interventi di sfruttamento delle risorse idroelettriche della
nostra Regione.
F.to: Giuseppe Cerise - Louvin - Chatrian - Bertin - Patrizia
Morelli
On passe à l'examen article par article.
Je soumets au vote l'article 1
er
:
Conseillers présents et votants: 32
Pour: 32
Le Conseil approuve à l'unanimité.
Président
- Article 2: même résultat. Article 3: même
résultat. Article 4: même résultat. Article 5: même résultat.
Article 6: même résultat. Article 7: même résultat. Article 8: même
résultat. Article 9: même résultat. Article 10: même résultat.
Article 11: même résultat. Article 12: même résultat.
Je soumets au vote la loi dans son ensemble:
Conseillers présents et votants: 33
Pour: 33
Le Conseil approuve à l'unanimité.
Président
- Sur ce point nous avons achevé nos travaux.
Le Conseil se réunira aujourd'hui à quinze heures trente.
La séance est levée.
---
La séance se termine à treize heures.
