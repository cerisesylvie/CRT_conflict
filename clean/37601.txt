Classificazione
AMBIENTE
Inquinamento
INDUSTRIA



Oggetto del Consiglio n. 1320 del 24 giugno 2015 - Resoconto
OGGETTO N. 1320/XIV - Interpellanza: "Approfondimenti circa
la valutazione degli impatti delle emissioni dell'acciaieria
sull'area urbana di Aosta".
Presidente
- Per l'illustrazione, la parola al
Consigliere Roscio.
Roscio (ALPE) -
Grazie Presidente.
Il tema di questa nostra interpellanza, che, tra l'altro, è
stato ripreso anche in questi giorni in diversi articoli della
stampa a testimonianza dell'interesse che c'è per questi problemi
relativi alla qualità dell'aria e al miglioramento della qualità
dell'aria e, tra l'altro, più in generale è un tema che...ha come
tema la salvaguardia dell'ambiente, intesa come la casa comune, su
cui anche Papa Francesco ha recentemente fatto un'enciclica, che,
insomma, porta un messaggio importante. Questa nostra interpellanza
prende spunto da uno studio tecnico che è stato redatto dai tecnici
dell'ARPA, dalla relazione che riguarda il monitoraggio delle
emissioni industriali, in particolare modo del particolato e dei
metalli che ci sono sul particolato. In questi giorni abbiamo
ascoltato segnali di ottimismo, che l'aria di Aosta è buona, che vi
sono stati miglioramenti nel tempo, tuttavia noi riteniamo che
bisogna fare attenzione a non essere troppo ottimisti, perché,
leggendo lo studio, dal dettaglio dello studio emergono delle
criticità soprattutto per quanto riguarda le emissioni che non
vengono captate dagli aspiratori, quindi non le emissioni
principali, quelle che vanno via dai camini e poi vengono assorbite
dai filtri, ma quelle che vengono diffuse attorno alla zona, che
non sono trascurabili. Tanto per fare alcuni esempi, l'acciaieria
si valuta che abbia un impatto non irrilevante sulla città di
Aosta, tant'è vero che il 40 percento delle polveri deriva da lì e
addirittura il 90 percento dei metalli contenuti nelle polveri,
quindi è qualcosa su cui bisognerebbe pensare di fare...come si è
già fatto, ma continuare a fare dei continui miglioramenti per
cercare di ottenere sempre migliori risultati. È vero che altre
fonti sono il traffico e il riscaldamento, ma questa è forse per
Aosta la voce più rilevante.
Abbiamo visto che vi sono dei provvedimenti autorizzativi
partiti nel 2007 e rinnovati nel 2012, l'AIA, che prevedevano degli
interventi. Oggi vorremmo capire se gli interventi che erano stati
previsti sono stati rispettati, se il cronoprogramma viene
rispettato e in più, siccome lo studio prevedeva di andare a fare
ulteriori approfondimenti, ulteriori verifiche al fine di conoscere
- perché solo conoscendo quali sono i dati si può pensare di fare
degli interventi che vadano a migliorare le cose -, se è intenzione
del Governo andare in questa direzione che i suoi tecnici
auspicavano. In più cosa si ritiene di inserire in fase di un
prossimo rinnovo dell'AIA, come si pensa che avverrà, quali cose si
intendono introdurre per avere ancora ulteriori miglioramenti e,
siccome durante la campagna elettorale delle comunali è stato detto
di tutto e di più sull'acciaieria, arrivando addirittura a
posizioni estreme...su questo...nel senso che io non vorrei
entrarci e vorrei che ognuno facesse il proprio lavoro, ma sono
state dette cose da campagna elettorale. Una cosa interessante su
cui però bisognerebbe fare una valutazione è quale futuro ipotizza
il Governo regionale per l'area industriale, quindi non per
l'acciaieria, ma quale tipo di sviluppo ha in mente il Governo per
la zona industriale. Questo quindi non va ad interferire con chi fa
la propria attività, ma è una questione tutta politica su quale
sviluppo si vuole perseguire. Grazie.
Presidente -
Per la risposta, la parola all'Assessore
Bianchi.
Bianchi (UV) -
Sì, grazie Presidente.
Risponderei ai due punti in maniera congiunta, punto 1:
"se
sia intenzione del Governo regionale avviare gli approfondimenti
per valutare gli impatti delle emissioni diffuse in prossimità
dell'acciaieria CAS sull'area urbana"
; e punto 2:
"quali
misure di miglioramento e integrazione del provvedimento dell'AIA
2012 si intendono realizzare nel prossimo futuro"
. Il
miglioramento della qualità dell'aria sul territorio è sempre stato
uno degli obiettivi del Governo. Tale azione è stata demandata alla
struttura dell'Assessorato del territorio e ambiente che si avvale,
sotto il profilo tecnico, di ARPA. Dal punto di vista operativo,
già a partire dal 2007 è stata installata nelle immediate vicinanze
dell'acciaieria una stazione di misura, un sito fisso, in via Primo
Maggio per valutare l'impatto dello stabilimento industriale sulla
qualità dell'aria. Occorre ricordare che la stazione di via Primo
Maggio, ubicata in un sito suburbano è una stazione di misura
definita industriale, in quanto conforme alle richieste del decreto
legislativo n. 155 del 2010, quindi stazione ubicata in posizione
tale che il livello di inquinamento sia influenzato prevalentemente
da singole fonti industriali. Quella stazione quindi è proprio
collocata per valutare l'influenza che ha la CAS sulla qualità
dell'aria nella
plaine
.
Per quanto concerne invece la misurazione a fondo urbano, la
stazione di riferimento è quella di Piazza Plouves, la quale,
secondo le simulazioni modellistiche, si trova sopra vento rispetto
all'acciaieria. Si sottolinea che poi a supporto di questa stazione
vi è quella localizzata in via Liconi e, tramite una stazione
mobile, si faranno anche delle misurazioni nella zona di
Charvensod. Il confronto dei dati rilevati nel sito di misura
industriale con i dati dal fondo urbano consente una
quantificazione inequivocabile degli effetti riconducibili alla
riduzione delle emissioni da parte di CAS rispetto ad altre fonti
emissive dell'area urbana di Aosta attualmente presenti, come
ricordava lei sul traffico e il riscaldamento.
La stazione industriale di via Primo Maggio è stata recentemente
riposizionata nei pressi della
Pépinière d'entreprises
di
Aosta a causa di lavori per la costruzione di un parcheggio
pluripiano e in futuro, terminati i lavori, tornerà in via Primo
Maggio. Secondo il cronoprogramma - ed era in effetti un problema
che era sorto anche all'interno dell'osservatorio, come ha
ricordato lei, lunedì scorso -, i lavori dovrebbero terminare
intorno all'estate del prossimo anno. Chiaramente quindi è un
periodo molto transitorio, cioè molto breve.
Prima di attivare la stazione fissa di monitoraggio nei pressi
della
Pépinière
, a fine giugno 2014, ARPA ha ritenuto
necessario condurre una campagna di misura con una strumentazione
mobile per il PM10 e per i metalli, che ha interessato i mesi di
marzo, aprile e maggio 2014, al fine di poter disporre di una serie
di misure in parallelo sufficientemente lunga e per poter avere
indicazioni sulla correlazione tra i dati dei due siti di
monitoraggio industriale: via Primo Maggio e quello di
Pépinière
, che hanno comunque confermato l'idoneità di
quest'ultimo sito. I dati di monitoraggio più recenti, illustrati
anche nella relazione annuale del 2014 sulla qualità dell'aria,
redatta dall'ARPA, evidenziano una differenza tra i due dati
storici, registrati dalla centralina di via Primo Maggio e di
Pépinière
a fronte di una sostanziale invarianza di quella
di fondo urbano di Piazza Plouves. Tale circostanza ha indotto
l'avvio di una prima fase di approfondimento che ha portato alla
risultanza, al momento solo qualitativa, che tale differenza sia
imputabile al contributo apportato dalle emissioni diffuse che
tendono a depositarsi nelle immediate vicinanze del perimetro
dell'acciaieria e non possono pertanto essere misurate dalla
centralina ubicata presso la
Pépinière
.
Lo spostamento della centralina ha pertanto contribuito ad
aumentare il livello di conoscenza delle dinamiche delle emissioni
in atmosfera provenienti dallo stabilimento Cogne e ha
indirettamente confermato l'efficacia del lavoro svolto da CAS nei
riguardi dei sistemi di abbattimento di emissioni convogliate.
Bisogna ricordare che da quest'anno proprio sui camini della CAS
c'è un monitoraggio continuo, 24 ore su 24, attività quest'ultima
che ha monopolizzato i primi due anni del cronoprogramma di
interventi...prescritto nel provvedimento AIA del 2012 e le date
sono state rispettate, quindi il cronoprogramma è stato
rispettato.
Come già evidenziato in precedenza, gli studi di ARPA richiedono
ulteriori approfondimenti, che devono essere effettuati con
l'attuale configurazione delle centraline. In tal senso la
delocalizzazione di via Primo Maggio alla
Pépinière
costituisce un'opportunità, quindi importante per meglio studiare
la dinamica delle emissioni di CAS nell'intertempo di costruzione
del parcheggio multipiano.
In risposta al primo quesito va evidenziato pertanto che quanto
riportato nella relazione annuale 2014 non è frutto di un'azione
estemporanea, ma il risultato di un continuo impegno da parte degli
uffici della Regione e degli uffici di ARPA nel monitorare gli
impatti dell'acciaieria che da anni...e che continueranno nel
futuro.
La relazione annuale del 2014 sulla qualità dell'aria evidenzia
inoltre che ulteriori miglioramenti nel contenimento delle
emissioni provenienti dallo stabilimento potranno essere ricercati
principalmente nelle emissioni diffuse che non sono intercettate da
sistemi di aspirazione. Il provvedimento AIA prevede che le azioni
relative all'abbattimento delle emissioni diffuse debbano essere
effettuate da CAS entro la fine di quest'anno, quindi
principalmente delle tamponature che verranno effettuate, perché il
cronoprogramma, come le ricordavo, verrà rispettato.
Allo stato attuale diversi interventi riportati
nell'autorizzazione integrata ambientale sono stati completati, ma
solo nei primi mesi del 2016 sarà possibile valutare le ricadute
sulla qualità dell'aria ad essi connesse, in quanto gli ultimi
interventi previsti dal cronoprogramma devono essere ultimati entro
il 31 dicembre del 2015 e solo al termine degli stessi sarà quindi
possibile analizzare gli effetti finali e valutare eventuali misure
aggiuntive, cioè vale a dire che prima si fanno le analisi e poi si
vedranno quali sono le cose da fare.
In risposta quindi al secondo quesito, solo una volta ultimati
questi ultimi interventi e analizzata l'evoluzione dei dati della
stazione di monitoraggio industriale, pertanto potrà essere
possibile una valutazione in merito all'introduzione di ulteriori
misure di contenimento. Occorre in ogni caso sottolineare che i
dati rilevati sinora consentono di evidenziare un costante
miglioramento dei parametri monitorati, in particolare per quanto
riguarda il livello dei metalli del PM10.
Concludo sottolineando che i dati relativi ai metalli della
stazione di fondo urbano di Piazza Plouves evidenziano un andamento
decrescente a riprova dell'efficacia degli interventi fin qui
eseguiti. In ogni caso credo vada evidenziato l'enorme lavoro
svolto per il monitoraggio ed il controllo della qualità dell'aria,
coscienti del fatto che lo stabilimento CAS, così importante...e
qui evidenzio quanto sia importante per il Governo regionale
quest'attività, quest'industria sia sotto l'aspetto economico che
lavorativo...ritengo però opportuno in ultimo segnalare che il
livello approfondimento del monitoraggio delle emissioni
provenienti dallo stabilimento CAS risulta essere il più accurato e
dettagliato a livello nazionale, tanto da essere usato come un
punto di riferimento da altre ARPA e da altre situazioni analoghe
alla nostra. Il monitoraggio di CAS, per quanto fa il Governo
regionale, per quanto fa ARPA, quindi è un'eccellenza in quanto
viene presa appunto da altre Regioni come esempio. Grazie.
Presidente -
Per la replica, la parola al Consigliere
Roscio.
Roscio (ALPE) -
Grazie Presidente.
Grazie Assessore per la risposta, che però solo in parte
soddisfa. Una cosa che va detta in premessa è che nessuno vuole
mettere in dubbio il lavoro di monitoraggio e la professionalità di
chi lavora al monitoraggio, né tanto meno vuole andare a fare
battaglie contro chi lavora, perché ci rendiamo tutti conto di
quanto sia importante il lavoro, soprattutto in questo momento.
Sgombriamo quindi pure il campo da equivoci e, a riprova di questo
e a riprova di quanto i tecnici di ARPA lavorino bene, vi sono però
dei dati che non si possono non considerare, soprattutto se si
vuole andare a fare degli interventi migliorativi, perché se è
vero, come ci è stato detto, che si vuole andare a fare continui
miglioramenti e se è vero che misurando con quelle centraline è
inequivocabile che gli apporti siano derivanti dall'acciaieria, vi
è però qualcosa che ha a che vedere non con le emissioni, ma con le
deposizioni e noi parliamo di decine di tonnellate all'anno di
deposizioni e di metalli imputabili all'attività di acciaieria,
come il nichel e il cromo. Per fare un esempio, il nichel, vedo se
riesco a vedere bene...finché c'è stata la centralina del Primo
Maggio, eravamo a 165 come deposizioni lì, mentre i valori medi
nella Comunità europea sono di 65; per il fondo urbano, Piazza
Plouves, 48. In Europa si va da un minimo di 5 ad un massimo di 11:
questi sono dati di ARPA. È vero che si sono fatti dei
miglioramenti, ma alcune criticità permangono, per cui bisogna non
aspettare gli interventi...aspettare gli interventi per pianificare
bene, ma l'idea è quella di continuare ad andare per raggiungere
perlomeno i valori a livello europeo, perché ad oggi noi siamo a
dei livelli superiori e, considerato che comunque un'acciaieria si
trova in una città, questo non si può trascurare. Su questo quindi
bene, ma noi penso che ritorneremo per andare a vedere
costantemente, a seguire, a fronte degli interventi fatti, quali
miglioramenti si avranno sulla qualità dell'aria, perché ad oggi
siamo ancora lontani da quei risultati che noi vorremmo in una
città alpina, nella nostra città dove viviamo. Grazie.
Presidente -
Punto 21 all'ordine del giorno.
