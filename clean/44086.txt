Classificazione
FINANZA REGIONALE E LOCALE
TURISMO E INDUSTRIA ALBERGHIERA
Contributi, incentivi



Oggetto del Consiglio n. 1152 del 12 gennaio 2022 - Resoconto
OGGETTO N. 1152/XVI - Interpellanze: "Predisposizione di una
nuova legge che preveda sostegni all'economia regionale danneggiata
dal protrarsi della pandemia da Covid-19" e "Previsione di nuove
misure di ristoro per il settore turistico della montagna".
Bertin (Presidente) -
Come detto, i punti n. 23 e n. 25
dell'ordine del giorno sono discussi congiuntamente. Per
l'illustrazione si è prenotato il consigliere Lavy, ne ha
facoltà.
Lavy (LEGA VDA) -
Direi che si potrebbe cominciare la
discussione di questa interpellanza dalle dichiarazioni del
Presidente dell'ADAVA di ieri che dice, riferendosi a questa
stagione, che si rischia di essere peggio dell'anno scorso. Questa
è una dichiarazione che deve far alzare un po' a tutti le antenne,
perché il problema è che nessuno si aspettava una stagione
invernale di questo genere, perché se da un lato le presenze degli
italiani durante il periodo natalizio ci sono state, il gran
problema arriva ora ed è stato anche prima del periodo natalizio in
cui ci sono state diverse disdette. Il problema arriva ora proprio
perché dal punto di vista dei turisti stranieri, questi
mancano.
Il problema, rispetto a ciò che è successo l'anno scorso, in cui
comunque si era tutti chiusi, quindi non c'erano neanche una gran
parte di costi fissi, il personale, la questione delle merci, dei
rifornimenti, degli approvvigionamenti, quest'anno invece il
personale incide, i rifornimenti e gli approvvigionamenti sono
stati fatti, quindi è tutta una serie di costi che peseranno poi
sul bilancio di fine stagione.
Ecco perché comunque, un minimo di riflessione va fatto se sia
opportuno o meno - ovviamente, bisogna analizzare benissimo i dati
e anche le sensazioni che spererei venissero smentite poi nei fatti
nelle prossime settimane - pensare a una nuova legge dei ristori,
che possa dare delle risposte al mondo del turismo e agli
albergatori, ma non solamente, perché sappiamo benissimo che
collegate al mondo del turismo qui in Valle ci sono tantissimi
altri tipi di realtà.
Poi c'è un'altra questione, in cui direttamente entra in ballo
il Governo nazionale, perché noi siamo stati, penso, una di quelle
regioni che hanno patito di più l'ordinanza del Ministro della
salute del 14 dicembre, che regolava l'ingresso nel territorio
nazionale di stranieri.
Chiedo con questa interpellanza essenzialmente due motivazioni.
Una l'ho già espressa: se sia intenzione da parte del Governo
regionale lavorare su una nuova legge ristori, per cercare di dare
un minimo di risposte al settore turistico e non solo, sulla base
della legge che è stata approvata l'anno scorso. E poi chiedo -
visto che siamo stati tra i più penalizzati dall'ordinanza del
ministro Speranza - se siano state fatte delle richieste da parte
sua, presidente Lavevaz, o in Conferenza Stato-Regioni o tramite
altri canali istituzionali, per avere un altro genere di ristori,
visto che siamo stati molto penalizzati su questo. Chiederei dunque
queste risposte e anche, bene o male, le tempistiche delle sue
richieste, se siano state fatte.
Presidente -
Sempre per l'illustrazione il consigliere
Carrel, ne ha facoltà.
Carrel (PA) -
Non riprendo le parole già dette dal
collega Lavy. In questo periodo ho avuto modo di approfondire,
anche grazie alla collaborazione di alcuni consorzi turistici, la
situazione complessiva di tutto il territorio regionale. Se le
feste, come è già stato detto, hanno retto anche e soprattutto
grazie al turismo italiano, quello che ci aspetta da oggi in poi è
sicuramente una situazione molto delicata e molto preoccupante,
anche perché il Ministero della salute, con proprie circolari, ha
di fatto complicato e non poco l'arrivo di turisti all'interno del
territorio nazionale. Questo va a svantaggio soprattutto della
montagna, perché se è vero che la montagna è feste di Natale, è
altrettanto vero che, grazie al cielo, la nostra regione ha un
turismo invernale abbastanza ampio e abbastanza lungo, che parte da
novembre-dicembre e arriva a marzo-aprile o addirittura a maggio.
Capite bene che non è sufficiente salvare un mese o venti giorni di
feste per salvare la stagione. Questo credo che sia l'elemento
centrale su cui dobbiamo riflettere, perché la stagione invernale
non è finita il 6 o il 9 di gennaio; il primo
step
della
stagione invernale è finito, ma non è finita la stagione
invernale.
Credo che sia giusto andare a fare delle valutazioni in corso
d'opera, proprio per cercare di capire come si può arrivare a un
sostegno che sia mirato a coloro - quelli che sono gli imprenditori
- che hanno deciso di investire e di aprire le loro attività
perché, come è già stato detto, i costi per l'apertura, soprattutto
delle strutture alberghiere, non che non ci siano costi in tutte le
altre attività commerciali, ma le strutture alberghiere hanno dei
costi sicuramente a livello anche di personale molto più
importanti, sono stati sostenuti e saranno sostenuti durante tutta
la stagione turistica, ma mancano i turisti da oggi in poi. Questo
credo che vada approfondito.
Come Regione abbiamo approvato la legge n. 15 del 2021, che va a
coprire tutte le perdite della stagione 2020/2021 ed è una legge
che sicuramente in qualche modo ha dato un aiuto agli imprenditori,
ma oggi siamo in una situazione diversa: ti faccio aprire, ti
lascio aprire, ma purtroppo, visto le regole che ci sono e vista la
situazione che però non dipende dall'imprenditore, non hai gente;
quindi hai delle perdite, se lo raffrontiamo a quella che era la
stagione 2019/2020. In più ci mettiamo che nel 2020 non hai potuto
lavorare, ti abbiamo dato dei ristori ma questi ristori servono a
malapena, o meglio, non sono neanche sufficienti a coprire i costi
fissi con la struttura chiusa; adesso hai dei costi sicuramente più
importanti, dei costi fissi, per tenere aperta la struttura.
Credo che sia interessante e necessario iniziare questo
dibattito e capire quali siano i limiti e i margini su cui si vuole
lavorare, anche perché come Regione abbiamo sospeso il pagamento
della quota capitale delle rate con dei contratti di mutuo con
Finaosta fino al 31 ottobre 2022, ma tantissimi albergatori che ho
contattato in tutta la regione mi hanno sottolineato che questa
data è assolutamente insufficiente vista questa situazione; altresì
alcuni mi hanno sottolineato che sono così svantaggiati coloro che
hanno appena aperto il mutuo, quindi hanno una quota interessi
molto elevata, ma che, aimè, si trovano nella stessa situazione
degli altri. Questi sono coloro che magari hanno investito durante
il Covid o appena prima del Covid e oggi si trovano a dover pagare
una quota interessi, perché quella non è sospesa, la quota capitale
che viene sospesa è inferiore in quel caso, però a fronte di poche
entrate. É una situazione sicuramente molto delicata.
Per questo motivo chiediamo quali sono le intenzioni della
Giunta regionale proprio per capire come si intende agire, sia dal
punto di vista della sospensione delle rate per Finaosta, che ha
necessità di trovare copertura, sia di andare ad avere tutti i dati
necessari per poi poter sostenere. Il che non vuol dire andare a
sovvenzionare le attività commerciali, ma sostenere coloro che,
nonostante tutto, a fine stagione purtroppo avranno delle perdite
non per colpa loro, perché sono rimaste aperte, hanno dato un
servizio alla comunità e al tessuto economico, ma purtroppo, a
causa di tutta l'evoluzione della pandemia e dei vari decreti che
si susseguono, non hanno avuto gente e turisti. Questo credo che
sia una questione che come Consiglio regionale e come Governo
regionale in prima battuta dobbiamo assolutamente affrontare.
Presidente -
Risponde l'assessore Bertschy.
Bertschy (AV-VdA Unie) -
Rispondo insieme al collega
Guichardaz anche per il primo quesito, quello che riguarda
l'attività del Presidente all'interno della Conferenza
Stat-Regioni. È il frutto di un lavoro che il Presidente fa insieme
agli assessori ed evidentemente lo porta poi all'attenzione di
tutti gli altri presidenti, per far sì che oltre all'attenzione in
termini di emergenza sanitaria, ci sia sempre un'attenzione su
tutti gli aspetti economici.
Giustamente viene richiesto al primo quesito qual è l'attività
che si sta facendo. Direi che noi non possiamo rispondere con delle
date, in quanto è un'attività che si svolge più volte durante la
settimana, però il lavoro politico che il Governo regionale fa
attraverso il Presidente nella Conferenza Stato-Regioni è quello di
mantenere il livello sul doppio binario: uno è quello
dell'attenzione ai ristori nazionali, che devono riguardare in
maniera trasversale i settori, per quelle norme che in qualche
maniera non possono essere assunte a livello regionale. Mi
riferisco in questo momento, per esempio, alla questione della
cassa integrazione dei lavoratori nel settore turistico, se dovesse
inasprirsi ancora di più la situazione legata alla crisi sanitaria
che è in corso. In questo senso c'è un lavoro e credo che un po'
tutti abbiamo letto in questi giorni sui media che lo stesso
Governo sta lavorando alla previsione di uno scostamento, per
cercare di trovare delle risorse che siano di sostegno al settore
turistico che, per quello che ci riguarda, è legato in maniera
particolare alla peculiarità del territorio valdostano, che è
inserito nel sistema montagna, ma oggi la mancanza della presenza
di turisti stranieri in montagna, come nelle città turistiche, sta
determinando una pesante situazione per le aziende. È un lavoro
costante, un lavoro di stimolo e allo stesso tempo è un lavoro che
deve poi guardare a livello regionale.
Il secondo quesito è quello più puntuale, per quello che mi
riguarda: se vi sia l'intenzione, da parte del Governo regionale,
di lavorare a una nuova legge per predisporre misure a sostegno
dell'economia regionale, conseguentemente al protrarsi della
pandemia. Intanto, ho avuto da poco alcuni dati sui primi giorni di
lavoro della stagione invernale degli impianti a fune e direi per
ora, per fortuna, sono dati ancora rassicuranti: stiamo parlando di
una stagione che a oggi ha portato a un incasso di 29,3 milioni di
euro al 7 gennaio e si posiziona sulla stagione 2018/2019. La
stagione 2019/2020 è stata eccezionale con tanta neve, con una
situazione completamente diversa. Oggi, in assenza di neve, con
Covid che blocca comunque la mobilità delle persone, in particolare
con l'assenza degli stranieri, direi che per quanto riguarda il
settore impianti a fune è un risultato di tutto rispetto, che ci
porta a un più 5 percento sugli incassi rispetto al 2018/2019 e a
un più 4 percento sugli ingressi. Un dato poi di particolare
rilievo è quello di Cervinia che addirittura ha un fatturato
maggiore del 2019/2020 per più di 1 milione di euro.
Con questi primi dati, che non ci devono assolutamente
tranquillizzare, perché da oggi inizia un'altra stagione, dobbiamo
lavorare con lo spirito e ci proponiamo di lavorare con lo stesso
atteggiamento che ci ha portato a costruire una buona e solida
legge nel corso della scorsa estate, cercando di essere molto
attenti a lavorare sui dati, a collaborare in particolare con La
Chambre, che rappresenta le associazioni di categoria, quindi ADAVA
e Confcommercio, con le associazioni che oggi più sentono la
pressione dei propri associati, creando le condizioni per mantenere
questo doppio binario. Un sostegno insieme a loro ai provvedimenti
che hanno carattere nazionale e un'apertura di un tavolo di lavoro
- io direi che già dalla prossima settimana potremmo trovare una
data per fare una prima verifica, se ci sarà la disponibilità - che
ci metta in condizioni di avere dei dati, di sentire le
associazioni, di sentirle insieme e di capire come seguire le
evoluzioni di questi primi giorni del dopo festività, per valutare
se mettere in campo interventi urgenti o piuttosto se prepararci a
pianificare degli interventi nel corso della stagione.
Il Governo regionale ha mantenuto in forza la struttura
temporanea che dovrà dedicarsi nei prossimi mesi ai controlli sulla
misura alla legge 15, ma che eventualmente potrà essere utile, nel
caso di emergenza, per essere a disposizione di eventuali
interventi urgenti una volta stabiliti quali dovranno essere e
individuate le risorse.
Da parte nostra c'è sicuramente la volontà di seguire con molta
attenzione l'evoluzione di quello che sta succedendo, facendo anche
attenzione a mantenere quella collegialità e quell'attenzione che
abbiamo dato ai rapporti con le altre Regioni, in particolare
quelle come noi di montagna, che possono, più di altre, capire le
difficoltà che generano l'assenza di un turismo e, in particolare
in questo momento, l'assenza degli stranieri.
L'atteggiamento riguarda anche come proporsi rispetto alla
situazione che abbiamo vissuto l'anno passato. L'anno scorso, alla
data di oggi, le società di impianti a fune avevano incassato 1,8
milioni di euro, in confronto ai 29,3 incassati oggi. Ovviamente
non avevano neanche i costi, come le aziende turistiche, che oggi
hanno, quindi il rapporto non è mai sul fatturato, ma su quello che
entra e su quello che esce. Per fare questo, e visto che tutti si
sono preparati per lavorare e, per quello che possiamo capire, si
andrà sempre di più a cercare di convivere con questa emergenza
anche in termini economici e sociali, dobbiamo fare scelte come
quelle che stiamo cercando di fare e che verificheremo se potremo
fare, per esempio legate alla
Foire
. Non si tratta, come
abbiamo fatto l'anno scorso, di continuare ad annullare degli
eventi, ma piuttosto di cercare di trovare degli appuntamenti che
possano mantenere l'economia aperta, perché dietro a certe
manifestazioni ci sono i fornitori, i lavoratori, le imprese e sono
opportunità che non possiamo rimandare da un anno all'altro, perché
diventa pesante sostenerle quando si hanno, come avete giustamente
detto, i lavoratori in forza, le forniture fatte e anche pagate e i
costi aziendali per lavorare come si pensava di fare in questa
stagione.
Proporrò nei prossimi giorni ai capigruppo un momento di
confronto per capire come lavorare.
Presidente -
Sempre per la risposta l'assessore
Jean-Pierre Guichardaz.
Guichardaz J. (FP-PD) -
Credo che l'assessore Bertschy
abbia dato un quadro abbastanza completo della situazione. Io posso
aggiungere che, rispetto ai rapporti con il livello nazionale, sia
in Conferenza Stato-Regioni, sia nella Commissione attività
produttive della Camera dei Deputati e anche nella Commissione che
riunisce gli Assessori al turismo, la valutazione rispetto alle
ricadute della crisi pandemica sul turismo è pressoché quotidiana.
Ancora ieri alle ore 13:30 la Commissione attività produttive della
Camera dei Deputati ha audito diversi soggetti: l'ANCI, la
Conferenza delle Regioni e delle Province autonome, il CAI, la
FISI, l'UNCEM, Dolomiti Superski e diversi altri soggetti nelle
audizioni precedenti che furono calendarizzate nei mesi precedenti,
in relazione anche a un documento che è stato fatto circa le
posizioni in merito alle proposte per la ripresa economica delle
attività turistico-ricettive della montagna invernale, in funzione
delle riaperture previste a partire dalla stagione 2021-2022.
A ottobre del 2021 fu fatto proprio un documento dalla
Conferenza delle Regioni e delle Province autonome, in particolare
dagli Assessori al turismo e da chi si occupa di questa tematica,
che rappresentava un po' uno scenario ipotetico circa il futuro
invernale e non teneva però conto, questo va detto, dell'effetto di
ritorno di un buon turismo autunnale che quasi nessuno si aspettava
nei mesi di ottobre e novembre. È un documento che ha finito di
essere discusso ieri in Commissione attività produttive e che è
interessante, perché tiene conto sia di diverse considerazioni che
fate anche voi che sono oggetto della discussione di oggi, sia
della penalizzazione che, in ipotesi, il turismo invernale avrà
dalla chiusura, per esempio, dei confini che è stata - rispetto ai
dati che abbiamo - in buona parte compensata in questo avvio di
stagione invernale da una sostituzione di un turismo prettamente
italiano e di prossimità. Devo dire che nei confronti che abbiamo
costantemente con le associazioni questa situazione è vista con
estremo favore. Questo per alcuni territori, per altri come
sappiamo, che generalmente fanno molto riferimento al turismo
straniero, siamo in attesa di dati per capire anche quale è stata
la ricaduta.
È evidente che anche noi ci aspettiamo per questa seconda fase
della stagione invernale delle ricadute, che però allo stato
attuale non sono quantificabili, perché la stagione delle vacanze
invernali è appena terminata. A breve, attraverso una serie di
confronti anche su dati che ci verranno forniti dagli operatori
direttamente, faremo le nostre valutazioni. Come ha detto
l'assessore Bertschy, saranno poi oggetto di valutazione attenta su
un'eventuale e probabile politica di ristori successiva, che però
va fatta in maniera mirata. È evidente che questi documenti e le
richieste che provengono un po' da tutti gli Assessori e che sono
state da noi evidenziate, vanno nella direzione anche di una
diversa modalità di promuovere il territorio montano da parte del
livello centrale. Una promozione che va poi comunque integrata e
unita con le varie promozioni territoriali che, devo dire, hanno
avuto al momento un buon riscontro e un buon ritorno.
Riguardo alla sua ultima domanda, le leggo il contributo che mi
è stato evidenziato riguardo alla sospensione del pagamento della
quota capitale dei mutui stipulati con Finaosta S.p.A.: "Nella
prima fase dell'emergenza epidemiologica, con l'articolo 2 della
legge regionale 4 del 2020, è stata disposta la sospensione del
pagamento delle rate dei mutui stipulati per il tramite di Finaosta
in scadenza dal primo maggio 2020 e fino al 30 aprile 2021 senza
interessi di mora, senza oneri aggiuntivi e senza la previsione di
requisiti per l'accesso all'agevolazione. Con la legge regionale 5
del 2021, di sospensione del pagamento della quota capitale delle
rate dei mutui stipulati per il tramite di Finaosta, in scadenza
dal primo maggio 2021 e fino al 31 ottobre 2022, al fine di
garantire il rispetto della normativa in materia di aiuti di Stato,
è invece stato previsto il pagamento della quota interessi sulle
rate sospese. Contestualmente sono stati definiti specifici
requisiti per l'accesso alla misura. Le sospensioni di cui
trattasi, pur non comportando oneri diretti a carico del bilancio
regionale, determinano l'obbligo in capo a Finaosta di effettuare
rettifiche di valore sui crediti, con conseguente deterioramento
della redditività e contraggono altresì la possibilità di erogare
nuovi finanziamenti a causa dei minori rientri sui fondi di
rotazione. Per queste ragioni, al fine di evitare il riproporsi
della necessità della sospensione delle rate dei mutui, attivo
ormai dal primo maggio 2020 e in vigore fino al 30 ottobre 2022,
l'articolo 2 della legge regionale 5 del 2021 ha previsto che
Finaosta, al fine di assicurare il recupero del capitale relativo
ai mutui concessi alle imprese che hanno sostenuto e ottenuto la
sospensione delle rate, al termine del periodo di sospensione,
previa positiva valutazione di ogni singola posizione sotto il
profilo creditizio, possa allungare la durata del piano di
ammortamento fino a un massimo di cinque anni, con contestuale
variazione di altre condizioni contrattuali, anche in deroga alle
durate e alle condizioni contrattuali previste dalle leggi
regionali di settore. In coerenza con tale ultima disposizione
l'articolo 3 della legge regionale 17 del 2021, in materia di
rinegoziazione dei mutui agevolati erogati alle imprese e
composizioni classificate come credito deteriorato, ha previsto che
Finaosta presenti alla Giunta regionale e alla Commissione
consiliare competente una relazione concernente l'efficacia e
l'esito dell'applicazione della stessa legge, al fine di consentire
la valutazione dell'introduzione di misure di rinegoziazione dei
mutui agevolati a decorrere dal 2022, anche con riferimento alle
imprese che non hanno posizioni debitorie classificate come credito
deteriorato. Alla luce di quanto esposto non è necessario prorogare
il termine del 31 ottobre 2022 per la sospensione del pagamento
della quota capitale dei mutui stipulati con Finaosta, in quanto
sono già in vigore gli strumenti a favore delle imprese da
utilizzare a decorrere dal 2022 per la rinegoziazione dei mutui
agevolati".
Presidente -
Consigliere Lavy ne ha facoltà.
Lavy (LEGA VDA) -
Inizierei dalla partita positiva: bene
le intenzioni, bene il fatto che non si stia sottovalutando la
situazione, perché purtroppo sta evolvendo nel tempo, quindi bene i
numeri sugli impianti a fune, ma sappiamo benissimo che quella è
una parte del settore turistico che ha a che fare fino a un certo
punto rispetto al settore alberghiero. È però giusto analizzare la
situazione volta per volta, anche con le associazioni di categoria,
che è bene vengano coinvolte anche in tavoli di lavoro; spero poi
che possiate condividere con tutti noi anche i vari dati che
usciranno fuori.
C'è però un "ma" che riguarda essenzialmente il primo quesito.
Va bene che mi si dica che i contatti sono quotidiani, stiamo
lavorando, però il quesito che ho fatto era abbastanza puntuale:
chiedeva se da parte del Governo regionale, nella persona del
Presidente della Regione, erano state fatte delle richieste
puntuali per sopperire alle mancanze e alle problematiche dovute
alla pandemia al Governo nazionale, anche considerato che siamo
penalizzati dall'ordinanza del ministro Speranza. Su questo si è un
pochino glissato, per cui non c'è stata una vera e propria risposta
concreta nel dire: no, noi abbiamo chiesto quello o
quell'altro.
Non vorrei che, come è già successo in passato, si vada un po'
dietro alle richieste magari di altre Regioni, arrivando però
sempre in ritardo e magari con delle proposte, con delle richieste
che non si soddisfano appieno per la nostra Regione. Chiederei che,
magari per una volta, si possa arrivare un pochino prima,
elaborando già una serie di proposte e poi eventualmente le altre
Regioni potrebbero seguirci. Non capisco perché dobbiamo sempre
essere un pochino attendisti, un pochino passivi per cui dire:
adesso vediamo cosa succede a livello nazionale; vediamo anche nei
vari decreti le misure anche a sostegno del settore turistico,
quando noi dovremmo avere chiare delle proposte da proporre. Poi,
che queste proposte possano interessare altre Regioni o meno,
questo poco importa, ma noi siamo gli amministratori della Regione
autonoma Valle d'Aosta ed è giusto che noi portiamo avanti certe
tematiche.
La risposta mi soddisfa parzialmente, perché se da un lato,
ripeto, è giusta e corretta l'attenzione, dall'altro mi aspetterei
magari un atteggiamento un pochino meno passivo.
Presidente -
Consigliere Carrel.
Carrel (PA) -
Dalle risposte ottenute abbiamo avuto
sicuramente un quadro di quella che è stata la situazione dalle
festività sino a oggi che, come abbiamo già detto anche nelle
premesse, è sicuramente fatto di molte disdette e molte nuove
prenotazioni, perché lavorare con queste regole non è stato
semplice per nessuno, ma va detto che il turismo italiano ha retto
rispetto a quelle che sono le mancanze dei turisti stranieri nel
nostro territorio. Ciò che ci preoccupa, e per questo abbiamo fatto
questa interrogazione, è quello che succede dal 10 di gennaio al
3-4 di maggio, perché questo è l'arco temporale che ci spaventa.
Con questa iniziativa chiediamo di iniziare a lavorare in
prospettiva, perché non possiamo arrivare ad aprile o maggio a
scrivere una legge che poi vedrà erogare i fondi a fine agosto o
primi di settembre, quando speriamo di essere già nuovamente
all'interno di una nuova stagione invernale e speriamo che anche le
norme, non solo economiche ma anche sanitarie, ci permettano
finalmente di affrontare una stagione invernale normale. Dico
questo perché se vogliamo affrontare il problema, dobbiamo iniziare
ad affrontarlo oggi, in modo da dare delle risposte entro fine
stagione, entro aprile e maggio.
Per quanto riguarda la domanda alla quale mi ha risposto
l'assessore Guichardaz, immagino leggendo una risposta preparata
dagli uffici dell'assessore Marzi, sono contento che mi abbia
risposto l'assessore al turismo, perché credo che questo sia un
tema prettamente turistico; non me ne voglia l'assessore Bertschy,
ma credo che questo sia un tema che riguarda quell'assessorato
in primis
. Gli impianti a fune è bene che funzionino, ma le
presenze sugli impianti a fune sono diverse spesso e volentieri
dalle presenze negli alberghi e nei posti letto, e creano un
indotto sicuramente anche diverso sull'intero territorio, quindi
sono due questioni che sì, sono abbinate, ma non sono sicuramente
la stessa cosa.
Per la questione Finaosta e la proroga al 31 ottobre 2022, è
bene che abbiamo tutti gli strumenti, ma Finaosta è in grado di
andare a rivedere e a contrattare ogni singolo contratto con tutte
le posizioni? Oppure è meglio prevedere una proroga generale, per
chi vuole e chi ha la necessità, e lasciare quella possibilità di
contrattualizzare solamente per chi ha i debiti pregressi e chi ha
una situazione difficile da gestire? Credo che quella sia poi la
chiave, perché sennò rischiamo di andare a trovare delle difficoltà
nella gestione poi dei contratti in Finaosta.
Bene questa prima analisi, sicuramente non sarà l'unica, perché
sarà necessario porre l'attenzione su sui dati che emergono di
giorno in giorno, sperando che la situazione pandemica non peggiori
e non ci costringa a ulteriori restrizioni, ma sicuramente ci tengo
a sottolineare che anche le attività che hanno aperto, hanno dovuto
sostenere - almeno dal punto di vista di personale - dei costi in
più. Questo perché, in primis, abbiamo avuto una carenza di
personale; come sapete, la ricerca del personale è stata
sicuramente più difficile, perché dopo una stagione di completo
lockdown
e di completo
stop
, molte professionalità
già formate e già competenti, hanno deciso di cercare altre strade
e altri lavori, e oggi non tornano magari più a fare i camerieri o
a lavorare nei ristoranti e negli alberghi. Dall'altra parte
abbiamo avuto delle incombenze che sono ricadute sui commercianti,
sugli albergatori e sui ristoratori; il semplice controllo del
green pass
e de
super green pass
, che continuamente
deve essere fatto anche dai ristoratori e dagli albergatori, gli
albergatori forse meno: è sicuramente un onere in più, anche perché
poi, in caso di infrazione, ne risponde anche l'attività
commerciale. Capite bene che tutte queste questioni comportano dei
costi suppletivi che vanno analizzati e possiamo già iniziare ad
analizzare, perché questi sono dati che abbiamo, avendo già avuto
modo, con questo inizio di stagione, di avere delle informazioni
che sono utili da elaborare per trovare delle risposte che credo
siano realmente necessarie e improrogabili. Come ho detto, i soldi
vanno dati entro fine stagione e non nella stagione estiva, perché
ci auguriamo tutti che, come ormai è abbastanza chiaro, la curva
rallenti con la primavera e in estate poi abbiamo la possibilità di
avere una stagione estiva buona e di incassare, però le risorse
vanno date prima e le soluzioni vanno trovate assolutamente
prima.
Presidente -
Sospendiamo brevemente per arieggiare i
locali.
La seduta è sospesa dalle ore 16:40 alle ore 16:54.
