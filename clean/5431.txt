Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 323 del 10 maggio 1983 - Resoconto
OGGETTO N. 323/VII - DISEGNO DI LEGGE CONCERNENTE:
"ISTITUZIONE DEL COMITATO REGIONALE PER LA DISTRIBUZIONE DEI
PRODOTTI PETROLIFERI AGEVOLATI PER L'AGRICOLTURA".
PRESIDENTE
: La parola all'Assessore all'Agricoltura e
Foreste Marcoz; ne ha facoltà.
MARCOZ - (U.V.):
L'art. 5 della legge 1852 del 1962
prevede che per i Comitati Provinciali per la distribuzione di
generi contingentati in agricoltura ci sia una apposita
Commissione. Sono state ormai attribuite le competenze di tutti gli
Enti Locali alla Regione, quindi con questa legge si prevede di
modificare la vecchia legge statale dandone attribuzione alla
Regione. Con questo nuovo disegno di legge, la Giunta propone al
Consiglio Regionale di far sì che per quanto riguarda i generi
contingentati in agricoltura ci sia un'apposita Commissione
regionale che ne attribuisca le competenze. Quindi chiedo al
Consiglio di approvare questo disegno di legge in quanto
indispensabile perchè si possa continuare a distribuire ai nostri
agricoltori quanto è loro dovuto in base alla legge nazionale
1852.
PRESIDENTE:
E' aperta la discussione. La parola al
Consigliere Cout; ne ha facoltà.
COUT - (P.C.I.):
Visto che dobbiamo procedere normalmente
coi lavori vuol dire che su ogni punto dove abbiamo dei dubbi penso
che sia nostro compito chiedere dei chiarimenti o fare delle
osservazioni. Rispetto a questo disegno di legge siamo favorevoli
all'istituzione di questo Comitato anche in considerazione del
fatto che non siamo certamente in anticipo. Altre Regioni avevano
addirittura già costituito questo Comitato prima ancora che ci
fosse il passaggio delle competenze alla Regione. C'è però un
problema, a proposito di questo disegno di legge, che ci pare di
particolare importanza, ed è quello del personale. Noi avevamo
inquadrato il personale in un ruolo provvisorio, ad estinzione,
insieme al personale di altri enti soppressi. Nella relazione, al
3° comma, si dice che: "l'inquadramento nell'organico
dell'Assessorato dell'Agricoltura e Foreste, del personale già
dipendente dell'U.M.A., posto a disposizione della Regione
dall'art. 79 del D.P.R. 22.2.1982, n. 182, sarà disposto con
apposita legge". Mi riferisco in particolare a questo comma solo
per far rilevare che, nella legge che disponeva il passaggio alla
Regione del personale suddetto si faceva un esplicito riferimento,
verso la fine, ad un inquadramento che avrebbe dovuto avvenire
entro 120 giorni: noi ci saremmo aspettati che questo fosse già
stato effettuato, essendo la legge in questione del 19.4.1983.
Solleviamo questa questione non per noi, ma per il personale
interessato, per cui vorremmo dei chiarimenti su come si penserà di
procedere affinchè si giunga ad una sistemazione di questo
personale.
Un'altra considerazione che volevamo fare è che, in seguito ad
un intervento del nostro gruppo in Consiglio, l'Assessore si è
assunto l'impegno di rivedere tutta la questione: abbiamo visto che
ne è derivato, effettivamente, un miglioramento nel servizio. E'
stata sostituita la distribuzione con i fusti e con i canestri
svolgendosi in modo molto più puntuale. Da questo punto di vista,
quindi, l'attività funziona abbastanza bene. Vogliamo solo che ci
siano alcune garanzie, che il servizio possa continuare in questo
modo e, anzi, che il personale che verrà inquadrato possa svolgerlo
anche in modo decentrato sul territorio, soprattutto per ciò che
concerne la compilazione dei libretti. Ci dispiacerebbe che anche
in questo caso, come nel caso dei contributi in agricoltura cui
faceva riferimento il collega Tonino nella penultima legge che
abbiamo votato in Consiglio, per compilare i libretti si debba
continuare a venire ogni volta ad Aosta. Sarebbe un inutile esborso
di soldi da parte degli agricoltori che, alla fine, verrebbero a
spendere più per i viaggi di quanto potrebbero guadagnare coi buoni
carburante. Il problema principale, come si è detto, riguarda
proprio il personale: secondo noi non sarebbe stata una cosa
complicata arrivare in Consiglio avendo già predisposto un
inquadramento del personale. Poichè questo non è stato fatto, e ne
prevediamo un ulteriore slittamento, chiediamo alcune garanzie per
una rapida soluzione del problema.
PRESIDENTE
: La parola all'Assessore all'Agricoltura e
Foreste Marcoz; ne ha facoltà.
MARCOZ - (U.V.):
Vorrei rispondere al collega Cout
precisando che i problemi del personale stanno a cuore a tutti
quanti, ma che la legge in discussione è una legge globale che
interessava non solamente il personale dell'U.M.A. ma anche altri
enti ed altri Assessorati. Quindi io chiedo scusa al personale
dell'U.M.A., inquadrato attualmente con la legge nazionale, per il
fatto che non possa essere immediatamente inquadrato nel personale
regionale, ma a me interessava soprattutto che, vista la scadenza
del Consiglio Regionale (questa è infatti l'ultima seduta del
Consiglio), fosse approvata la legge per poter far fronte alla
consegna dei beni strumentali, come il carburante agricolo. Non
posso prendere impegni per il Consiglio nuovo che verrà eletto il
26-27 di giugno, ma credo che sarà subito sua cura inquadrare il
personale che attualmente non è ancora stato inserito nei ruoli
regionali. Ribadisco però che, prima della vacanza del Consiglio
Regionale, era opportuno giungere all'approvazione di questo
disegno di legge in modo che i nostri contadini non dovessero
ancora, come tante altre volte, veder vanificati i loro diritti,
che sono sacrosanti.
PRESIDENTE:
La parola al Consigliere Mafrica; ne ha
facoltà.
MAFRICA - (P.C.I.):
Per dichiarazione di voto. Noi
voteremo a favore di questa legge e le osservazioni che ha fatto il
compagno Cout mi sembrano tutte pertinenti alla legge stessa.
Voglio respingere nel modo più chiaro le accuse che vengono forse
solo dai giornali e che in qualche modo possono anche essere state
suggerite dall'intervento di Voyat. Noi finora non abbiamo fatto
nessun tipo di ostruzionismo: abbiamo detto ieri mattina, in
apertura di seduta, che era in discussione un numero sterminato di
leggi. Se non si riuscirà a discuterle tutte, la responsabilità
sarà di chi ha aspettato fino all'ultimo minuto a predisporle per
l'esame in Consiglio. Abbiamo già dichiarato su quali disegno di
legge non siamo d'accordo: una è già stata esclusa e per noi è un
merito, non un demerito, il fatto che il Consiglio non abbia
iscritto in via d'urgenza una proposta che non era stata
sufficientemente approfondita, come quella des Lycées Techniques.
Per noi è un merito, e lo diciamo apertamente. In quanto al fatto
che avremmo fatto perdere tempo ieri, con una osservazione pedante,
riteniamo che siano pedanti le osservazioni dei giornalisti che
dall'alto - perchè si trovano un pochino più in alto di noi - del
loro scranno giudicano che fare delle osservazioni su 55 delibere
per oltre 20 miliardi sia chiedere delle cose strane. Io credo che
fosse dovere del Consiglio approfondire delibere con cui si danno 3
miliardi al Casinò, dopo che il Coordinamento ha bocciato la
delibera precedente, che fosse dovere del Consiglio verificare,
visto tutto il discorso che abbiamo fatto sugli appalti, quali
erano i ribassi offerti per opere come l'Istituto dei Geometri, per
un importo di 4 miliardi, o di altre scuole anche questi per
numerosi miliardi. Quindi non c'è stato nessun ostruzionismo nè
abbiamo mai dichiarato di voler fare ostruzionismo. Questo è
l'andamento normale dei lavori. Qualcosa sarà discusso, e pazienza
per quello che non verrà discusso visto che non avete voluto
concordare, adesso, l'ordine del giorno.
PRESIDENTE:
Passiamo alla lettura dell'articolato. Do
lettura dell'art. 1:
ART. 1
E' istituito il "Comitato Regionale per la distribuzione dei
prodotti petroliferi agevolati per l'agricoltura" con sede presso
l'Ufficio Regionale U.M.A.
Il Comitato sovraintende alla distribuzione dei prodotti
petroliferi agevolati di cui al 3° comma dell'art. 5 della legge
31.12.1962, n. 1852 ed è così composto:
1°) Ispettore dirigente dei servizi agrari e zootecnici o, in
caso di sua assenza o impedimento, Ispettore agrario aggiunto, che
lo presiede;
2°) Un funzionario dell'Assessorato Agricoltura e Foreste
designato dall'Assessore;
3°) Un funzionario dell'Ufficio Tecnico delle imposte di
fabbricazione designato dal dirigente dell'Ufficio U. T. I. F. di
Torino;
4°) Un funzionario dell'Ufficio Utenti motori agricoli che
funge da segretario;
5°) Un rappresentante per ognuna delle Organizzazioni
professionali agricole regionali maggiormente rappresentative,
designato dalle stesse.
PRESIDENTE:
Metto in approvazione l'articolo testè
letto.
ESITO DELLA VOTAZIONE
Presenti, votanti e favorevoli: 23
Il Consiglio approva all'unanimità
PRESIDENTE:
Do lettura dell'art. 2:
ART. 2
Il Comitato è costituito con decreto del Presidente della Giunta
Regionale ed è rinnovato all'inizio di ogni legislatura. Le
funzioni del Comitato sono prorogate fino al suo rinnovo.
Le riunioni del Comitato sono convocate dal suo Presidente. Le
sedute sono valide con la presenza della maggioranza dei
componenti. Le decisioni sono assunte a maggioranza dei presenti;
in caso di parità di voti prevale il voto del Presidente.
La presente legge sarà pubblicata nel Bollettino Ufficiale della
Regione.
E' fatto obbligo a chiunque spetti di osservarla e di farla
osservare come legge della Regione Valle d'Aosta.
PRESIDENTE
: Metto in approvazione l'articolo testè
letto.
ESITO DELLA VOTAZIONE
Presenti, votanti e favorevoli: 23
Il Consiglio approva all'unanimità
PRESIDENTE
: Non essendoci dichiarazioni di voto, il
Consiglio è chiamato ad esprimersi, per votazione segreta, sul
complesso della legge.
VOTAZIONE SEGRETA
PRESIDENTE:
Colleghi Consiglieri, gli scrutatori mi
comunicano che la votazione è nulla, non essendoci riscontro tra
voti e resti. Pertanto, la votazione va ripetuta immediatamente. Si
tratta dell'approvazione del Disegno di Legge n. 515.
VOTAZIONE SEGRETA
PRESIDENTE:
Colleghi Consiglieri, anche la seconda
votazione è stata dichiarata nulla dai colleghi scrutatori in
quanto non c'è riscontro fra i voti e i resti. Pertanto, ai sensi
dell'art. 76 si procede ad una immediata votazione con scheda
segreta. Perciò, chi è d'accordo scrive "sì", chi non è d'accordo
scrive "no" nella scheda che verrà depositata nell'urna al centro
della sala. Il comma dice testualmente: "Se anche la seconda
votazione è dichiarata nulla si procede a votazione per schede
segrete".
Ha precedenza la votazione per appello nominale, su qualsiasi
altro tipo di votazione.
ESITO DELLA VOTAZIONE SEGRETA
Presenti: 31
Votanti: 31
Schede bianche: 1
Favorevoli: 30
Il Consiglio approva
