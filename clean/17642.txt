Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 186 del 5 dicembre 1988 - Resoconto
OGGETTO N. 186/IX - COMPOSIZIONE E ORGANIZZAZIONE DELLA
DIREZIONE DEI LAVORI PER IL TRONCO AUTOSTRADALE SARRE-MORGEX.
(Interrogazione con risposta scritta).
PRESIDENTE: Do lettura dell'interrogazione con risposta scritta
in oggetto presentata dal Consigliere Riccarand ed iscritta al
punto 5 dell’ordine del giorno.
INTERROGAZIONE CON RISPOSTA SCRITTA
APPRESO, nel corso del Consiglio regionale del 19 ottobre 1988,
che la Direzione dei Lavori per il tronco autostradale Sarre-Morgex
è stato affidato alla Società SPEA;
APPRESO altresì che sarebbe stato creato un "Osservatorio"
incaricato di un'azione costante di monitoraggio ambientale;
AL FINE di avere notizie precise in merito alla composizione
dello staff della Direzione dei Lavori, alla sua organizzazione, ai
sistemi di assunzione, all'ammontare dei compensi previsti
il sottoscritto Consigliere regionale
INTERROGA
il Presidente della Giunta regionale per conoscere:
1) il nome ed il titolo di studio del Direttore Generale della
R.A.V. S.p.A., nonché il metodo ed il criterio con cui è stato
assunto, il tipo di rapporto di lavoro e l'ammontare della
retribuzione;
2) come è organizzata la Direzione dei Lavori, con l'indicazione
del numero dei Capi-sezione, dei Capi-lotto e degli Assistenti
attualmente in funzione e con le variazioni che sono previste per
il futuro;
3) il nome ed il titolo di studio di tutti i componenti della
Direzione dei lavori, specificando di ognuno il metodo ed il
criterio di assunzione, il tipo di rapporto di lavoro e l'ammontare
della retribuzione;
4) da chi è composto e come funziona l'Osservatorio per il
monitoraggio ambientale.
PRESIDENTE:
A questa Presidenza non è ancora pervenuta
alcuna risposta in merito all'interrogazione testé letta.
Ha chiesto la parola il Presidente della Giunta, Rollandin; ne
ha facoltà.
ROLLANDIN (UV):
Je prends la parole seulement pour dire
qu'on est dans l'attente d'avoir les réponses de la part de la SPEA
aux questions que nous avons posées et auxquelles on ne nous a pas
encore donné la possibilité de répondre dans les termes prévus.
PRESIDENTE:
Ha chiesto la parola il Consigliere Riccarand;
ne ha facoltà.
RICCARAND (NS):
Io sono stupefatto che a due mesi
dall'interrogazione, datata 24 ottobre 1988, nella quale si
chiedono alcuni dati semplicissimi, come ad esempio i nomi dei
responsabili della direzione dei lavori che potrebbero essere
forniti in meno di 24 ore, si risponda dicendo che quei dati non ci
sono ancora.
Mi risulta che la Regione faccia ancora parte della RAV, perché
non credo che ne sia uscita...
(... Interruzione del Presidente Rollandin )
... Sì, va bene; ma la SPEA ha ricevuto un incarico dalla RAV.
Qui in Consiglio c'è addirittura il Presidente della RAV e mi
sembra strano che non sappia chi sarà il Direttore dei lavori
dell'autostrada. Dopo due mesi, però, si risponde che la Regione
non sa chi dirigerà i lavori dell'autostrada...
(... Interruzione del Presidente Rollandin ...)
... No, no: io lo voglio sapere dalla Regione Valle d'Aosta che
è azionista della RAV, cioè della società che ha affidato
l'incarico alla SPEA; poteva anche non affidarlo alla SPEA, ma si è
trattato di una scelta. Occorre precisare, tra l'altro, che nella
direzione dei lavori ci sono dei nominativi che sono stati indicati
dalla Giunta regionale e dalla Regione e quindi io voglio sapere
chi sono questi nominativi, come sono state scelte queste persone e
come sono pagate. Credo che tutto il Consiglio abbia il diritto di
sapere queste cose e quindi io protesto formalmente contro la
mancanza di risposta a questa interrogazione ed anzi l'attendo al
più presto, altrimenti rinnoverò questa richiesta in tutti i
Consigli.
