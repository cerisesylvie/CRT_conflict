Classificazione
TRASPORTI E VIABILITÀ
Viabilità
Strade di interesse regionale


Resoconto integrale del dibattito dell'aula
Oggetto del Consiglio n. 2390 del 9 gennaio 2002 - Resoconto
OGGETTO N. 2390/XI Problemi concernenti la strada regionale
n. 28 e relativi interventi. (Interpellanza)
Interpellanza Preso atto che la strada regionale n. 28 di
Bionaz è stata a lungo chiusa a causa di una frana incombente fra
il bivio di Variney e quello per Doues;
Appreso che avrebbero concorso a provocare tale frana i lavori
di allargamento (per certi versi, di rifacimento) della s.r. n.
28;
Creduto opportuno un approfondimento del tema, che ha creato tra
l'altro non pochi disagi a residenti e turisti;
i sottoscritti Consiglieri regionali
Interpellano
l'Assessore competente per sapere:
1) se causa (o concausa) della frana sulla strada regionale di
Bionaz siano stati i lavori di allargamento (e/o rifacimento) della
carreggiata;
2) se il relativo progetto venne accompagnato da perizia
geologica e perché si decise, in alcuni tratti, di scegliere un
nuovo tragitto, in luogo di migliorare la carreggiata
esistente;
3) se il problema della frana è avviato ad una soluzione
definitiva, con quali interventi ed in quali tempi si intende
intervenire.
F.to: Curtaz - Squarzino Secondina - Beneforti
Président La parole au Conseiller Curtaz.
Curtaz (PVA-cU)
Se si facessero le interpellanze per
apparire, io questa interpellanza avrei dovuto farla sei mesi fa,
invece l’abbiamo fatta con i miei colleghi di gruppo
ora perché ritengo che la problematica che viene posta conservi una
sua attualità, anche se la situazione dal punto di vista logistico
per gli abitanti della zona è migliorata. Mi riferisco alla frana
incombente fra il bivio sulla strada regionale n. 28 per Bionaz,
fra il bivio di Variney e quello per Doues: mi sembra che sia la
progressiva chilometrica 2,? qualcosa, ed è una frana che ha tenuto
chiusa questa strada regionale per parecchio tempo, tanto che gli
abitanti della zona hanno dovuto per parecchi mesi o affrontare una
stradina comunale di difficile accesso, sulla quale pare abbia
dovuto fare qualche manovra supplementare anche
l’auto papale, oppure passare attraverso la strada
regionale di Roisan.
Sono i motivi della frana a costituire l’oggetto
dell'interpellanza, perché sicuramente questa frana si è
manifestata in maniera preponderante in seguito all'alluvione
dell’ottobre 2000; la domanda che attende una
risposta è se causa o concausa della frana non siano stati anche i
lavori di allargamento e di rifacimento della carreggiata. In quel
tratto, infatti, ci sono stati dei lavori piuttosto consistenti per
l’allargamento e/o rifacimento della strada e,
proprio in corrispondenza della frana, il nuovo tragitto stradale
ha occupato un percorso nuovo rispetto al precedente.
Ci chiediamo quindi se e in che modo questo nuovo tragitto sia
stato responsabile del manifestarsi di questo evento franoso; ci
chiediamo se il relativo progetto, che mi pare abbastanza datato,
venne accompagnato da perizia geologica e perché si decise di
scegliere un nuovo tragitto in luogo di migliorare la carreggiata
esistente; infine chiediamo se il problema della frana è avviato ad
una soluzione e con quali interventi e con quali tempi
l’Amministrazione sta intervenendo.
Président
La parole à l’Assesseur au
territoire, à l'environnement et aux ouvrages publics, Vallet.
Vallet (UV)
Si impone una premessa di carattere generale
perché - anche se ermeticamente - dalle premesse
dell'interpellanza, e soprattutto adesso dall'introduzione fatta
dal collega Curtaz, si deduce che non ha la fotografia esatta della
situazione: cercherò di chiarire.
La chiusura della strada regionale n. 28 per Bionaz è da
ricondurre a due eventi assolutamente distinti l’uno
dall’altro. Il primo: a partire dal mese di marzo
2001 la chiusura è stata determinata da una frana al km 1+200,
conseguente all’evento alluvionale del mese di
ottobre scorso. A seguito di questa frana si è potuto consentire, a
partire dal 28 giugno 2001, un transito a senso unico alternato
utilizzando una viabilità alternativa. Questa frana non ha niente a
che vedere con la successiva frana che ha determinato la chiusura
della strada regionale nel mese di novembre, dal 20 novembre al 22
dicembre.
La prima frana è in un tratto che precede il cantiere, su cui
invece è avvenuta la seconda frana. Chiarito questo, non entro nel
dettaglio della descrizione del primo evento, mi basta dire che non
c’entra niente con il secondo, che credo sia invece
l’oggetto dell'interpellanza. Veniamo allora alla
seconda frana, quella al km. 2+100, che si è evidenziata nel mese
di novembre, consistita in uno scivolamento che ha coinvolto il
substrato roccioso e la relativa copertura fluvio-glaciale. Il
movimento si è sviluppato lungo un livello lapideo fortemente
degradato e lubrificato da circolazioni idriche profonde. In
considerazione del concreto rischio di crollo, in alcune porzioni
lapidee disarticolate, con ordinanza del 6 novembre, è stata chiusa
al traffico la strada regionale.
Vengo alle risposte. Per quanto riguarda la prima, non è escluso
che il movimento franoso possa essere stato favorito - se non
vogliamo dire determinato - dall'incauta conduzione degli scavi
previsti per la realizzazione della galleria, prevista dal progetto
di ammodernamento della strada regionale tra le progressive 1+900 e
2+676, comprendente opere per circa 4.600 milioni di lire a base
d’asta. In questo senso e per questo abbiamo
provveduto a mettere in mora l’Impresa, in attesa di
verificare le circostanze che sono all’esame dei
tecnici della Regione e della Direzione lavori. Per la
determinazione delle cause, verrà nominata una commissione di
collaudo tecnico-amministrativo in corso
d’opera.
Evidentemente, qualora le responsabilità dell'Impresa fossero
verificate, questo comporterà il risarcimento da parte della stessa
dei danni causati, oltre al risarcimento dei costi
dell’intervento in somma urgenza, che si è reso
necessario per ristabilire condizioni di sicurezza e riattivare la
circolazione. Il dissesto, infatti, è stato affrontato in somma
urgenza con un intervento volto, in una prima fase, ad accelerare
la dinamica innescatasi e alla rimozione poi delle porzioni
lapidee, che determinavano una situazione di rischio incombente per
la pubblica incolumità e per il transito sulla strada regionale
sottostante. È stato possibile revocare l’ordinanza
di chiusura in data 21 dicembre e, a partire dal 22 dicembre, la
strada è percorribile in entrambi i sensi di marcia, senza
limitazione.
Rispondo adesso alla terza questione, per dire che
l’intervento proseguirà con una stabilizzazione
corticale della scarpata principale di frana e con una
riprofilatura secondo pendenze adeguate alle caratteristiche
geotecniche dei terreni. Quindi, il grosso del lavoro è fatto, la
messa in sicurezza della strada è stata eseguita,
tant’è che abbiamo potuto riaprire il traffico; si
tratta adesso di riprofilare il versante stesso. Per quanto
riguarda il secondo punto, cioè le valutazioni circa
l’opportunità e la bontà del progetto, dirò che il
progetto di miglioramento della strada regionale in quel tratto
prevede la rettifica planoaltimetrica del tratto in questione, con
la costruzione di due viadotti, di cui uno già attualmente
utilizzabile, l’allargamento
dell’attuale sede stradale e la realizzazione di un
breve tratto in galleria.
Il progetto, redatto dall’Ing. Trevisan di Aosta,
è stato sottoposto al VIA, rilasciato positivamente nel luglio
1997. Il progetto risponde complessivamente ad una logica di
miglioramento e velocizzazione del traffico, di quella che è
sicuramente la principale via di accesso di un comprensorio
importante e vasto, come quello della Valpelline. Il progetto era
supportato da perizia geologica, parte integrante e preliminare
della progettazione, redatta dal Geologo Dr. Castello di Aosta. Se
posso concludere con una valutazione del tutto personale, poi di
poco valore perché fatta "a babbo morto", come si suol dire, forse
sarebbe stato preferibile, alla luce dei lavori eseguiti e tenuto
conto della particolare situazione geologica della zona, adottare
soluzioni tecniche che seguissero maggiormente il vecchio
tracciato.
Président La parole au Conseiller Curtaz.
Curtaz (PVA-cU)
Ho apprezzato particolarmente
l’osservazione dell’Assessore: "a
babbo morto". Ringrazio intanto l’Assessore per le
precisazioni, anche preliminari, che effettivamente hanno
fotografato più correttamente di quanto avessi fatto io la
situazione, anche perché io stesso mi ero fatto delle idee
sbagliate, essendo passato nella zona quando c’era
la prima frana e immaginavo che gli episodi si sovrapponessero;
invece sono due frane a distanza di un po' meno di un chilometro
una dall’altra. Prendo atto delle risposte tecniche
date dall’Assessore, secondo il quale si tratterebbe
più che altro di problemi legati alle modalità di lavoro, piuttosto
che di progettazione, e ne prendo atto anche positivamente;
peraltro ho il piacere di conoscere il progettista, perché è stato
mio insegnante, e lo ritengo una persona seria.
Tuttavia, penso che su questo punto - ed è per questo che ho
molto apprezzato l’osservazione ultima
dell’Assessore - sia necessario fare una riflessione
più generale sul modo che in Valle d’Aosta adottiamo
per costruire le strade, e non solo le strade, perché a me sembra
che qui si utilizzi una tipologia "da pianura". Quando si fanno
delle strade nuove in montagna, si cerca il più possibile di tirare
dritto, di fare viadotti, di fare gallerie, senza tener conto
dell’andamento del terreno. Appena scavalchiamo le
Alpi, come dovrebbe fare anche il governo di questi tempi, e
andiamo a vedere qual è la tipologia nella realizzazione delle
strade in Svizzera e in Austria, vediamo che la tipologia è
diversa, perché là si cerca di seguire l’andamento
del terreno. È chiaro che per chi guida è più difficile, perché si
trova con qualche curva in più e magari con una strada un po' più
ripida rispetto a una strada pianeggiante e rettilinea, però poi
dal punto di vista e dell’impatto ambientale e
dell’assetto idrogeologico credo che i benefici di
quel tipo di costruzione siano evidenti.
Credo che una riflessione vada fatta e a livello politico
amministrativo - dove c’è poca sensibilità e poca
cultura sul punto - e soprattutto a livello di professionisti,
perché ci deve essere uno scambio proficuo fra il politico, che dà
gli indirizzi di massima, e il progettista, che deve tener conto
anche di queste nuove esigenze che la drammatica storia
dell’alluvione ha dimostrato come essere impellenti,
in modo che si costruisca un po' più da montagna. Come è necessario
nell’alimentazione, nell’agricoltura,
eccetera, un'attenzione verso la montagna, credo sia necessario
anche nella realizzazione dei lavori pubblici pensare ad un tipo di
costruzione, ad una cultura della costruzione per la montagna.
