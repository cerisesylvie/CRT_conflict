Classificazione
DEMANIO E PATRIMONIO REGIONALE



Oggetto del Consiglio n. 2573 del 21 marzo 2007 - Resoconto
OGGETTO N. 2573/XII - Lavori di ristrutturazione dello
stabilimento industriale ex Giovanetto Marmi.
(Interrogazione)
Interrogazione
Vista la Delibera di Giunta regionale n. 274 del 9 febbraio
2007, con la quale si approva, in linea tecnica il progetto
definitivo dei "lavori di manutenzione straordinaria della
copertura e sistemazione dell'area esterna dello stabilimento
industriale ex Giovanetto Marmi" per un impegno di spesa di
386.295,92 €;
Atteso che nelle relazioni di perizia asseverata riguardanti
il conferimento del 3° e 4° lotto di beni immobili regionali alla
società "Vallée d'Aoste Structure S.r.l.", descritte in allegato
alla DGR 3597 del 24.11.06, risulta inclusa l'intera area dell'ex
Giovanetto Marmi, con un valore patrimoniale complessivo stimato in
935.000 euro;
Osservato che nella stessa delibera sopra citata si fa
riferimento a contratti di locazione in essere con Ditte e a
obblighi finanziari che l'Amministrazione regionale avrebbe assunto
precedentemente;
Evidenziato il significativo peso finanziario impegnato dalla
Giunta regionale in quest'area, anche in rapporto al valore
patrimoniale della medesima;
il sottoscritto Consigliere regionale
Interroga
l'Assessore competente per sapere:
1) se e quali interventi o opere di ristrutturazione
dell'immobile vi siano state in precedenza e in ogni caso a quale
titolo si siano prodotte le attuali posizioni di debito verso la
Ditta o le Ditte locatarie dei capannoni Giovanetto;
2) che cosa si intenda più precisamente per "lavori di
manutenzione straordinaria" e su quali parti dell'immobile
insistano (il tetto, l'intera struttura del fabbricato, la sola
area esterna?);
3) quale sia il costo complessivo delle manutenzioni,
sostenuto nell'area di cui trattasi, su quali porzioni di immobili
sono state effettuate le manutenzioni e le quantità di superfici
eventualmente interessate;
4) quale rilevanza e quali caratteristiche abbiano, a
giudizio dell'Amministrazione, i rapporti con le Ditte attualmente
locatarie, in quali settori esse operino.
F.to: Bortot
Presidente
- La parola all'Assessore alle attività
produttive e politiche del lavoro, La Torre.
La Torre (FA)
- Grazie, collega Bortot, per
l'interrogazione, vediamo se riusciamo a dare le risposte.
Per quanto riguarda la prima domanda, il complesso "ex
Giovanetto Marmi", così come individuato nell'interrogazione, è
stato conferito a "Vallée d'Aoste Structure" sulla base di un
valore peritale complessivo pari a 935mila euro. Se scomponiamo
questo valore, il valore del capannone "Giovanetto Marmi" è di
465.000 euro, quindi il capannone "Giovanetto Marmi" è stato locato
all'impresa "CIOS S.r.l." con contratto registrato in data 17
dicembre 2002 a un canone annuo di 11.878 euro, per la sua messa a
norma ed adeguamento con deliberazione di Giunta n. 1566/2001 la
Regione ha concesso un contributo di importo massimo pari a 208.648
euro, oltre a consentire all'impresa di dedurre dai canoni di
locazione dovuti un importo massimo pari a 312.972 euro. I lavori
di messa a norma ed adeguamento sono già stati eseguiti e, sulla
base degli accertamenti effettuati da "Finaosta", risulta erogabile
un contributo pari a 84.819 euro e l'impresa può dedurre dai canoni
di locazione un importo pari a 127.229 euro; il contributo comunque
non è stato ancora erogato. Il capannone "Giovanetto", il suo
valore è di 415.000 euro, è stato locato all'impresa "Arnad Le
Vieux", con contratto registrato l'11 gennaio 2005, ad un canone
annuo pari a 22.207 euro. Per la sua messa a norma ed adeguamento
con deliberazione di Giunta n. 4556/2004 la Regione ha concesso un
contributo di importo massimo pari a 176.000 euro, oltre a
consentire all'impresa di dedurre dai canoni di locazione dovuti un
importo massimo pari a 264.000 euro. I lavori non sono stati ancora
eseguiti. L'area di pertinenza, il valore è stato definito in euro
55.000, è stata locata all'impresa "Vuillermin Gualtiero", con
contratto registrato in data 21 gennaio 2005, ad un canone annuo
pari a 702 euro.
In risposta alla seconda domanda, l'intervento approvato con
deliberazione n. 274/2007 riguarda il capannone "Giovanetto Marmi"
e consiste nei seguenti lavori: bonifica della copertura del tetto
in cemento armato di circa 2.150 metri, ripristino delle parti
ammalorate delle strutture in cemento armato, realizzazione di un
manto di copertura in lamiera recata, messa in opera di canali di
raccolta e di tubi pluviali, realizzazione di una rete raccolta
acque, realizzazione di un impianto di trattamento delle acque di
prima pioggia del piazzale, bonifica della cisterna del gasolio,
realizzazione di una recinzione esterna. L'importo previsto per i
lavori risulta pari a 246.826 euro, con un impegno di spesa
complessivo presunto pari a 386.000 euro. L'intervento di
rifacimento del tetto e bonifica della cisterna di gasolio è stato
posto dal contratto di locazione a carico della Regione.
In risposta alla terza domanda, i lavori già realizzati dalla
Amministrazione regionale nell'area ammontano a 35.000 euro, oltre
all'IVA e hanno riguardato il rifacimento della pavimentazione e
l'impermeabilizzazione dell'area esterna al capannone, per una
superficie di circa 650 metri quadri.
Quarta domanda:
"quale rilevanza e quali caratteristiche
abbiano, a giudizio dell'Amministrazione, i rapporti con le Ditte
attualmente locatarie, in quali settori esse operino"
,
l'impresa "CIOS S.r.l." eseguiva la finitura dei particolari per
autoveicoli in lega di magnesio prodotti dalla "Magnesium
Products"; l'attività è cessata nel 2004 a causa delle diverse
strategie operative della "Magnesium". Il capannone è attualmente
vuoto e "Vallée d'Aoste Structure" sta valutando la possibilità di
una risoluzione consensuale del contratto di locazione. L'impresa
"Le Vieux" opera nella produzione di salumi e insaccati, l'impresa
attualmente opera in altri locali, mentre il previsto insediamento
nel capannone locato non è ancora stato effettuato. L'impresa
"Vuillermin Gualtiero" opera nel campo della lavorazione delle
pietre e dei marmi, le lavorazioni vengono effettuate nello
stabilimento di Verrès, mentre l'area locata dotata di un carro
ponte è utilizzata come deposito.
Si dà atto che dalle ore 12,37 riassume la Presidenza il
Presidente Perron.
Presidente
- La parola al Consigliere Bortot.
Bortot (Arc-VA)
- Grazie, Assessore, della risposta
esauriente però non capisco una cosa. Se sommiamo tutti i dati che
lei ci ha dato, viene fuori che per manutenzione e interventi,
riduzione di locazioni per attività insediate in quell'immobile,
avremmo raso al suolo tutto e fatto tutto nuovo e a norma. Quello
che è interessante... sarebbe adottare dei criteri rispetto agli
immobili fatiscenti, perché lì ci sono degli immobili che sono
ancora strutturati, non costruiti più tardi di una ventina di anni
fa, mentre ci sono i capannoni a bordo strada che sarebbero da
buttare giù e ricostruire con criteri multifunzionali e
polifunzionali in funzione delle attività che si vanno ad
installare. Conosco "Arnad Le Vieux" ed è un'azienda similare a
"Bertolin", gli imprenditori sono anche di Arnad e rimarranno lì
molto tempo, per quanto riguarda invece le altre attività, c'è un
bell'andare e venire. Se fossero necessari altri tipi di
investimenti per altri tipi di interventi, occorrerebbe capire cosa
ci conviene fare, perché diventa una groviera piena di buchi che
assorbe tanti soldi e poi alla fine avremo "tacconi su tacconi" sui
cosiddetti "immobili o aree obsolete", che non interessano o
comportano investimenti non da poco.
Con l'interrogazione si voleva capire se tramite la riduzione
dei canoni di affitto... gli imprenditori in quegli immobili hanno
avuto la riduzione del canone di affitto a fronte di investimenti
effettuati... perché il rischio è che alla fine non pagano
l'affitto e gli investimenti sugli immobili non li hanno fatti.
Dalla sua risposta, questo non traspare molto, sarà ulteriormente
da verificare.
L'ultima cosa è che su questo tipo di impostazione di
insediamenti - lo abbiamo detto in Commissione e in aula -
bisognerebbe ragionare se occorre "mettere mano" a delle strutture
un po' obsolete, o se "metterci mano" una volta in modo definitivo,
perché se facciamo il conto dei 935mila euro del valore degli
immobili, perché l'area non è molto estesa, lo ha detto anche lei,
rispetto a quello che abbiamo speso, non ci stiamo, ossia occorre
che l'Assessore faccia, a seguito di richiesta di interventi e di
insediamenti, riflessioni a medio e lungo termine e non di volta in
volta...
