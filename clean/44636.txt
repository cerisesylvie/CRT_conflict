Classificazione
ENERGIA
Energia idroelettrica



Oggetto del Consiglio n. 1590 del 8 giugno 2022 - Resoconto
OGGETTO N. 1590/XVI - Interrogazione: "Notizie in merito ai
controlli sull'esercizio degli impianti idroelettrici
valdostani".
Bertin (Presidente) -
Punto n. 12. Risponde l'assessore
Sapinet.
Sapinet (UV) -
L'interrogazione formula due quesiti, il
primo: "Se in ordine a quanto evidenziato, il numero dei controlli
effettuato rappresenti lo standard" e poi "Se la modalità del
controllo effettuato discende da linee guida specifiche".
Occorre precisare in premessa che la società Valdena S.r.l. è
titolare dell'autorizzazione unica per la costruzione e l'esercizio
dell'impianto idroelettrico con derivazione dal torrente Messuère,
in Comune di Brusson a partire dal 6 aprile 2021.
Considerato che l'interrogazione pone l'attenzione sul più
recente periodo, e cioè circoscrive l'attenzione agli ultimi dodici
mesi, le seguenti considerazioni si riferiranno principalmente a
tale arco temporale, pur con alcuni richiami agli anni precedenti,
ma per necessaria completezza d'informazioni.
Per quanto riguarda il primo quesito,  nell'ambito dei
compiti d'istituto attribuiti al Corpo forestale della Valle
d'Aosta, dalla legge regionale 12/2002, conformemente a quanto
stabilito dalla procedura illustrata al seguente punto 2,  il
personale forestale svolge regolare e costante attività di
monitoraggio e sorveglianza nello stato degli alvei dei
torrenti.
Nel caso di specie,  come meglio illustrato al punto
seguente, e stante la presenza di ulteriori fruitori della risorsa
idrica di diritto di derivazione ad uso agricolo sotteso a quello
della società Valdena S.r.l.,  si fa rilevare come l'attività
di monitoraggio viene esplicata con costante frequenza da parte del
personale del Corpo Forestale, peraltro richiesta anche dai
soggetti coinvolti, uno fra tutti il Consorzio di miglioramento
fondiario locale, in caso di possibili situazioni di criticità.
È doveroso segnalare che il torrente in argomento è sottoposto a
regime vincolistico, ex articolo 142 e decreto legislativo 42/2004,
pertanto oggetto di particolare attenzione da parte dell'organo di
controllo.
Inoltre, poco a valle delle opere di captazione dell'impianto
idroelettrico in questione e del sopracitato Consorzio irriguo,
insiste anche uno scarico di acque industriali reflue trattate che
è stato oggetto di numerose ispezioni nel corso dell'ultimo anno,
proprio in seguito a fenomeni di messa in asciutta e forte carenza
idrica dell'alveo in oggetto.
Peraltro, si sottolinea che l'area attraversata dal torrente
Messuère è luogo di transito per l'accesso all'intero comprensorio
e utilizzata per lo svolgimento di numerose altre attività
istituzionali, ad esempio il controllo della rete sentieristica, lo
svolgimento dei transetti per il monitoraggio della specie lupo, il
controllo dell'attività venatoria, il controllo dell'attività
silvo-pastorale.
Tutto ciò considerato, appare chiaro come la presenza degli
operatori del Corpo Forestale sia assidua e costante nella zona e
non necessariamente volta al solo controllo dell'impianto in
questione. In tale contesto andrebbe quindi letta e
contestualizzata l'osservazione riportata sul quesito in cui si
citano "Negli ultimi dodici mesi pare siano stati effettuati ben
novantacinque sopralluoghi di controllo presso l'impianto".
Da quanto appena specificato, risulta comunque difficile tener
conto in modo esatto del numero dei controlli effettuati
esclusivamente all'impianto in questione.
L'organo di controllo non tiene traccia in modo così sistematico
dei controlli effettuati se non per quelli che hanno dato origine a
verifiche tecniche puntuali in quanto debitamente verbalizzate,
quindi ci sono dei verbali ma non ovviamente di tutti i
controlli.
Non è quindi dato sapere quali siano le fonti che documentano
tali informazioni, ma il richiedente poi ci informerà.
Posto quanto sopra riportato, nel caso di specie nel corso degli
ultimi dodici mesi il personale forestale competente per
giurisdizione nel contesto della costante attività di monitoraggio
ha riscontrato alcune irregolarità in merito alla gestione degli
impianti, in tali situazioni si è quindi proceduto
all'effettuazione di formale attività ispettiva che ha generato i
verbali 3 e 4 del 2021 e il n. 14 del 2021.
In questa fase l'esito sanzionatorio di tale attività di
vigilanza non è noto, in quanto potrà concretizzarsi solo a
conclusione del procedimento amministrativo in corso.
Appare pertanto difficile stabilire ad oggi una correlazione tra
il numero di sopralluoghi svolti e l'importo delle sanzioni.
Quanto all'accenno di querela di falso, si precisa che il
sopracitato verbale n. 3 del 2021 è stato impugnato dal ricorrente
in sede civile per querela di falso con richiesta di annullamento
dello stesso. Poiché, allo stato attuale il procedimento è ancora
in corso, non è possibile al momento fornire informazioni al
riguardo.
Per quel che riguarda il secondo quesito, nel corso del 2018 è
stata approvata la procedura per il coordinamento dei controlli da
effettuarsi presso gli impianti idroelettrici ricadenti sul
territorio della Regione autonoma Valle d'Aosta per la verifica del
rispetto del deflusso minimo vitale ed altre prescrizioni inserite
negli atti concessori, che vede coinvolte: la struttura gestione
del demanio idrico, quale struttura tecnica regionale competente in
via principale, il Corpo Forestale della Valle d'Aosta, quale
struttura di supporto date le sue specifiche funzioni di Polizia
Giudiziaria e, infine, la struttura valutazione e autorizzazione
ambientale e qualità dell'aria, quale struttura competente laddove
vengano riscontrate irregolarità rispetto al rilascio del deflusso
minimo vitale, previsto anche negli atti concessori della
valutazione d'impatto ambientale.
Con questo protocollo, completo e articolato, è stata definita
una collaborazione attiva nell'ambito dell'attività ordinaria e
straordinaria di controllo tra l'organo tecnico regionale - quindi
la struttura del demanio idrico incaricato dalle misurazioni sul
campo - e l'organo di controllo - il Corpo Forestale della Valle
d'Aosta - incaricato dell'accertamento delle corrispondenze
normative in materia ambientale e della contestazione delle
eventuali sanzioni amministrative e penali in caso di illecito.
In particolare, in riferimento ai controlli ispettivi, questi
sono di norma svolti congiuntamente tra il personale delle
strutture gestione demanio idrico e Corpo Forestale, sulla base di
una metodica concordata e con un calendario predefinito.
Nel caso di criticità o segnalazioni puntuali, ovviamente i
controlli vengono rafforzati ed eventualmente effettuati
autonomamente.
Si conferma che i controlli discendono da linee guida definite
dall'Amministrazione regionale e che in particolare la vigilanza
esercitata dalle strutture regionali coinvolte si esplica pertanto
ai sensi delle succitate disposizioni.
Presidente -
Per la replica, il consigliere Marquis.
Marquis (FI) -
Grazie, Assessore, per la risposta che ci
ha fornito, che ci ha letto, che le hanno preparato; in realtà io
mi aspettavo più che altro una risposta politica a questa
richiesta, però prendo atto di quello che è stato detto e ne traggo
spunto per fare alcune considerazioni.
Abbiamo capito oggi che quel tratto di corpo idrico è più
prezioso degli altri, io credo che i corpi idrici in Valle d'Aosta
abbiano tutti la stessa dignità, la stessa importanza e la stessa
necessità di essere valutati e valorizzati, quindi è bene che ci
siano dei controlli sui prelievi e sul rispetto del DMV. Questo
credo sia fondamentale ed è proprio per questa ragione che è stato
posto il quesito: per capire se l'attenzione che viene posta in
questa situazione è un'attenzione che viene posta sia agli stessi
impianti che ci sono nello stesso comprensorio sia su tutta la
Regione.
Le faccio due conti: su quel comprensorio ci sono dieci
impianti, se si fanno novantacinque sopralluoghi sull'impianto,
vuol dire che se ne fa novecentocinquanta se i beni sono da
tutelare tutti alla stessa maniera, su tutta la valle se ne
farebbero diciannovemila.
Credo che bisogna trovare delle soluzioni diverse per fare dei
controlli, per garantire i risultati, perché c'è un grosso
dispendio di energie che è sproporzionato all'obiettivo che si
persegue.
Se io vado novantacinque volte a fare delle misurazioni e il
risultato è che elevo 20 euro di sanzione; quanto è costata questa
sanzione? Quante migliaia di euro di personale? È questo che vuol
dire formare la pubblica Amministrazione?
Poi un'altra cosa che è emersa dalla sua risposta, dice: "I
controlli non sappiamo quanti sono", ma guardi che chi le ha
scritto la domanda, sa quanti ne sono stati fatti, magari loro non
hanno tenuto copia del verbale ma sa perché lo sanno? Perché sono
tutti filmati.
Sa cosa significa quando un imprenditore, per tutelarsi, deve
montare un impianto di videosorveglianza? Deve assumersi degli
oneri per dare conto di quello che succede?
Ma secondo lei, c'è un problema a livello legislativo o
organizzativo su cui la politica deve mettere mano? Secondo me sì.
Questo significa - non dico attrarre degli imprenditori nuovi in
Valle d'Aosta - non far scappare quelli che abbiamo.
Come si fa a fare impresa? L'impresa crea lavoro,
l'Amministrazione crea ammortizzatori sociali. Questo vuol dire
andare nella direzione completamente opposta alla nostra finalità,
la valorizzazione del bene pubblico e lo sviluppo dell'economia,
perché qualora non ci siano dei reati, delle inadempienze, ma
perché dobbiamo procedere con queste modalità?
Ma secondo lei è una cosa normale? Secondo me no.
Addirittura in novanta giorni, ci sono stati cinquantasette
sopralluoghi, ma di giorno e di notte, sono tutti registrati!
Secondo lei è questo quello di cui abbiamo bisogno noi?
Certo che se questi sono gli standard, dobbiamo assumere
trecento persone per fare dei controlli, ma le persone io dico
usiamole per quello che serve, troviamo delle modalità diverse per
fare questi controlli, se servono, perché su tutto il territorio,
il controllo sotto il profilo tecnico avviene per la stessa
modalità, quindi dovrebbe avvenire anche sotto il profilo numerico
degli interventi.
Poi, è ovvio, se ci sono questioni di Polizia Giudiziaria, di
Autorità Giudiziaria, se ne possono fare duemila di controlli, ma
qui stiamo parlando di problematiche amministrative su cui lei, in
ultimo, ha detto che discende da linee guida regionali.
Allora io la invito a fare una verifica complessiva, perché, se
questo è lo standard, dobbiamo fare qualcosa, dobbiamo ripensare
questo modello di gestione, perché diversamente facciamo solo dei
danni alla nostra regione più che tutelare dei corpi idrici, perché
gli imprenditori se ne vanno.
Lo sa che ce n'è qualcuno che ha già venduto le centrali a dei
grossi gruppi esterni?
Ma forse ci sono anche delle ragioni di questo tipo.
Cerchiamo di contemperare le due questioni, controllo e lasciare
anche all'imprenditore fare impresa, perché gli imprenditori, per
principio, non sono dei delinquenti, sono delle persone che
esercitano il loro lavoro in modo corretto, nel rispetto delle
regole.
Poi se ci sono delle problematiche, si evidenzino, però su
questo argomento ritornerò dopo, sull'interpellanza n. 34, sempre
sulle acque, perché è del tutto evidente che dobbiamo fare un
ragionamento complessivo e che urge un intervento legislativo, per
mettere fine alla
deregulation
su un settore che invece
merita di essere gestito in modo più strutturato.
