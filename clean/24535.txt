Classificazione
BILANCIO E CONTABILITA' REGIONALE



Oggetto del Consiglio n. 3439 del 4 aprile 2008 - Resoconto
OGGETTO N. 3439/XII - Disegno di legge: "Approvazione del
rendiconto generale della Regione per l'esercizio finanziario
2007".
Articolo 1
(Entrate di competenza)
1. Le entrate derivanti da tributi propri, dal gettito di
tributi erariali o di quote di esso devolute alla Regione, da
contributi e assegnazioni dello Stato ed in genere da trasferimenti
di fondi dal bilancio statale, da rendite patrimoniali, da utili di
enti o aziende regionali, da alienazione di beni patrimoniali, da
accensioni di mutui, da prestiti e da altre operazioni creditizie e
per contabilità speciali, accertate nell'esercizio finanziario 2007
per la competenza propria dell'esercizio stesso, sono riassunte e
approvate in Euro 2.024.629.820,62 delle quali:
riscosse
Euro
1.413.645.466,62
rimaste da riscuotere
Euro
610.984.354,00
Articolo 2
(Spese di competenza)
1. Le spese correnti, di investimento, per rimborso di mutui
e prestiti e per contabilità speciali della Regione, impegnate
nell'esercizio finanziario 2007 per la competenza propria
dell'esercizio stesso, sono riassunte e approvate in Euro
2.058.406.329,57 delle quali:
pagate
Euro
1.587.040.467,59
rimaste da pagare
Euro
471.365.861,98
Articolo 3
(Riepilogo della competenza)
1. Il riepilogo delle entrate e delle spese di competenza
dell'esercizio finanziario 2007 risulta stabilito dal rendiconto
come segue:
entrate
Euro
2.024.629.820,62
spese
Euro
2.058.406.329,57
risultato negativo della gestione di competenza
dell'esercizio finanziario 2007
Euro
-33.776.508,95
Articolo 4
(Entrate esercizi precedenti)
1. I residui attivi iscritti in conto esercizio 2006 e
precedenti, rimasti da riscuotere alla chiusura dell'esercizio
finanziario 2007, sono approvati in complessivi Euro 697.163.139,90
e riassunti come segue:
residui attivi in carico al 1° gennaio 2007
Euro
1.187.583.883,19
minori accertamenti in conto residui attivi
Euro
2.467.765,36
residui attivi riaccertati al 31 dicembre 2007
Euro
1.185.116.117,83
residui attivi riscossi al 31 dicembre 2007
Euro
487.952.977,93
residui attivi rimasti da riscuotere al 31 dicembre
2007
Euro
697.163.139,90
Articolo 5
(Spese esercizi precedenti)
1. I residui passivi iscritti in conto esercizio 2006 e
precedenti, rimasti da pagare alla chiusura dell'esercizio
finanziario 2007, sono approvati in complessivi Euro 457.058.375,66
e riassunti come segue:
residui passivi in carico al 1° gennaio 2007
Euro
1.045.534.235,81
minori accertamenti in conto residui passivi
Euro
57.665.784,44
residui passivi riaccertati al 31 dicembre 2007
Euro
832.330.182,35
residui passivi pagati al 31 dicembre 2007
Euro
375.271.806,69
residui passivi rimasti da pagare al 31 dicembre 2007
Euro
457.058.375,66
Articolo 6
(Riepilogo dei residui)
1. I residui attivi alla chiusura dell'esercizio finanziario
2007 risultano determinati dal rendiconto nei seguenti
importi:
rimasti da riscuotere sulle entrate accertate nella
competenza dell'esercizio 2007 (articolo 1)
Euro
610.984.354,00
rimasti da riscuotere sui residui degli esercizi 2006 e
precedenti (articolo 4)
Euro
697.163.139,90
totale
Euro
1.308.147.493,90
2. I residui passivi alla chiusura dell'esercizio finanziario
2007 risultano determinati dal rendiconto nei seguenti
importi:
rimasti da pagare sulle spese impegnate nella competenza
dell'esercizio 2007 (articolo 2)
Euro
471.365.861,98
rimasti da pagare sui residui degli esercizi 2006 e
precedenti (articolo 5)
Euro
457.058.375,66
totale
Euro
928.424.237,64
Articolo 7
(Situazione di cassa)
1. Il fondo di cassa alla chiusura dell'esercizio finanziario
2007 è determinato in Euro 31.784.940,85 in base alle seguenti
risultanze del conto reso dal tesoriere:
fondo cassa al 31 dicembre 2006
Euro
92.498.770,58
riscossioni nell'esercizio 2007
Euro
1.901.598.444,55
pagamenti nell'esercizio 2007
Euro
1.962.312.274,28
fondo cassa al 31 dicembre 2007
Euro
31.784.940,85
Articolo 8
(Situazione finanziaria)
1. L'avanzo di amministrazione alla chiusura dell'esercizio
finanziario 2007 è accertato nell'ammontare di Euro 411.508.197,11
derivante da:
entrate in conto competenza rimaste da riscuotere al 31
dicembre 2007 (articolo 1)
Euro
610.984.354,00
entrate in conto residui rimaste da riscuotere al 31 dicembre
2007 (articolo 4)
Euro
697.163.139,90
fondo cassa al 31 dicembre 2007 (articolo 7)
Euro
31.784.940,85
spese in conto competenza rimaste da pagare al 31 dicembre
2007 (articolo 2)
Euro
471.365.861,98
spese in conto residui rimasti da pagare al 31 dicembre 2007
(articolo 5)
Euro
457.058.375,66
avanzo di amministrazione alla chiusura dell'esercizio
2007
Euro
411.508.197,11
Articolo 9
(Situazione patrimoniale)
1. La consistenza patrimoniale alla data del 31 dicembre 2007
è approvata nelle seguenti risultanze finali:
attività
Euro
2.805.020.750,55
passività
Euro
1.744.535.216,06
attivo netto patrimoniale al 31 dicembre 2007
Euro
1.060.485.534,49
Articolo 10
(Approvazione del rendiconto generale)
1. È approvato il rendiconto generale dell'esercizio
finanziario 2007 della Regione nelle risultanze di cui agli
articoli 7, 8 e 9 (allegato A).
Articolo 11
(Economie di stanziamento su fondi assegnati dallo Stato e
dall'Unione europea)
1. I fondi relativi a trasferimenti dello Stato e dell'Unione
europea, di cui alla tabella n. 1 allegata alla presente legge, non
impegnati alla scadenza dell'esercizio finanziario 2007,
costituiscono economie di spesa e concorrono alla formazione
dell'avanzo di amministrazione di cui all'articolo 8.
Articolo 12
(Disposizioni finanziarie)
1. Sono regolarizzati accertamenti e impegni totali per euro
51.554,61 sui capitoli di contabilità speciale 12520 (Gestione
fondi per il versamento dei contributi dovuti all'I.N.P.D.A.P. con
riferimento alla retribuzione fondamentale ed accessoria dovuta al
personale ispettivo, direttivo, docente ed educativo delle scuole
ed istituzioni educative dipendenti dalla Regione) dello stato di
previsione dell'Entrata e sul corrispondente 72320 dello stato di
previsione della Spesa.
Articolo 13
(Pubblicazione del rendiconto generale)
1. Il rendiconto generale della Regione è pubblicato per
estratto nel Bollettino ufficiale della Regione.
Articolo 14
(Dichiarazione d'urgenza)
1. La presente legge è dichiarata urgente ai sensi
dell'articolo 31, comma terzo, dello Statuto speciale per la Valle
d'Aosta ed entrerà in vigore il giorno successivo a quello della
sua pubblicazione nel Bollettino ufficiale della Regione.
Président
- Il y a eu l'illustration de l'acte, je peux
ouvrir donc la discussion générale sur le projet de loi n° 211.
La parole à la Conseillère Squarzino Secondina.
Squarzino (Arc-VA)
- Je ferai une intervention très
courte parce que je voudrais aller jusqu'à l'Eglise de
Saint-Etienne pour les funérailles de la belle-mère de mon
collègue.
Affrontare il discorso del bilancio consuntivo, se uno volesse
farlo voce per voce, punto per punto, dovrebbe passare qui ore ed
ore, molte più di quelle che si utilizzano quando si affronta il
bilancio preventivo. Il bilancio consuntivo dovrebbe essere infatti
il bilancio, dal punto di vista tecnico e dal punto di vista
politico, di un intero anno di amministrazione; già altre volte
abbiamo detto come sia invalsa l'abitudine in questa
Amministrazione di presentare un documento del bilancio consuntivo,
che essenzialmente è un rendiconto finanziario. È un documento
prettamente tecnico, e lo dimostrano sia la relazione che
accompagna il disegno di legge n. 211, sia la relazione dello
stesso relatore Praduroux, nel senso che vengono dati una serie di
elementi ragionieristici, quali l'entità dell'avanzo di
amministrazione, il suo rapporto con l'avanzo dell'anno precedente,
la spiegazione della crescita di questo avanzo, la previsione
definitiva delle entrate che superano dell'11% la previsione
iniziale... Le due relazioni sono molto stringate, però, se andiamo
a spulciare sia in questo enorme rendiconto, sia nelle pieghe della
relazione che l'Assessore Marguerettaz ci ha fatto pervenire, credo
che possano emergere alcuni dati interessanti.
Il primo dato interessante riguarda le entrate. Ora, se
analizziamo il capitolo delle entrate, ci sono 411 milioni di euro
come avanzo di amministrazione, di cui 61 milioni sono l'aumento
delle entrate e se andiamo a vedere i vari titoli delle entrate,
verifichiamo che l'aumento più consistente è avvenuto sul primo
titolo, entrate per la compartecipazione. Se prendiamo il primo
titolo, abbiamo il resoconto analitico a pagina 10, vediamo che c'è
stato nella previsione finale di competenza alle maggiori entrate
accertate un passaggio da 1 milione e 60, fra 1.000... adesso non
so neanche più leggere... fra 1.060 milioni a 148 milioni di euro
con un aumento consistente di 148 milioni di euro, quindi sono
forti entrate che sono dovute, se andiamo a guardarcele bene, sia
ad aumenti della birra, delle quote fisse di ripartizione
riguardanti l'imposta sulla fabbricazione della birra, quasi un
quinto in più rispetto alle previsioni, riguardano sia il gettito
dell'IVA sia l'ex IRPEF, l'ex IRPEG e la stessa IVA da importazioni
dove si registra un aumento che riguarda l'aumento dell'ISTAT, una
quota di 2 milioni circa della quota di IVA sostitutiva dell'IVA da
importazioni. Accanto a questi aumenti registriamo, invece, nella
parte dei tributi propri, una diminuzione delle entrate del casinò,
cioè qui si registra che, a fronte di una previsione di 65 milioni
della tassa di concessione della Casa da gioco di Saint-Vincent,
sono stati riscossi solo 61,5 milioni, quindi quasi 3,5 milioni di
euro in diminuzione. Credo che questi dati che ho ricordato
brevemente ci aiutino a riflettere su quello che è un poco il senso
del federalismo fiscale, cioè noi basiamo la nostra ricchezza
essenzialmente sulla compartecipazione a dei tributi, che altrove
vengono decisi. Questo fa sì che siamo legati a maggiori o minori
entrate, all'andamento di un maggiore o minore aumento o
diminuzione di tasse che vengono definite a livello governativo.
Per certi aspetti questo può essere un vantaggio, nel senso che non
siamo, noi, responsabili delle tasse che decidiamo, ma questo è uno
svantaggio perché non abbiamo in mano la leva fiscale per decidere
i meccanismi con cui definire le tasse e quindi le entrate di cui
abbiamo bisogno.
Per quanto riguarda le spese, so che gli uffici stanno
ripensando a un modo di riformulare questo bilancio e sarebbe molto
utile, e faccio un esempio che vale soprattutto per le uscite.
Prendo il capitolo che riguarda il trasferimento dell'USL da parte
della Regione, leggo: previsioni finali di competenza 237 milioni
di euro, impegnato 237 milioni con un'economia di 500mila euro, non
è neanche tanto, ma quel che manca in questo bilancio è
l'indicazione di quanto è stato previsto nel bilancio di
previsione, di quanto è stato poi previsto come previsione finale
di competenza, perché quello raccoglierebbe eventuali introiti e
inserimenti di nuove risorse nell'assestamento di bilancio o con
altre leggi di finanziamento ulteriore. Questo consentirebbe anche
di vedere quali sono i settori in cui si sono indirizzate le
risorse ulteriori che nel corso dell'anno si sono liberate e
consentirebbe di capire meglio, anche politicamente, quali sono i
settori più importanti. In questo senso ringrazio l'Assessore che
nella sua relazione ha evidenziato qua e là alcuni settori
importanti, in particolare come i settori su cui si è concentrata
maggiormente la collocazione degli aumenti di risorse che si sono
verificate nel 2007 siano stati messi in quel che riguarda il
finanziamento degli enti locali, più 5 milioni di euro, nella
sicurezza sociale più 28 milioni di euro, nel territorio e ambiente
in cui si ha addirittura il 3,3% del bilancio, un aumento molto
forte, nello sviluppo economico più 40 milioni di euro. Ho visto
che nei settori che anche a me interessano, la cultura, eccetera,
non si sono segnalati aumenti, anche perché, andando a verificare,
si è trattato di aumenti pochissimo significativi; quindi chiederei
proprio questo: che nella revisione dello strumento del rendiconto
finanziario si offrissero anche queste informazioni, in modo che
sia possibile leggere l'andamento di un anno intero, le previsioni
iniziali, quelle accertate e poi l'impegno...
Quando andiamo a vedere le spese, a me colpisce sempre la
separazione, la quantità di risorse che vengono assegnate ai
diversi settori. Qui abbiamo praticamente il settore dello sviluppo
economico, in cui le risorse complessive sono oltre 290 milioni di
euro, ma di questi 290 milioni di euro solo in agricoltura sono 145
milioni di euro, per industria e artigianato 23 milioni, per il
turismo 41, per i trasporti 39... c'è una disparità fra il settore
agricolo e il settore dell'industria, del commercio e
dell'artigianato. Veramente c'è una sproporzione e allora credo che
su questo varrebbe la pena di riflettere. Non solo, ma nel settore
dei trasporti ho notato con sorpresa che spendiamo, in un anno, per
il trasporto pubblico, tante risorse quante ne spendiamo per il
trasporto delle funivie; sono stati spesi nel 2007 per le funivie
oltre 21 milioni, per il trasporto pubblico 21,6 milioni, quindi
mettiamo sullo stesso piano l'insieme del trasporto pubblico di
tutta la Valle con il trasporto funiviario. A me sembra che siano
due settori che hanno un'importanza strategica diversa: uno serve
per il turismo, ma l'altro dovrebbe essere ulteriormente sviluppato
per consentire anche l'abbattimento dell'inquinamento dovuto
all'uso smodato della macchina, come ricordava ieri il collega
Bortot, che da Nus ad Aosta c'è una colonna infinita di auto,
ciascuna con una sola persona a bordo!
Sarebbe interessante anche capire la motivazione delle varie
economie. Non sto ora ad analizzare tutto, farò semmai un secondo
intervento, ma mi ha sorpreso che nel funzionamento delle scuole,
ad esempio, a fronte di uno stanziamento consistente, ma non ai
livelli di quel che riguarda i settori economici, cioè su uno
stanziamento accertato di 6,752 milioni di euro, abbiamo
un'economia di 500mila euro; non si capisce bene come mai si giunga
a un risparmio, a un non uso di risorse che vanno poi a formare
l'avanzo di amministrazione. Quando vedo a pagina 276 che su una
previsione finale di competenza di 6,752 milioni di euro abbiamo un
impegno accertato di 6,218 milioni e un'eccedenza di 533mila euro,
che non rimangono all'Assessorato, ma rientrano a far parte del
grande avanzo di amministrazione, qui mi si pongono due problemi:
il primo, come mai, quali sono i motivi all'interno degli uffici
per cui ci sono questi avanzi di amministrazione; il secondo, è
vero che abbiamo delle risorse liberate per impegnarle
nell'assestamento, ma una quantità notevole di queste risorse sono
non spese negli anni precedenti, che ci trasciniamo un poco. Una
parte sì, non i 61 milioni di entrate, ma una parte è servita per
non attingere al debito è vero, ma una parte ce la trasciniamo, e
il 2007 finisce con un avanzo di amministrazione superiore a quello
che ha visto invece all'inizio dell'anno comporre il bilancio: su
questo, secondo me, andrebbe fatto un lavoro serio. C'è un lavoro
serio da parte degli uffici nell'individuare le entrate, perché le
entrate accertate sono molto simili a quelle previste in anticipo,
ma per quanto riguarda la capacità di spesa delle strutture intanto
si tratta di chiedere che siano impegnati i soldi di cui hanno
bisogno, che ci sia capacità poi di spenderli, altrimenti vengono
rimessi nel calderone e, a seconda delle scelte politiche, spostati
da un settore all'altro: è questo che ci preoccupa.
Ultima cosa, un'annotazione politica: mi dispiace che questi
cinque anni di amministrazione si concludano senza che si sia dato
mano a due riforme importanti che erano nel vostro programma di
maggioranza. La prima, la n. 45/1995 cioè la revisione della
riforma dell'Amministrazione, sono passati più di 10 anni, c'è
stato un comparto unico, è cambiata totalmente la logica di
organizzazione dei processi decisionali e procedurali e qui tutto
rimane "ingessato", ma su questo tornerò quando si parla del
telelavoro, e poi non insisto perché su questo aspetto il nostro
gruppo ha continuato in questi anni a sottolineare questa rigidità
della macchina organizzativa, in assenza di una riforma della
pubblica amministrazione. La seconda riforma che non è stata fatta,
non si è messo mano in modo serio alla "54", cioè qui si è voluto
disegnare un sistema delle autonomie, ma questo sistema è un
sistema che è stato delineato in un certo modo e poi rigidamente
applicato e ogni tanto si è cercato, di fronte ai problemi, di
trovare dei correttivi, ma la volontà politica di ripensare in modo
innovativo il rapporto fra la Regione e gli Enti locali, fra le
competenze, fra il ruolo della Regione e il ruolo degli Enti
locali... questo non è stato fatto! Non parlo del casinò, che è un
altro discorso, ma questi due grossi temi importanti, qualificanti,
che questa maggioranza aveva posto nel proprio programma, non sono
stati neanche sfiorati, e di questo purtroppo prendiamo atto!
Presidente
- Grazie, collega Squarzino, se può portare le
condoglianze di tutto il Consiglio al suo collega le sarei
grato.
Squarzino (Arc-VA)
- D'accordo, signor Presidente.
Presidente
- La parola al Consigliere Ottoz.
Ottoz (PdL)
- Rapidamente e sinteticamente sulla sintesi
di stamani, fra l'altro chiara, fatta dall'Assessore Marguerettaz
sulla relazione al rendiconto.
L'Assessore ha detto che l'avanzo del rendiconto che dà origine
al successivo assestamento è dovuto a tre fatti: entrate da
compartecipazione fiscale, quindi al riparto fiscale, cioè a 9/10
di tasse non previste all'inizio; il fatto che il Patto di
stabilità ci impedisce a livello di preventivo di superare
determinati livelli di spesa, che poi non trovano riscontro
puntuale, ma vengono superati ampiamente dalle entrate, mentre le
spese sono predeterminate per l'appunto nell'ambito del Patto di
stabilità; le risorse che derivano da residui non spesi che, dopo
essere stati non spesi per un certo numero di anni, vengono
riassegnati, quindi diciamo l'Assessorato, il settore, il capitolo,
l'obiettivo al quale erano destinati viene privato di questa somma
non spesa e la somma viene riassegnata, nel caso questo avverrà con
l'assestamento.
Due considerazioni sui tre punti di tipo generale, che fra
l'altro in discussione generale possono essere interessanti. La
prima, come già abbiamo visto per il famoso "tesoretto valdostano"
di 94 milioni di euro, di cui abbiamo parlato approvando la legge
di bilancio del 2008, c'è un surplus di tasse che entra nelle casse
regionali. Malgrado l'economia nazionale sia ferma, l'economia
regionale... "se Atene piange, Sparta non ride"... l'economia
regionale... sappiamo tutto sul PIL, sulla produttività, è ferma o
comunque tende allo zero come crescita, purtuttavia crescono le
entrate fiscali. Questo però l'Assessore a noi lo ha detto bene,
non dipende solo da aumento di imposte che sarebbe l'effetto
indotto di quei simpaticoni del "Governo Prodi", che ci hanno
massacrato di tasse per due anni, di cui pian piano cominciano ad
arrivare i frutti, ma anche alla compartecipazione sull'IVA che
viene dal settore energia e quindi dagli effetti benefici che ha
sul bilancio regionale il bilancio di CVA. Questo fatto dovrebbe
farci riflettere sulla destinazione che avverrà a livello di
assestamento, intanto le entrate eccezionali da imposte ci
auguriamo che con un mutamento dello scenario politico nazionale
mutino anch'esse nell'interesse di tutti i cittadini valdostani;
questo però si tradurrà in una diminuzione degli introiti della
Regione, perché se finalmente a qualcuno verrà in mente di
diminuire il massacro fiscale a cui tutti siamo sottoposti in
Valle, soprattutto le categorie meno abbienti, automaticamente
pagando meno tasse le famiglie ci saranno meno 9/10 per la Regione;
quindi sono entrate che ci auguriamo non essere di tipo
strutturale, continuativo, consolidato nel tempo, ma essere
temporanee.
Lo stesso potrà accadere, salvo che il petrolio continui a
salire fino a livelli stratosferici per quel che riguarda il
settore dell'energia, anche se lì è fortemente probabile che nei
bilanci di CVA su questi livelli si mantengano le entrate dovute ai
9/10 di compartecipazione all'IVA, perché non è ipotizzabile che,
ancorché il petrolio possa stabilizzarsi e scendere, scenda ai
livelli di alcuni anni fa. Questo per dire che queste entrate non
sono necessariamente strutturali, anzi, ci auguriamo che non lo
siano, ma non perché entrino meno soldi nella Regione, bensì perché
paghino meno tasse le famiglie valdostane. Se così è, ci troveremo
nei prossimi anni a non avere più queste entrate e quindi nella
necessità di valutare bene le spese che inseriamo nelle prossime
leggi finanziarie, in modo che non generino spesa corrente, che poi
ci troverebbe impiccati qualora venissero meno le entrate non
essendo strutturali, quindi vanno indirizzate verso investimenti
che non generino o che generino poca spesa corrente. Se l'Assessore
ha fatto una distinzione che non si può che condividere sul fatto
che non tutte le spese correnti sono negative, perché molte di esse
riguardano investimenti nel sociale, è anche vero che non tutte le
spese di investimento sono positive, perché ci sono spese di
investimento che finquando tu realizzi l'opera sono un
investimento, nel momento in cui l'opera finisce ed entra a regime,
comincia a generare spesa corrente. Necessita quindi una grande
attenzione da parte del Governo regionale nel destinare risorse
eccedenti che non siano di tipo strutturale; penso che questo
l'Assessore non possa che condividerlo.
Per quanto riguarda l'inserimento immediato dei saldi positivi
dovuti al rispetto del Patto di stabilità, la situazione è più
complessa, perché nel resto del Paese, in teoria, se tutti
rispettassero il Patto di stabilità, l'eccedenza che si verificasse
di entrate dovrebbe essere rivolta essenzialmente alle politiche di
crescita del Paese e all'abbassamento del debito pubblico. La CE
vorrebbe che questo sia fatto prima di tutto sul debito pubblico,
ci sono situazioni in tutto il Paese di disagio delle famiglie e
delle classi meno ricche, che fanno sì che si debba seguire un
bilanciamento fra quello che va investito di questo surplus ad
aiuto delle classi meno privilegiate e quanto deve essere destinato
alla diminuzione del debito.
Nel nostro caso, mentre da un lato siamo bloccati sulla spesa,
perché siamo sottoposti al Patto di stabilità ancorché con
difficoltà che ogni anno viviamo sul modo in cui questo deve essere
applicato, se per settori o se globale per la Regione, rimane il
fatto che quanto viene incassato di più non siamo tenuti a
restituirlo al Paese per l'abbassamento quanto meno del debito
pubblico, cioè è un settore nel quale prendiamo senza restituire,
mentre l'origine del vincolo del Patto di stabilità è legato alla
diminuzione del debito pubblico. Vi ricordo che quando siamo
entrati nella CE... occorre il rispetto di tre parametri
caratteristiche e l'Italia non le aveva... malgrado la stangata di
Amato nel 1992, malgrado quello che fece il "Governo Ciampi" per
portarci in Europa, accadde che le tre regole che erano necessarie
per entrare nell'area euro ci trovavano, grazie a queste politiche
che misero in ginocchio il Paese, in linea con due parametri:
l'inflazione che non doveva essere superiore alla media europea e
che allora era circa il 3%; che il deficit annuale del Governo non
superasse il 3% la media europea dei deficit, ma il terzo parametro
era che il debito pubblico nazionale non fosse superiore al 60% del
PIL e noi, lì, eravamo fuori.
Fu inventato il Patto di stabilità per poterci fare entrare
nella zona euro, dicendo: "però vi impegnate a rientrare, questo
perché probabilmente preferivano averci dentro a far danni fuori,
che averci fuori a far danni dentro" e... qui mi fermo. Questo fa
sì che la diatriba sulla necessità... anzitutto come prima regola
di restituire gli eventuali avanzi di bilancio a restituzione del
debito continua da allora, tutti gli anni i giornali sono pieni,
anche perché la condizione con la quale fummo accettati e potemmo
entrare nell'euro ancorché con il cambio 1936,27 che ci ha
praticamente massacrati, quindi il cambio prodiano ci ha massacrati
e lo sanno tutti, al punto che le 1.000 lire sono diventate un
euro, fu che qualunque avanzo di bilancio non sarebbe stato
destinato ad altri investimenti, ma sarebbe stato destinato fino al
rientro del 60% alla restituzione del debito, cosa che in Italia
non abbiamo fatto, perché siamo al 102, 103, 104 a seconda dei
mesi, a seconda del tasso (perché quando si spostano i tassi di
interessi di un punto sono 10 milioni di euro che ballano di costi
in più sul nostro bilancio).
Noi abbiamo questo privilegio che, dovendo sottostare al Patto
di stabilità e questo è uno svantaggio e non possiamo spendere
tutti i soldi che ci entrano, ma i soldi che ci entrano sono nostri
e non dobbiamo restituirli per il debito: questo è un problema che
crea questo tipo di situazione. Anche qui, però, sarebbe opportuno
che la destinazione a investimento o a spesa di queste cifre fosse
oculatamente indirizzata ad investimenti, che non creino nuova
spesa corrente o a quegli investimenti che ne creino il meno
possibile, lasciando alla decisione politica più condivisa non solo
a colpi di maggioranza come invece investire parte di queste cifre
in investimenti sociali, che per loro natura hanno un ritorno
sociale, ma non necessariamente un ritorno economico in termini di
profitti.
La questione dei residui perenti, che è il terzo punto, intanto
ci ha spiegato l'Assessore - e sicuramente è vero - almeno per 50
milioni di euro è dovuta al fatto che la funivia Courmayeur non se
n'è ancora visto... e poi al fatto che una delle spese messe a
bilancio e non le spendi vanno a residuo, dopo un certo numero di
esercizi vengono prese e rimesse nella "cagnotte"; ma questa è la
dimostrazione che mentre da un anno all'altro in due anni è
possibile che ci siano ritardi, vischiosità del sistema che fanno
sì che non si riescano a impegnare le risorse, quando
sistematicamente ci sono dei livelli anomali di perenzione vuol
dire che non si è capaci a spendere, cioè la macchina non gira,
anche se il gioco dei 50 milioni cambia la natura del negozio,
perché è una voce sola che fa cambiare la faccia a tutta questa
parte di residui generati dal fatto che si è andati in perenzione.
Ma, anche qui, questa funivia serve o non serve? Perché se serve,
facciamola, se non serve non facciamola! Noi siamo perché la si
faccia, perché i lavori si facciano, ma si facciano quando si
decide di farli, quindi subito, quando farli subito costa meno, e
quando si realizzano si danno i servizi ai cittadini, ai turisti,
al sistema Valle d'Aosta, e non per rinviare "sine die" in mezzo a
mille difficoltà! Perché o questa Regione ha la possibilità, avendo
la competenza sugli Enti locali, di fare in modo che le iniziative
di interesse regionale ancorché facendo il possibile per generare
il consenso sul territorio, possano essere realizzate, oppure siamo
nella situazione "No TAV", ma siamo "No Funivie", cioè siamo nella
situazione "No doppia canna"... Bisognerebbe anche qui studiare,
fare una sorta di "assessment" del sistema, per capire dove sono i
nodi e i vincoli che ci impediscono di spendere i soldi che abbiamo
e che destiniamo, per ritrovarceli regolarmente... perché qui
l'anno scorso abbiamo avuto 94 milioni in più di tasse, ragazzi,
sono tasse che hanno pagati i Valdostani! Cioè i 9/10 in più li
hanno pagati i Valdostani, al netto delle partite di 9/10 di IVA,
CVA, che magari sono stati venduti fuori Valle, ma voglio dire,
sono soldi pagati dai Valdostani, i 9/10 li pagano i Valdostani e
poi ce li ridà indietro lo Stato, li pagano le famiglie valdostane,
li pagano gli operai valdostani, li pagano gli imprenditori
valdostani, li pagano i pensionati valdostani... non è che li paga
qualcun altro!
Sarebbe quindi opportuno, già vengono trasferiti dalle tasche
dei cittadini alle casse della Regione, che siano almeno spesi
rapidamente per poter fornire migliori servizi ai cittadini,
soprattutto in un modo da aumentare i servizi e la qualità della
vita per le famiglie valdostane perché il livello di 300 milioni è
anomalo. È tutto vero, abbiamo tutto spiegato, il Patto di
stabilità, più tasse, l'energia, la funivia, ma 300 milioni è un
livello pazzesco! Su un bilancio di 1,6 milioni di euro 300 milioni
sono il 20%, sono percentuali assolutamente fuori da ogni logica e
ci devono far porre delle domande: siamo capaci di spendere quello
che deliberiamo di spendere o no, o scriviamo delle cifre su dei
"libri di sogni" e poi li realizzeremo quando potremo? Perché il
problema rimane, questo è un livello assolutamente fuori da ogni
norma e da ogni logica.
Si dà atto che, alle ore 16,23, presiede il Vicepresidente
Lanièce.
Presidente
- La parola al Consigliere Bortot.
Bortot (Arc-VA)
- Intanto, una considerazione: quando
parliamo di bilancio è fine anno e pensiamo alle feste, adesso
siamo al rendiconto e all'assestamento e pensiamo alle elezioni, e
non c'è alcuna attenzione da parte del Consiglio, tranne Salzone,
il sottoscritto, forse l'Assessore. Eppure considerazioni qui ce ne
sono da fare: una parte le ha fatte la collega Squarzino, una
parte, che condivido in parte, anche il collega Ottoz.
Volevo fare un'osservazione alle relazioni: sono relazioni di
tipo tecnico, alcune considerazioni politiche, questo è il
Consiglio, e se non ne ha fatte lei nell'introduzione, cerco di
farle io. Intanto sul contesto macroeconomico ci sono due righe e
anche la valutazione che dà lei, non so poi se nel mondo c'è questa
crescita a vantaggio dei Paesi emergenti; c'è un'immigrazione, la
riproduzione di un modello che abbiamo visto dove ci ha portato,
parlo di Cina e India: una urbanizzazione che fa paura con una
concentrazione umana e di antropizzazione e ne vediamo i risultati
sul clima, e... mi fermo qui. Che con questo processo economico le
popolazioni si arricchiscano ho i miei dubbi, parlo di dubbi e non
do giudizi negativi, però poi veniamo "à notre mouton". Abbiamo un
sacco di soldi e non siamo capaci di spenderli, e qui una
considerazione in un certo senso anche dialettica con i miei
colleghi. Non ho paura se la Regione fa una politica keynesiana,
cioè abbiamo dei soldi come istituzione, li mettiamo in rete, li
spendiamo; ma dove questa politica ha funzionato, negli Stati Uniti
dopo la recessione, la politica keynesiana ha portato a un processo
che si può condividere o meno, ma ha fatto sì che gli investimenti,
il denaro immesso da quel Paese nel Paese abbia portato a una
ripresa economica complessiva. Qui siamo alla crescita zero, la
nostra Regione è a crescita zero... prima contraddizione.
Seconda contraddizione: sono i soldi spesi e la qualità dei
servizi resi. Allora se io spendo un sacco di soldi per migliorare
i servizi, il miglioramento dei servizi crea risparmi e ulteriore
ricchezza e crea ulteriori entrate. Per queste ulteriori entrate
bisogna fare scelte strategiche lungimiranti per poterle investire,
quindi noi immettiamo denaro pubblico nell'economia, incrementiamo
una crescita, questa crescita porta al miglioramento dei servizi, e
il miglioramento dei servizi porta a una maggiore economia e
diventa un circuito virtuoso. Scopriamo con il rendiconto degli
scompensi incredibili, cioè ogni anno c'è la ripartizione delle
risorse finanziarie della Regione per comparti e per settori, senza
un'analisi se l'investimento e i finanziamenti su quel comparto
allocati l'anno prima hanno creato miglior qualità dei servizi o se
l'hanno peggiorata. Qui entriamo in una serie di contraddizioni, da
cui è difficile capire come uscirne se non si ragiona.
Unione Europea, liberalizzazione dei servizi, peggioramento
della qualità dei servizi, abbiamo un sacco di soldi, le poste non
funzionano nei piccoli paesi, in città ci riempiono le cassette
della posta di pubblicità e funzionano sempre meno. Quindi è
necessario investire sulla qualità di questo servizio e non lo
stiamo facendo, e le risorse finanziarie le abbiamo; se investiamo
sulla qualità del servizio ne beneficia tutta l'economia.
Parliamo della ferrovia, abbiamo soldi dello Stato da investire,
abbiamo un disavanzo che capiremo dopo con l'assestamento dove va a
finire, e anche per questo disavanzo non mi sembra che le
indicazioni siano di tipo strategico, c'è un circuito virtuoso che
investendo dei soldi crea servizi e miglioramento dei servizi, che
a loro volta ci permettono di risparmiare e far tornare i soldi in
circolazione. Faccio un esempio nella sanità: abbiamo un processo
di privatizzazione della sanità, non solo perché si creano
strutture nuove private, ma nel senso che il cittadino quando deve
usufruire della sanità paga le tasse, e abbiamo visto l'aumento
delle entrate, paga il ticket e va bene, è una piccola entrata, ma
sui numeri è significativa, e terzo, vado al bar, un mio amico si
fa operare di cataratta 15 giorni fa e la visita di controllo dopo
l'operazione gliel'hanno prenotata a dicembre... ecco la
privatizzazione. Perché poi il paradosso è che se la
privatizzazione avvenisse con i medici, con la struttura che
investe denaro proprio su strutture private, uno ci mette...
invece, la privatizzazione avviene all'interno della struttura
pubblica, dove utilizzando le strutture pubbliche e gli impianti
delle strutture pubbliche, i medici si fanno pagare privatamente,
hanno un aumento dei ricavi e dei profitti - perché a questo punto
sono profitti senza nulla rischiare - e c'è un peggioramento della
qualità dei servizi al cittadino...
(interruzione del Consigliere Lattanzi, fuori
microfono)
... domani mattina viene con me al bar de la Vallée, lì c'è il
sig. Mimmo che è stato operato di cataratta, il figlio è andato per
prenotare la visita di controllo, gliel'hanno data per dicembre di
quest'anno! E queste cose succedono quotidianamente! Allora, se
siamo per le liberalizzazioni e le privatizzazioni, come sostiene
il collega Lattanzi, è uno suo punto di vista, non voglio fare
polemica, uno rischia i suoi quattrini, perché se mi devo fare la
libera professione nelle strutture pagate dalla collettività e i
ricavi vanno al dottore o al primario a scapito della persona che
deve pagarsi tre volte la sanità, se permettete, la Regione con il
disavanzo deve intervenire, perché questo fa parte della qualità
dei servizi!
Veniamo alla politica delle entrate. Giustamente lei dice:
"abbiamo un aumento delle entrate dovute alle partecipate e alle
tasse"... qui non sono d'accordo con il collega Ottoz: a me va bene
che si paghino più tasse, se qualcuno finalmente paga le tasse e
altri che hanno sempre pagato pagano le tasse e c'è un aumento del
gettito, credo che lo sforzo di questo Consiglio sarebbe di capire
come questo gettito, derivante da cittadini con una coscienza
civica... viene restituito ai cittadini. Vediamo i capitoli di
spesa sulla casa: ci sono 500 persone che hanno bisogno di casa e
noi vediamo sul rendiconto quanto era stato messo, vediamo
sull'assestamento quanto è stato messo, e queste... sono le
politiche che siamo capaci a fare noi?
C'è poi un'ulteriore contraddizione, perché la rigidità dei
capitoli di spesa, per esempio la mia collega accennava ai
trasporti, noi abbiamo sempre la stessa spesa in aumento e il
servizio è sempre uguale, se non peggiore, a causa dell'aumento del
traffico individuale, dell'obsolescenza dei mezzi di trasporto,
della rigidità dei mezzi di trasporto. Qui uno sforzo sperimentale
per intervenire nel migliorare i mezzi, nel rendere più flessibili
gli orari, nell'aumentare le corse, nel disincentivare e vedremo
come utilizzeremo i soldi che derivano dal fatto di dover pagare la
benzina a prezzo pieno, vedremo che scelte faremo... morale:
abbiamo un incremento della spesa corrente e un abbassamento della
qualità dei servizi. Lo stesso modello lo trasferiamo
all'amministrazione pubblica, dove abbiamo un incremento, ma ecco
dove non sono d'accordo, non sul fatto che aumenti la spesa
pubblica rispetto agli investimenti, ma sul fatto che l'aumento
della spesa pubblica non porta a un miglioramento della qualità dei
servizi alla popolazione... vedo che siete tutti attenti, ma non è
un grande problema, mi ripasso un po' di lezioni di economia per
conto mio, ma non venite a dire che vi faccio perdere tempo...
Ripeto: abbiamo un aumento delle spese correnti e non mi
scandalizzo per questo, se questo significa miglioramento della
qualità dei servizi ai cittadini, perché torniamo a quel circuito
virtuoso... ma non è così!
Entriamo poi nel merito. Volevo chiedere su 46,6 milioni di
spese legali, assicurative e contrattuali, se l'Assessore può
dirmi...
(interruzione dell'Assessore Marguerettaz, fuori
microfono)
... sì, non faccio le domande, cerco di essere breve, ma questo
non vuol dire che il Consiglio non discute di strategie o di come
utilizzare l'aumento delle entrate e dove investirle. Va bene, ne
parliamo dopo anche di questo. Comunque, se vedete le spese del
rendiconto... si ripetono da un capitolo all'altro! C'è una
rigidità che non deve esserci, perché non è detto che tutti gli
anni gli stessi comparti devono essere finanziati con gli stessi
soldi, perché vuol dire che non li abbiamo investiti bene nella
qualità dei servizi! Se io spendo dei soldi sulla Protezione
civile, a un certo punto dovrò arrivare a una qualità della
Protezione civile per cui l'anno dopo la spesa dovrebbe
diminuire... è di questo che sto parlando!
Se parliamo di formazione professionale dei Vigili del fuoco e
investiamo un tot di lire, nell'arco di 3-4 anni la formazione
professionale, salvo l'aggiornamento, perché si presuppone che
arrivino in parte professionalizzati, dovrebbe diminuire!
Formazione professionale del comparto pubblico dell'Amministrazione
regionale: se io investo dei soldi, posso in 2-3 anni avere degli
avvocati professionalizzati su tutto il ramo dello scibile umano,
dei dirigenti capaci e quindi le consulenze diminuiscono! Posso
parlare di queste cose? Perché è di questo che sto parlando! Se
metto dei soldi in un settore pubblico e diventano una spesa
corrente, foraggiamo fine a sé stesso il comparto e non ci
interessa se migliora la qualità dei servizi ai cittadini... allora
mi chiedo cosa stiamo a fare qua! Ma se metto dei soldi in un
comparto, vuol dire che nel giro di 2 anni ho creato una ricchezza
culturale e di qualità dei servizi tale che dopo qualche anno quel
capitolo lì dovrò diminuirlo... sì o no? E la finisco qua!
Si dà atto che, dalle ore 16,33, presiede il Vicepresidente
Tibaldi.
Presidente
- La parola al Consigliere Lattanzi.
Lattanzi (PdL)
- Considerato che il collega Ottoz ha già
fatto una serie di riflessioni di tipo tecnico e politico sul
consuntivo, vorrei aggiungere una serie di richieste di tipo
politico, perché lei, Assessore, anche questa volta, e non vorrei
dire "speriamo che sia l'ultima", perché non vorrei augurarle di
non essere in questo Consiglio, ma mi auguro che lei non faccia più
l'Assessore alle finanze, perché in ogni occasione che abbiamo
parlato di bilanci lei non ha fatto altro che farci una relazione
ragionieristica!
Siccome la sede è politica, quello che ci si aspetta da un
Assessore alle finanze, così come da un Ministro alle finanze, è
che a una lettura dei dati ci sia anche un giudizio politico, cioè
se lei è contento di questo consuntivo, se ritiene che attraverso
questo strumento che lei ha governato si siano raggiunti gli
obiettivi che voi vi eravate posti. Lei è l'Assessore alle finanze,
è quello che dice ai suoi colleghi di Giunta, su indicazione del
Presidente: "qui si può spendere, qui no, qui l'abbiamo, qui non
l'abbiamo...", ma non è il ragioniere della Giunta, perché il
commercialista della Giunta non l'hanno ancora inventato, e poi
abbiamo uno staff di tecnici qualificati per fare questo.
Quello che vorrei da lei, se le aggrada, è avere un giudizio
politico. Allora io le dico qual è il nostro, come abbiamo fatto
sempre, in questi 5 anni. Intanto, collega Bortot, lei fa
un'affermazione sulle entrate +11% quello ci può stare; no, noi
diciamo no! Lei dice: quello ci può stare se poi la Regione fa bene
le cose. Noi diciamo politicamente no, perché lei non si sofferma
su questo capitolo... quando diciamo che i Valdostani lo scorso
anno hanno aumentato il bilancio della Regione dell'11%, ci
dobbiamo rendere conto di cosa stiamo dicendo. Poi l'Assessore
dice: "non è mica colpa mia, è Roma che ha aumentato le tasse ai
cittadini, noi compartecipiamo" e slitta via... Allora perché credo
che a maggior ragione questo consuntivo abbia bisogno di un
giudizio politico, perché l'Assessore fa parte di una compagine
politica che si sta presentando alle politiche, proponendo che due
candidati vadano a Roma e vorrei sapere cosa andranno a fare questi
due candidati a Roma della vostra coalizione politica? Questi due
candidati ritengono che queste entrate siano per il Paese
abnormi... Valdostani compresi? Noi diciamo di sì, riteniamo che
questo bilancio si chiuda con un forte disavanzo, certamente perché
ci sono una serie di imposizioni di Patto di stabilità per cui non
si può spendere, adesso facciamo la riflessione anche su quello,
anche se il collega Ottoz già una considerazione su questo l'abbia
fatta, ma il giudizio politico sulle entrate va fatto! Tanto più se
a questo aggiungiamo un dato tecnico che conosciamo, cioè mentre
nel 2007 i Valdostani hanno pagato il 10% in più di tasse dell'anno
precedente, il PIL, cioè la capacità di crescita dell'economia
valdostana è stato dello 0,9.
Qualcuno mi deve allora spiegare come sta in piedi la comunità
che vede aumentare la pressione fiscale italiana, certo, che viene
decisa a Roma, ma a Roma... ci vogliamo mandare qualcuno? Allora
quelli che ci vogliamo mandare ritengono che questa imposizione,
che nel 2007 ha creato una forte entrata, sia una cosa buona e
giusta perché le Regioni e lo Stato ne hanno bisogno, oppure si è
chiesto troppo ai cittadini? Assessore, vorremmo sapere cosa ne
pensa lei di questo aumento importante che ha avuto il bilancio
regionale. La tassazione nazionale ha prodotto una forte entrata
del +11%, e qui le do ragione, una parte è compartecipazione
all'aumento delle tasse dell'anno fatto dalle finanziarie del
Governo, un'altra è un recupero di tassazione a cui non avevamo
partecipato, per cui è chiaro che questo è un forte disavanzo, ma
io, per onestà intellettuale, dico: non fosse stato l'11, ma fosse
stato anche solo il 6, come era stato preventivato nel primo
bilancio di previsione - teniamo il capitolo del recupero delle
compartecipazioni passate per un attimo distaccato, avremmo
comunque avuto un aumento delle entrate del 6% -, ritengo che
un'amministrazione debba dire ai cittadini se ritiene questo
aumento delle tassazioni nazionali di cui beneficiamo regionalmente
se è cosa buona politicamente. E qui vi voglio perché o ha ragione
il Consigliere Bortot, che è una cosa accettabile e lui dice:
"purché il pubblico sia efficace ed efficiente", oppure potrebbe
avere ragione il "PdL" che dice: "noi riteniamo che in questo
momento l'efficienza che potrebbe raggiungere l'Amministrazione
regionale non è più giustificazione, perché non crediamo che questi
soldi in più portino maggiore efficienza per il cittadino, ma
portano solo più povertà nelle famiglie e nelle aziende e maggiore
dipendenza dal Palazzo - perché è un sistema di socialismo reale -
e noi non siamo d'accordo". Anzi, siamo addirittura dell'idea che
dovremmo ridurre le tasse nazionali e quindi regionali e nei
prossimi bilanci avere meno risorse a Palazzo regionale perché
tanto si è dimostrato che l'amministrazione pubblica - noi
aggiungiamo: chiunque la governi - fa peggio di quanto non
potrebbero fare i cittadini e le aziende con i soldi in tasca!
Siamo addirittura dell'idea che dovrebbe esserci una zona
franca, perché così il 20% dell'IVA rimane nelle tasche delle
aziende e dei cittadini. Non la conquisteremo mai la zona franca,
ma riteniamo che possa essere uno strumento per lasciare più
risorse là dove riteniamo che creino ricchezza, cioè in tasca dei
cittadini, perché questo Palazzo, come tutti i palazzi nazionali,
regionali, provinciali, comunali, dimostra da anni di essere
incapace - qui ci differenziamo, collega Bortot! - ogni volta che
ha avuto un euro in più, di portare un beneficio al cittadino, e di
portare invece un beneficio per la "casta". E quando parliamo di
costi della politica, si intende una pletora di politici di
professione che nominano consulenti di professione - ecco i 45
milioni dove vanno, caro Bortot! - che sono consulenti fiduciari
politici di professione, aziende che lavorano con il pubblico e
quindi sono aziende pubbliche, privatistiche ma pubbliche, e una
pletora di consenso elettorale finalizzato alla "casta" e
basta!
Riteniamo che continuare ad aumentare la pressione fiscale non
porti né l'amministrazione statale, né le amministrazioni
regionali, tanto meno quella della Valle d'Aosta, a dare un euro in
più di valore aggiunto alle famiglie valdostane! Sarà una idea
sbagliata, ma noi ci siamo fatti questa idea e con noi se l'è fatta
almeno il 25, il 30, il 40% dei cittadini che ritengono che la
politica non meriti più la disponibilità di risorse in tasca,
perché tanto dalla politica scelte non ne arrivano, servizi
migliori non ne arrivano, ogni volta che sono stati investiti dei
soldi, il beneficio non è arrivato! Oggi non è quindi sufficiente
dire +11... come mai? Un po' abbiamo recuperato delle
compartecipazioni passate, e questo va bene, dall'altra parte è +6,
che viene dalle "finanziarie Prodi", e allora? Era giusto,
Assessore, avere questo 6% in più, ha dei progetti per questo 6% in
più, quali saranno gli investimenti? Nell'assestamento di bilancio,
che vedremo dopo, perché poi è legato, nell'assestamento di
bilancio vediamo tutte queste risorse in più dove vanno a finire e
vanno a finire dove sono andate negli ultimi 15-20 anni! Non è
cambiato nulla! Voi continuate a mettere i soldi nello stesso posto
dove li avete messi negli ultimi 15 anni: apparato, burocrazia,
appalti, perché adesso abbiamo il dissesto idrogeologico, adesso
dalle alluvioni in poi facciamo muri di cemento di 30 metri con
pietra a vista, ma dove non passa mai nessuno! Poi chiudiamo il
sentiero reale per andare al rifugio Vittorio Sella perché cadono i
sassi e mettiamo un bel cartello: non si può andare a 2.700 metri
perché cadono i sassi, e facciamo dei muri alti 40 metri in posti
dove non passa nessuno! Non a Cogne o a Valtournenche dove
bisognerebbe fare veramente dei lavori, perché passano migliaia di
turisti! In Valtournenche, dove Maquignaz si sta battendo da 5
anni, non ha risolto un euro, ma non è colpa sua, è colpa di chi
non ha fatto l'investimento! La strada che va da Gressan a Pila,
milioni di euro, non ci passa un cristiano! Sbancamenti totali e
non ci passa un cristiano! Ma stiamo entrando nel merito e non
voglio entrare nel merito.
Dico che sull'assestamento di bilancio il giudizio è: noi
abbiamo una plusvalenza enorme, non è sufficiente dire che
l'abbiamo perché compartecipiamo alle tasse statali e siccome Prodi
ha aumentato le tasse noi abbiamo tanti soldi in più. Il giudizio
politico dov'è? Abbiamo tanti soldi in più che non avreste mai
chiesto? Se fosse la vostra capacità impositiva, se avessimo avuto
noi il federalismo fiscale per imporre le tasse ai cittadini, li
avreste incassati questi soldi in più o no? Nella vostra cultura i
prossimi 10 anni siete per il federalismo fiscale, dove la Regione
imponga i 9/10 ai cittadini, li incassi e si faccia responsabile di
fronte ai Valdostani dei soldi che incassa? Bella domanda,
Assessore, non vedo l'ora di sentire la risposta, visto che avete
due candidati che stanno dicendo che andranno a Roma, ma... per
fare cosa sulle tasse? Quando ci sarà un governo che proporrà la
riduzione delle aliquote fiscali, il che vorrà dire che nei
prossimi anni meno entrate, voi voterete a favore o vi
asterrete?
Ho visto i voti di Perrin e di Nicco, quei voti sono stati a
favore di finanziarie che hanno aumentato le tasse! Per quanto mi
riguarda, Perrin e Nicco hanno già dato...
(interruzione del Presidente della Regione, fuori
microfono)
... bravo, Presidente, battutona: perché lui sa cosa vuol dire
quando i cittadini arrivano con le cartelle esattoriali inferociti,
quando questo 11% si traduce in contenziosi che sono di fatto
condoni mascherati! Valentino Rossi, 150 milioni di tasse, se l'è
cavata con 22 milioni! Ma lui è residente a Londra o a Roma? Se era
a Roma doveva pagare 150 milioni, se era a Londra neanche un euro:
come mai ha fatto 22 milioni? E così sono partite 20 milioni di
cartelle esattoriali, piccole, grandi, le grandi aziende stanno
negoziando l'evasione fiscale! Condoni mascherati da contenziosi,
ti pianto una cartella esattoriale da 100mila euro, poi vai a
discutere e te la cavi con 20mila... non è un condono? Io le tasse
o te le devo o non te le devo; se te le devo le pago tutte, se non
te le devo, non le pago! Fine! Visto che questa era l'idea della
Sinistra!
Caro Presidente, al di là delle facili battute, lei mi deve
spiegare se è d'accordo oppure no che i suoi Parlamentari vadano a
Roma a continuare una linea politica che Perrin e Nicco hanno
approvato, di aumentare le risorse del suo bilancio regionale,
perché Prodi ha incassato i suoi, non parliamo poi di quando
c'eravate voi: quando c'eravate voi non è che avete brillato,
perché avete votato per la riduzione delle tasse. Mi pare che anche
voi vi siate sempre ben distinti per quelli che, quando andava bene
a noi cittadini, vi astenevate. Tutte le finanziarie della Sinistra
le hanno sempre votate, tutte le finanziarie del Centro-Destra le
hanno sempre bocciate, quelli che non stanno "ni droite, ni
gauche", alla facciata! Allora, noi, un giudizio politico su questo
discorso lo vorremmo sentire, così come vorremmo fare la
riflessione sul fatto che nel bilancio di assestamento i costi, per
effetto del rinnovo dei contratti del personale, dei costi di
gestione, della spesa corrente, aumentano del 3,5%. Lei dice che
c'è una legge che ci impone di non aumentare più di tanto, ma noi
abbiamo comunque visto dei costi che aumentano. Su questo, visto
che il personale non lo possiamo ridurre, dove pensate di tagliare?
Se volta che qualcuno ha un aumento di stipendio, allarghiamo le
braccia, vuol dire che i cittadini hanno la certezza; ogni volta
che c'è un aumento dei costi, invece che lavorare per ridurre i
costi dello spreco della burocrazia regionale, allarghiamo le
braccia e diciamo: "abbiamo più costi, quindi bisogna percepire più
tasse".
Sul PIL come la mettiamo, visto che abbiamo avuto 15 anni di
vostre finanziarie e il PIL cresce meno di quello italiano... il
giudizio politico come me lo fornisce, Assessore? Negli ultimi 15
anni, forse anche 20, siete voi che governate. Negli ultimi 15 anni
con avanzi o senza avanzi avete gestito la politica economica degli
investimenti di questa Regione; siamo arrivati nel 2007 che il PIL
della Valle d'Aosta cresce meno di quello italiano, che è il
peggiore d'Europa. Qualcuno dovrà assumersi la responsabilità
politica di queste scelte, o voi siete sempre quelli che arrivano
dopo e quelli che c'erano prima non contano? Sembrate Veltroni: non
sembra che sia del "Governo Prodi", non sa neanche chi sia Prodi,
non lo conosce, è solo il suo Presidente di partito, ma non lo
conosce più! Non si sa più che sta governando Prodi, meno male che
Berlusconi ha parlato dell'"Alitalia", così Prodi è uscito allo
scoperto, ci siamo ricordati che c'è Prodi che sta governando,
altrimenti era sparito Prodi dalle parole del "PD"!
Io vorrei sapere... ma l'"Union Valdôtaine" dove sta, su questi
temi dell'economia, degli investimenti, della crescita che è
inferiore all'Italia, dei bilanci che crescono per effetto delle
tasse... dove sta? La volete smettere di fare il gioco delle 3
carte di parlare della difesa dell'autonomia, che è la bufala del
secolo che non ci crede più nessuno, perché non c'è un solo
valdostano, a parte Borluzzi, che vuole togliere l'autonomia, siamo
tutti d'accordo sull'autonomia, gli unici che la stanno affossando
siete voi! Allora smettete di difenderla, così siamo tutti più
ricchi! Quindici anni di investimenti, di avanzi di bilancio, 0,9%
di PIL contro l'Italia 1,4 lo scorso anno, quest'anno l'Italia va
allo 0,6, noi... riusciremo a fare 0,4? Se continuiamo così, sì!
Sarà perché investiamo più in attività industriali che non
forniscono PIL, perché poi crollano perché l'unica che sta in piedi
è la "Cogne", tutte le altre... non c'è un'azienda che funzioni,
tanto che nel sito del Presidente Caveri c'è la Valle d'Aosta dalla
"A" alla "Z" e non c'è il turismo, però c'è la "I" di industria;
sapete chi c'è nella "I" di industria come esempio degli
investimenti di questa Regione? C'è la "Tecdis"...
Caveri
(fuori microfono) - ... l'ho scritto 15 anni
fa!
Lattanzi (PdL)
- ... allora rinnova il tuo blog, cosa fai
il fenomeno! Dalla "A" alla "Z", la "T" di turismo non c'è! Nel
vostro DNA politico non c'è il turismo, perché voi investite in
burocrazia, in consulenze, in aziende, in studi di fattibilità, in
aziende che falliscono, in tentativo di "tacconare" la bassa Valle
per dare un posto di lavoro che non trovate mai, in ammortizzatori
sociali, in corsi di formazione, Agenzia del lavoro... tutti i
soldi che possiamo prendere dall'Europa e dall'Italia per fare
formazione, li abbiamo presi noi, 10 anni che stiamo formando
disoccupati! State formando disoccupati!
Vorrei chiedervi allora un giudizio politico su questo bilancio,
togliamo il recupero delle tasse passate, ma mi dica il 6% di tasse
in più come lo giudica, se è un dato positivo per la Regione oppure
no! Noi lo riteniamo negativissimo, perché i cittadini valdostani
da 4 anni nonostante il +4 e il +6, di tasse pagate in più non
hanno avuto un euro di valore di servizio in più! Questo ci dicono
i cittadini, ci dicono che negli ultimi 5 anni non è cambiato
nulla, la sanità questa era e questa è rimasta, le strade queste
erano e queste sono rimaste, ci sono alcune rotonde in più da 3-4
milioni di euro che non esistono, perché a Carema costano 700mila
euro, qua costano 3 milioni, non si capisce come mai, passato il
confine, le cose costano 10 volte di più, e ci mettiamo 5 volte di
più di tempo a farle! È una realtà, la nostra, veramente
particolare: qui si vive di Regione, socialismo reale, i cittadini
pagano le tasse, ogni anno di più, sono 15 anni che pagano tasse in
più, quest'anno è stato il record di tasse, ma l'economia reale
degli stipendi non cresce, cresce solo il potere del politico della
Regione! Questo è quello che ci dicono i cittadini, che in questi
giorni mentre andiamo a chiedere i voti ci dicono: "ma andate al
diavolo, siete tutti uguali"! Io mi permetto di dire: "no, non
siamo tutti uguali, c'è chi le tasse le vuole diminuire e dice che
la Regione le vuole arretrate"...
(interruzione del Consigliere Bortot, fuori
microfono)
... no, Bortot, non devi dire così, perché tu sei il primo che
chiede l'aumento degli stipendi, dei servizi, delle persone, del
personale, i sindacati e... su e giù! Non siamo tutti uguali, è
vero, voi siete molto simili a loro, questo è vero, voi siete
uguali a loro, Sinistra uguale socialismo reale, la Regione come
centro del mondo che fa vivere tutti quanti! Qui i ragazzi si
laureano e la prima cosa da fare non è andare all'Ufficio di
collocamento a cercare un lavoro, ma dall'Assessore di turno,
magari in campagna elettorale, a cercarsi un lavoro! Hanno gli
uffici pieni di gente che chiede, poi adesso non danno più lavoro
perché bisticciano fra di loro, ma sennò fanno a gara a chi ne
assume di più: 27 di qua, 3 di là, part-time fino a giugno poi
vediamo dopo le elezioni, magari ti do il tempo indeterminato... le
solite balle da politici che si raccontano fra di loro per potersi
perpetrare con la poltrona!
Voglio un giudizio politico, Assessore, non mi accontento di un
giudizio tecnico del +11%, voglio sapere cosa ne pensa di questo
sistema che tassa i cittadini, aumenta le risorse della Regione e
non dà un valore aggiunto ai cittadini. Se mi dice che i cittadini
sono contenti di quello che avete fatto voi, allora lo vedremo a
giugno!
Presidente
- La parola al Consigliere Sandri.
Sandri (PD)
- È un piacere poter parlare dopo l'amico
Lattanzi, perché effettivamente pone un problema che è vero e che
assolutamente condivisibile: si pagano troppe tasse!
Lo diceva perfino l'Assessore Marguerettaz nel 2005, nella
relazione a un assestamento di bilancio del 2005, evidenziava come
i tributi erariali fossero aumentati rispetto alla previsione del
5,5%, nettamente sopra all'inflazione, quest'anno siamo fra IRPEF e
IRPEG grosso modo... IRPEG-IRES a un aumento del 47%, l'IRPEF è
sicuramente superiore all'inflazione, evidentemente c'è qualcosa
che non va! Allora questo qualcosa che non va è questo debito
statale, sono anche d'accordo con il collega Ottoz quando ha
ricordato il 130% di percentuale del debito sul PIL, che portava
l'Italia fuori in maniera incredibile dai parametri di Maastricht,
poi c'è stato il miracolo, da un lato l'accordo con l'UE,
dall'altra l'accordo e la capacità del primo "Governo Prodi" di
risanare i conti dello Stato, e siamo scesi al 100 e qualcosa
percento. Perché tutto questo? Intanto per la dissennata politica
degli anni '80-'90, dove abbiamo vissuto al di sopra delle nostre
capacità e questo ha portato a un enorme aumento dell'indebitamento
dello Stato, ma poi credo che si debba riconoscere il merito
all'amico Berlusconi che fra il 2001 e il 2006 è riuscito a far
ricrescere la percentuale di debito sul PIL. Gli amici del "PdL"
dovrebbero quindi starsene abbondantemente zitti su questi
argomenti, perché se proprio c'è un problema viene dalla loro
parte, in quanto è stata la dissennata politica di Tremonti che ha
portato a un indebitamento, a preoccupanti richiami da parte
dell'UE e grazia ha voluto che per 25.000 voti abbia vinto il
Centro-Sinistra nel 2006 per cui è arrivato Padoa-Schioppa al
Ministero delle finanze e, insieme a Prodi, in poco più di un anno
e mezzo, ha dato una rassettata notevole, tanto che sono emersi
questi "tesoretti" che per 5 anni non abbiamo assolutamente visto!
Queste sono però politiche statali che ci interessano fino a un
certo punto.
Più interessante, invece, credo sia fare una riflessione
accurata sull'assestamento di bilancio, per la quale non si può non
partire dalla relazione dell'Assessore, che è standard, cioè la
scrive una volta in italiano, una volta in francese, ma l'inizio è
sempre incentrato sull'economia mondiale che va su, va giù, sta
ferma, c'è sempre questo riferimento che non c'entra assolutamente
niente con il bilancio della Regione, perché come è ben dimostrato
dalla relazione di quest'anno gli introiti sono indipendenti da
come va l'economia! L'economia va male, lo dice anche lui, l'unica
cosa che va bene - ovviamente lui che ha molte occupazioni - è
l'occupazione che in Valle, dice, si mantiene su livelli molto
alti, questa è l'unica cosa che va bene. In effetti tutti sanno,
per percepirlo dalle sollecitazioni che vengono dalla popolazione,
che il problema del lavoro è drammatico anche nella nostra regione
e che l'occupazione sarà statisticamente a livello molto alto in
questa regione, ma in realtà mi sembra che siano un po' come le
statistiche sul costo della vita: l'aumento del costo della vita è
del 2% all'anno, ma quando vai al supermercato ti rendi conto che è
aumentato del 10% in un mese. Sull'occupazione siamo nella stessa
situazione.
Dal punto di vista delle entrate, almeno qualche tempo fa era un
po' più onesto l'Assessore perché citava le poste vere. Rileggo
sempre dal 2005, dove dice che i principali scostamenti rispetto
alle previsioni riguardano l'imposta IRE, con l'incremento di 10
milioni di euro, e l'imposta di fabbricazione della birra con un
incremento del gettito dovuto all'aumento della aliquota stabilita
dallo Stato nei primi mesi del 2005; quindi parla dei 16,5 milioni
di incremento dall'accise della birra, poi l'imposta di
fabbricazione dell'energia 26,5 milioni, l'IVA 10 milioni, l'IRES
17 milioni... Questa volta abbiamo che le accise della birra hanno
portato a un aumento di 23 milioni delle entrate e l'Assessore si
dimentica di citarlo nella relazione.
Voi troverete in questa relazione l'aumento di gettito dell'IVA
di 24 milioni, l'aumento di 2 milioni di tasse automobilistiche,
l'aumento che però è solo pro forma, dell'energia elettrica, perché
ci sono delle contabilità diverse, passa da 2,3 milioni a 38
milioni di euro, perché è cambiato il tipo di registrazione.
Comunque c'è un aumento, perché negli anni scorsi si era attestato
sui 28 milioni di euro, quest'anno ne abbiamo 38, quindi c'è stato
un grosso aumento. Cosa avviene? Avviene che l'Assessore non ci
racconta com'è esattamente la situazione delle entrate della nostra
Regione. E noi questo lo dobbiamo raccontare ai nostri
concittadini, che devono sapere che ci troviamo di fronte a una
enorme pressione fiscale, abbiamo un debito di circa 1.500 miliardi
di euro di debito pubblico che ci costano circa 700 euro a testa;
quindi partiamo già con questo fardello ed è chiaro che non siamo
competitivi a livello internazionale perché le nostre imprese sono
obbligate a pagare delle grosse tasse per cercare di ripianare
questo debito; la stessa cosa la fanno i cittadini e questo
comporta una riduzione della qualità della vita.
Cosa fa la Regione da questo punto di vista? Non c'è una
politica della riduzione delle tasse in Valle, cosa che si potrebbe
invece fare, e porto due esempi in campo industriale. Il primo, ci
siamo inventati la tassa sull'acqua minerale, adesso
nell'assestamento di bilancio ne rinvieremo l'applicazione; abbiamo
una disgraziata azienda a Morgex, nel senso che poverina ha avuto
grosse difficoltà a partire, riesce a mantenere con difficoltà una
certa capacità di produzione... ha ogni tanto obbligatoriamente la
necessità di mettere in cassa integrazione il personale e noi
andiamo a darle le mazzate. Diceva l'Assessore Cerise - fuori
microfono - è la finanziaria statale che ci obbliga: ma facciamoci
impugnare, abbiamo un po' di coraggio! In Piemonte non l'hanno
messa, e loro non ce l'avevano la finanziaria? Su "Il Sole 24Ore"
che ho letto nei giorni scorsi ho letto che non l'hanno messa, non
so se ha scadenza 2010, comunque non l'hanno messa, noi l'abbiamo
messa; adesso torniamo indietro e la togliamo, ma... potevamo stare
un po' attenti? Lì ci sono posti di lavoro, c'è reddito, c'è
produzione di merce importante, fra l'altro in una zona in cui non
è che ci siano tante occasioni di lavoro in campo industriale. Per
altri versi, sempre nel settore delle tasse, anche se non è
propriamente una tassa, il disastro e il disordine di "VDA
Structure"; abbiamo visto in questi anni che, a causa
dell'incapacità dell'Assessore di capire che bisognava chiudere con
l'esperienza di "VDA Structure S.r.l.", e trasformarla in
un'agenzia senza scopo di lucro, che non avesse i vincoli di
bilancio che hanno le società a scopo di lucro, "VDA Structure" ha
dovuto, in tutti i nuovi canoni di locazione, o quasi tutti, visto
la recente firma del contratto per la "Cogne" che mi sembra...
adesso ho richiesto la copia della perizia per capire come mai sono
uscite certe cifre, che secondo me sono incongruenti rispetto a
quello che è stato fatto per altri imprenditori, ha dovuto mettere
delle tasse al 7, 8, 9% per affittare i nostri capannoni: ma sarà
questo il modo di capire che bisogna aiutare gli imprenditori
valdostani, che bisogna ridurre le tasse? Per ridurre le tasse
bisogna prima di tutto ridurre i costi, per ridurre i costi occorre
l'efficienza e qua torniamo a un altro discorso, sempre nel campo
dell'imprenditoria.
Continuiamo a prendere dal bilancio della Regione soldi per
ripianare i debiti delle funivie, si è arrivati che perfino gli
albergatori di Gressoney hanno dovuto cacciare di tasca loro per
tenere aperti gli impianti, e questo perché il sistema delle
funivie, sempre per scelta politica dell'Assessore alle finanze, è
di gestione campanilistica. Così si tengono 9-10 Consigli di
amministrazione con un sacco di Consiglieri, con tanti
commercialisti, ognuno con una propria azienda a cui prendere dei
soldi, con parecchi direttori di manutenzione... Noi avremmo potuto
ridurre drasticamente i costi facendo enormi economie di scale,
facendo una unica società, in cui far entrare tutte le imprese di
funivie di proprietà della Regione - ce ne sono 3 molto importanti
fra cui anche quella di Gressoney, la "Monterosa Ski" -, e poi
portando i Comuni a riflettere sulla necessità di portare in questa
società anche le loro partecipazioni. Sarebbe una società pubblica
mista fra Regione ed Enti locali, che potrebbe fare enormi economie
di scala, ma soprattutto potrebbe diventare un competitor a livello
europeo, con la possibilità di gestire un immenso parco e con le
capacità di fare professionalità... potrebbe pensare di svilupparsi
al di fuori dei confini della Valle, ma... per fare cosa?
Ovviamente per importare ricchezza nella nostra regione, perché con
la nostra mentalità, se la teniamo troppo chiusa, abbiamo
difficoltà ad ottimizzare le nostre iniziative.
Non vorrei che si facesse come si è fatto per "CVA", ed è questo
un altro dei passaggi "clou" del mio intervento, che al posto di
mettere in piedi capacità di relazionarsi sul territorio nazionale,
ha avuto la possibilità di comprare all'asta delle centrali
idroelettriche in Lombardia, ha avuto la possibilità di entrare in
società con "AM Torino" per le centrali idroelettriche della Valle
dell'Orco e della Val Soana, non ha fatto assolutamente niente,
adesso i geni dell'imprenditoria valdostana stanno cominciando a
pensare di fare investimenti in Repubblica ceca e Slovacchia o
chissà da qualche altra parte dell'Est europeo, quando ci sono,
dietro le alpi Graie o le alpi Pennine, fiori di imprese svizzere,
di Enti locali come noi, con bacini idroelettrici come i nostri,
con cui poter fare, anche lì, economie di scala, fare squadra,
vendere il nostro prodotto in modo coordinato e garantire delle
grosse entrate.
Qui c'è la seconda nota dolente, ovvero il capitolo 8700, là
dove si interviene sui dividendi e sulle azioni di società per la
quota di partecipazione regionale, che vede entrate per la Regione
di poco più di 2,2 milioni di euro. Allora questa è una sottrazione
di democrazia avallata dall'Assessore, che è l'azionista di
riferimento di "CVA". Lasciamo ogni anno in "CVA" 50 milioni di
euro che vengono gestiti in modo che non è palese a noi, difficile
capire quali siano le strategie aziendali...
Marguerettaz
(fuori microfono) - ... è facilissimo...
Sandri (PD)
- ... ovviamente è facilissimo, però facciamo
finta di crederci, ed è evidente che abbiamo a livello di "CVA" un
secondo bilancio regionale, cioè è una finanziaria che ha molto più
potere rispetto alla sua capacità di liquidità che non rispetto
alla sua attività produttiva. Credo che in questo momento in "CVA"
ci stiano 450 milioni di euro, questi invece potrebbero essere
messi a bilancio, magari per fare degli investimenti. Io li
metterei nel tunnel Aosta/Martigny, ognuno ha le sue fisime... ma
questo potrebbe essere deciso qua, in quest'aula, mentre viene
deciso fra qualche telefonata dell'Assessore sorridente e qualche
noto imprenditore, che fino a qualche tempo fa magari era alla
Presidenza di "CVA". Questo non va bene per la democrazia, quindi
la prossima volta se non ci sarete più voi, ma ci saremo noi da
quella parte lì, una delle prime cose sarà che in questo capitolo
8700 compariranno i dividendi di tutte le società, "CVA" compresa,
o quantomeno compariranno le scelte che avremo deciso. Se decidiamo
che "CVA" debba mettere da parte 500 milioni di euro per comprarsi
la società autostrade Torino-Milano perché possiamo tornare
proprietari dell'autostrada Aosta/Quincinetto, per me va bene, ma
si decide in questo Consiglio! Queste sono alcune delle
osservazioni sulla parte entrate.
Non ultima, tuttavia, la questione del "Grand Hôtel Billia";
questa è una parte molto interessante, perché mi ricordo che
durante le valutazioni che si erano fatte a livello politico per
l'acquisizione del "Grand Hôtel Billia" l'Assessore si stracciava
le vesti dicendo che ci dovevamo indebitare per acquistare il
"Grand Hôtel Billia". Non so se avete letto, a pagina 3, la
relazione dell'Assessore:
"Nel Titolo V nel 2007 non si è fatto
ricorso al debito, a differenza di quanto evidenziato negli
accertamenti del 2006, per euro 74 milioni per l'acquisizione del
complesso alberghiero immobiliare Grand Hôtel Billia di
Saint-Vincent, come previsto dall'articolo 9 della legge regionale
n. 15/2006. Rispetto alle previsioni non è stato necessario far
ricorso ad alcun indebitamento".
Allora è chiaro il
comportamento: il fatto che ci troviamo con un assestamento di
bilancio che è più ricco del bilancio di previsione della
finanziaria collegata è che qui, da tempo, si è trovato il trucco,
cioè si fa un bilancio al ribasso, cercando di non far vedere quali
sono le poste che entreranno o non entreranno, dopodiché a marzo o
a settembre si viene a dire che sono avanzati 315 milioni di euro;
però lì l'attenzione dei politici è meno forte con il risultato che
consente poi di fare grossi investimenti.
Nell'assestamento di bilancio che affronteremo subito dopo
avremo investimenti straordinari: 100 milioni a "Finaosta", 11
milioni per degli elicotteri... e questo rientra in un altro tipo
di logica che ho condannato ieri, ovvero questi assestamenti di
bilancio diventano un elenco della spesa dei vari Assessorati, per
cui l'Assessore Fosson si porta a casa 5, l'Assessore Marguerettaz
10, l'Assessore Isabellon che è più bravo 25, l'Assessore Cerise
che urla 14, l'Assessore Laurent Viérin che è più gentile 3,5,
l'Assessore Pastoret 22, con una logica di lottizzazione
all'interno delle frazioni dell'"Union" e delle sottofrazioni
dell'"Union", che non portano niente alla Regione, perché in questo
rendiconto si vede che non c'è un progetto strategico che sia
uno!
Ieri c'è stata una polemica con gli amici del "PdL"
sull'Aosta/Martigny, quello è un investimento e non una spesa,
tant'è vero che le banche in Svizzera si spellavano le mani per
poter entrare nel "pool" che concedeva il prestito al Cantone
vallese, al Cantone di Berna e alla Confederazione per costruire la
galleria del Loetschberg, perché sapevano che i soldi sarebbero
rientrati in maniera straordinaria, perché il passaggio sotto la
ferrovia rende "royalties" e le rende "ad libitum". In Italia siamo
stati un Paese così poco previdente che abbiamo costruito le
autostrade con i soldi pubblici, le abbiamo fatte pagare ai
cittadini e quando avevamo finito di pagarle le abbiamo
privatizzate, in modo che potessero guadagnarci i privati; che
intelligenza, ragazzi miei! E anche in Val d'Aosta abbiamo fatto
questo, perché nel 1997 qualcuno cedette delle belle quote
autostradali, il Consigliere Borre c'era e forse si ricorda, e fu
fatta anche una perizia per sapere come rimetterci i soldi... 500
milioni solo per la perizia!
Dobbiamo renderci conto che qua non ci sono progetti, i grandi
progetti su cui abbiamo lavorato in questi anni sono fallimentari,
abbiamo investito decine di milioni sul Forte di Bard... andate a
vedere sul rendiconto e troverete quel Forte fra le spese! Non
rende, non porta reddito, anzi è un peso per le nostre casse!
Allora siamo stati intelligenti a investire dei soldi per
rimetterci ogni anno? Qui faccio una previsione facile, e sono in
questo pienamente d'accordo con il collega Bortot: l'Aeroporto di
Saint-Christophe costerà un sacco di soldi e sarà un buco economico
impressionante! E se volete divertirvi a vedere dove ho trovato
questa previsione, andate a vedere il buco dell'Aeroporto di
Bolzano che è una roba da far paura: siamo dai 9 ai 10 milioni di
euro all'anno. Anche qua non ci sono le entrate dall'aeroporto, ci
sono le spese e ci saranno sempre più. È chiaro che, pur avendo
questa enorme disponibilità finanziaria per cui l'Assessore si può
permettere di accennarne così, tanto poi i soldi per fare
l'assestamento ci sono, io sono convinto che facendo una politica
un minimo assennata, quella del buon padre di famiglia, tagliando
le spese inutili, ogni anno potremmo avere a disposizione non 315
milioni di euro, ma 630 milioni di euro per fare investimenti seri,
di grande spessore.
In tutti questi anni... spero che il Presidente della Regione ci
possa illustrare l'accordo di programma quadro con la Regione
Piemonte, che ci ha annunciato nelle trattative di stamani, che
sembra dare un'ulteriore avanzata nella questione della ferrovia,
però quello è veramente un progetto strategico. Ha anche detto il
Presidente che verrà il momento (forse fra 2-3 anni) in cui anche
la Regione dovrà tirare fuori dei soldi per il completamento di
quell'opera: bene, quello è uno dei progetti forti che è cominciato
già all'inizio di questa legislatura, e che sta procedendo ed è
importante, ma ce ne vorrebbero altrettanti!
Chiudo questa parte ricordando il WI-FI e la larga banda. Su "Il
Sole 24Ore" di ieri c'è un'analisi sulla larga banda in Italia:
Alfabetizzazione alla banda larga. La copertura è ormai al 98,5%
del territorio nazionale, ci sono i progetti di larga banda in
varie Regioni d'Italia: Eolo 1.000 Comuni (Lombardia, Piemonte e
Veneto); Linken Brescia, 180 Comuni; Nokia Bergamo, 10 Comuni;
Aikom Cremona, 100 Comuni. Di fronte a questi dati la situazione
valdostana è un disastro e lo ha detto bene la collega Squarzino,
quando dice che se vogliamo mettere in piedi il telelavoro, una
legge che discuteremo a breve, sorgono problemi per Comuni come
Champorcher, dove non arriva l'ADSL, dove per aprire Google, che
sul mio computer mi ha dato una risposta su Luciano Caveri
Wikipedia in 0,34 secondi, ci vogliono 8-9 minuti, perché arriva
ancora una connessione disastrata! La larga banda l'abbiamo ad
Aosta dove la gente può andare a lavorare, e non l'abbiamo a Cogne,
a proposito del "PdL", dove gli operatori turistici sono obbligati
a viaggiare a 56K perché non c'è la larga banda! Ma qua facciamo
pena rispetto al Piemonte, io sono come sapete molto amante di
alcuni Comuni piemontesi e adesso lo sono ancora di più di tutta la
Regione Piemonte, perché da quasi un anno la Bresso ha attuato un
progetto per il WI-MAX o un progetto simile dei rifugi alpini, per
cui abbiamo la larga banda nei rifugi alpini del Piemonte...
Marguerettaz
(fuori microfono) - ... ma cosa dici!
Squarzino
(fuori microfono) - ... sarebbe interessante,
Presidente, che lei vedesse i gestacci che fanno...
Sandri (PD)
- ... in Piemonte hanno portato la larga
banda nei rifugi alpini e questo è un plus per chi opera nei rifugi
alpini. In questi casi dovremmo - come dice bene il collega Fosson
- essere all'eccellenza e non alla retroguardia e la cosa buffa è
che a Saint-Rhémy-en-Bosses basterebbe che si guardassero attorno,
perché dalla parte di là del tunnel c'è tutto di più. Forse non è
arrivata l'aria attraverso il tunnel del G.S. Bernardo... Cosa c'è
dietro tutta questa cosa? C'è che a questa Giunta non interessa il
futuro della Valle d'Aosta! Non interessa dare delle dei
ragionamenti che diano delle prospettive ai nostri giovani, che
diano una regione positiva nel 2020, nel 2030, ma interessa portare
a casa l'uovo oggi per sopravvivere alle elezioni, per poi
sopravvivere alla finanziaria e poi ancora alle europee, e poi...
te vai a Roma, io vado a Bruxelles... è così!
Tornando a quello che dicevamo prima, c'è il problema della
determinazione dei canoni industriali alle imprese; questi canoni
variano, non è che ci sia una regola, variano. Poi si fanno le
perizie e le controperizie, ma il risultato finale è che si cerca
di dare una risposta adeguata al soggetto, se è amico o non è
amico, se è grosso o piccolo, se ha poteri contrattuali... è questo
il ragionamento, al posto di dare delle prospettive di altro
genere.
Noi avremo molte domande sui singoli capitoli, ma devo dire che
sulle capacità di spesa vorrei spendere qualche parole. Con
competenza il relatore - che ringrazio per aver illustrato molto
bene il documento - ha evidenziato la questione dei residui
perenti; vorrei capire perché non sono stati spesi questi soldi:
177 milioni di euro non sono mica noccioline... perché non siamo
stati capaci di spenderli? Andiamo a vedere: ci sono un sacco di
capitoli che hanno dei residui perenti di svariati milioni di euro;
per esempio, spese per la costruzione e sistemazione straordinaria
di infrastrutture ed edifici pubblici... mandiamo in perenzione 2,5
milioni di euro; perché non siamo riusciti a spendere per fare
degli edifici pubblici? Ci sono dei capitoli che dimostrano un
ottimo funzionamento della "macchina regionale", quindi sicuramente
non è che vada tutto male, ma è un alternarsi di dati positivi e di
dati negativi e questo dimostra che è casuale, che manca una
politica di direzione di questa "macchina", che manca una direzione
politica che indichi la strada dopo poter andare a portare in porto
gli investimenti o le economie che si vogliono fare.
Prendiamo atto di questo stato di cose e facciamo solo due
considerazioni finali. La prima: la Valle d'Aosta è in un regime di
stagnazione che non dipende dal fatto che l'economia mondiale è
influenzata dai mercati finanziari e il livello economico
complessivo prosegue, ma a vantaggio dei Paesi emergenti che hanno
continuato a sostenere con la loro crescita l'economia mondiale,
India e Cina, per cui saremmo ostaggio di questa situazione. Credo
che la Regione, che ha delle dimensioni infinitesime rispetto a
questi grandi scenari, abbia come punti di riferimento, come
variabilità in positivo e in negativo delle proprie prospettive dei
fattori locali. Il primo è l'inefficienza della "macchina
pubblica", questo bilancio consuntivo dimostra l'incapacità di
gestire le risorse immense che ci sono e questo è fatto a
detrimento dei cittadini, a detrimento delle imprese, a detrimento
del buon funzionamento dell'Amministrazione. Dall'altra parte, non
avendo un progetto, una capacità, né un'idea di cosa potrebbe
essere la Regione fra qualche anno, e quindi come indirizzare la
"macchina" in modo che raggiunga degli obiettivi di un certo
valore, c'è questa distribuzione di soldi a pioggia, in settori,
alcuni in modo intelligente, altri meno, altri non si sa neanche
bene dove vadano a finire! Credo che sia giunto quindi il momento
di cambiare.
Il giudizio su questo bilancio consuntivo credo che lo dovranno
dare non tanto i Consiglieri regionali, ma i Valdostani. Sappiano i
Valdostani che cambiare si può, ma soprattutto cambiando si
potranno avere immediatamente degli enormi vantaggi per la nostra
Regione, il vantaggio di pagare meno l'immondizia, perché ci sarà
maggiore efficienza nella gestione, di pagare meno l'acqua, perché
ci sarà più efficienza nella gestione, di pagare meno di canoni di
locazione e di tutto ciò che è possibile tenere sotto controllo con
la spesa pubblica regionale, perché ci saranno forze politiche
capaci di fare di questa Regione un modello di efficienza e
sapranno ridare quello sviluppo, di cui la Valle ha assoluto
bisogno, perché sapendo che senza sviluppo non si può dare ai
cittadini quel reddito sicuro che proviene solo dal fatto che si
crea ricchezza... non si può distribuire una ricchezza che non c'è.
Pensare di sopravvivere distribuendo solo la ricchezza che proviene
da posizioni varie è una pia illusione, occorre diventare dei
produttori di ricchezza, avere una "macchina" efficiente che
produca ricchezza e attraverso questo ridistribuire la ricchezza
nel modo più perequativo possibile attraverso la popolazione:
questo pensiamo di essere in grado di farlo. E chiederemo agli
elettori la fiducia per poter realizzare questo nel più breve tempo
possibile.
Presidente
- La parola alla Consigliera Squarzino
Secondina, per secondo intervento.
Squarzino (Arc-VA)
- Avevo annunciato nel mio primo
intervento che ne avrei fatto un secondo e il secondo vorrei farlo
ad alta voce insieme a voi, scorrendo la nuova azione del Governo
regionale 2006-2008 e vedendo che cosa di questo programma di
legislatura è stato realizzato. Era questo un programma che si
voleva presentare con delle aspirazioni a grandi progetti; io mi
fermerei alle prime pagine, che sono forse le più interessanti, nel
senso che si dice che si vuole raccogliere una sfida di mantenere i
livelli ottimali di efficienza e di efficacia nei servizi,
incrementando processi di snellimento e semplificazione
amministrativa, aumentandone la rapidità, la trasparenza, la
qualità, la correttezza, l'omogeneità dell'azione regionale. Credo
che su questo punto il cammino non so se è stato intrapreso, ma la
meta è molto lontana, perché non abbiamo visto una semplificazione
delle procedure, una riduzione dei tempi, anzi, è passata in
commissione alcuni mesi fa una norma che indicava i tempi delle
procedure, ed erano tempi superiori a quelli che erano previsti
precedentemente.
Secondo: è detto, qui, che era prevista la revisione
dell'organizzazione della dirigenza regionale e del comparto unico
delle amministrazioni locali, perché questo è uno strumento
sinergico che serve a far crescere l'efficienza della Regione, si
tratta anche di procedere a una attenta rilettura della legge n.
54/1998 e dell'insieme dell'impianto normativo che regola le vita
dei nostri Comuni e Comunità montane. Su questo abbiamo detto prima
che nulla è stato fatto in questi 5 anni. Ancora, introdurre
procedure per attivare controlli di gestione e, in generale,
procedure per condurre a un'evoluzione del sistema dei controlli
interni, in modo da tradurre questi in processi e servizi
innovativi coerenti e coordinati: qui si fa riferimento al RUPAR.
Allora, che ci sia questo progetto sulla carta della realizzazione
unitaria della pubblica amministrazione regionale, che ci siano i
vari progetti "Partout" già avviati, che ci sia un programma
articolato pluriennale interessante, lo abbiamo riconosciuto, ma
una cosa è stendere un programma articolato e preciso con tutte le
sue tappe e i suoi momenti attuativi, una cosa è realizzarlo!
Rispetto a questo programma l'Assessore Marguerettaz può essere
soddisfatto dei documenti che sono stati presentati in Consiglio,
ma non di come sono stati realizzati!
C'era ancora un punto: individuazione di soluzioni per
razionalizzare le diverse sedi della Regione, modificando la
distribuzione degli uffici in modo da diminuire la frammentazione,
la dispersione delle sedi e attenuare le conseguenti criticità
gestionali. Credo che in questi 5 anni abbiamo visto proliferare
sedi diverse, pensiamo solo alla sanità che ha decentrato alcuni
suoi uffici un po' alla Croix Noire, un po' a Borgnalle, un po' in
altre zone; prendiamo la "Finaosta" che va da una parte all'altra,
ma questo per dire come non si sono razionalizzate le diverse sedi
della Regione. Si è continuato, di fronte a una esigenza, ad
affittare o a comprare dei locali per traslocare alcuni uffici,
quindi sicuramente questi che erano dei principi che dovevano
ridare snellezza e movimento, mettere in cammino tutto l'apparato
amministrativo... questo non è stato realizzato!
L'unica cosa che era nel programma di governo, nell'apertura del
programma di governo: una Regione a servizio del cittadino, della
famiglia e della comunità, l'unico punto che è stato realizzato è
la valorizzazione del binomio identità-autonomia anche attraverso
l'attribuzione del giusto rilievo ai simboli ufficiali della
Regione. Questo mi sembra che possa essere un punto a favore della
maggioranza, perché abbiamo il Presidente con la coccarda, abbiamo
tutti gli Assessori con una patacca nuova e più pesante di quella
che hanno i Consiglieri, perché loro sono a un altro livello,
quindi questo è stato realizzato! Quello che serviva per
l'apparenza della Giunta e del Presidente, questo è stato fatto,
non solo, si è anche definita la modalità di come va cantato l'inno
della Regione... questo ci mancava! Non solo, è stato anche
prodotto un documento storico che fissa per i posteri le tappe
fondamentali dello sviluppo della nostra autonomia, in cui guarda
caso tutto l'apporto che la Chiesa ha avuto non c'è, perché ormai
siamo una regione laica, quindi non abbiamo bisogno di ricordare
l'apporto che gli uomini di Chiesa hanno dato all'autonomia della
nostra Regione! E guarda caso, si evidenzia in questo documento
storico che fondamentale pilastro è stata la famiglia Caveri,
dall'inizio alla fine! Credo quindi che questo sia un punto
essenziale del programma che è stato realizzato, prendo atto che
questo è stato raggiunto; peccato che gli altri obiettivi, che
erano: definire le competenze del Consiglio e quelle della Giunta,
del Presidente della Regione; introdurre adeguati sistemi di
controllo di gestione... questo non lo abbiamo visto!
Ancora: istituire una commissione consiliare speciale con il
compito di definire un progetto di nuovo statuto di autonomia,
riletto alla luce dell'evoluzione costituzionale ed europea, questa
commissione è stata istituita e poi dopo, a volte la sorte delle
commissioni non dipende da quelli che ci lavorano, ma da incidenti
esterni. Ci sono una serie di obiettivi che riguardano le attività
Interreg di organizzazione, poi, certo, l'obiettivo di rivedere
l'organizzazione dell'ufficio della Regione a Bruxelles, questo è
stato fatto. Non entro nel merito di come è stato fatto,
probabilmente è stato fatto ad uso e consumo di qualche "amico
degli amici", e non della funzione che questo ufficio deve avere
come nodo importante dei rapporti fra la Regione e la CE e tutto
l'apparato europeo. Non ho visto in questi anni migliorare la
qualità di questi rapporti. Allora ci si chiede se è utile... sì,
come rappresentanza, appunto: siamo sempre nell'ottica
dell'apparenza!
È vero che questa è la nuova politica che avanza in campo
nazionale, ma pensavo che la serietà che ha sempre caratterizzato
la gente che ha contatto con la montagna, avrebbe prevalso
sull'apparenza. Invece ancora una volta no, si è rinunciato alle
caratteristiche fondamentali della nostra comunità per accogliere
l'apparenza, il voler mettere in luce quello che i mass media
passano, ma la sostanza? Dei punti fondamentali del programma messi
come cardine, che riguardavano la Presidenza della Regione, abbiamo
visto che è passato tutto quello che riguardava i simboli della
Regione, ma quello che riguardava l'organizzazione del comparto
unico della Regione, delle sedi amministrative di questi uffici,
che riguardava la rete dei rapporti fra le varie istituzioni,
quello non c'è stato!
Prendiamo atto, purtroppo, perché questa Regione aveva bisogno
di queste due grandi riforme; in 5 anni non sono passate e qui dico
una cosa che mi sta molto a cuore: dal punto di vista dell'immagine
rispetto alla popolazione sarebbe stato importante per il Consiglio
dare un segnale sulla diminuzione dei costi della politica, ma dal
punto di vista dell'organizzazione del lavoro, della quotidianità
in cui passano le procedure, i rapporti fra enti in questa Regione,
queste cose non sono state fatte! Mi dispiace doverlo constatare
perché sarei contenta se fossimo all'avanguardia in questo, invece
non lo siamo e tutti quanti ne hanno un danno!
Passando all'aspetto di una regione plurilingue aperta alla
formazione e alla cultura, credo che qui ci siano alcuni punti che
sono stati presi in considerazione e che condividiamo, perché non è
che tutti i punti del vostro programma li condividiamo, ma alcuni
punti che qui sono indicati li abbiamo visti attuare e li elenco.
In primo luogo, valorizzare iniziative di formazione permanente
attraverso il coordinamento fra centro territoriale, Agenzia del
lavoro, Università, quindi quello che è il sistema della
formazione, abbiamo visto anche le iniziative sull'ex cotonificio
"Brambilla" di Verrès, c'è stato uno sforzo rispetto alla
valorizzazione della cultura walser, valorizzazione del ruolo
dell'IRRE. Si è lavorato, anche senza essere arrivati a una
definizione precisa, su quel che riguarda la spendibilità della
maturità bilingue in ambito francofono, e questo va bene; non è
stato fatto l'adeguamento della recente normativa statale relativa
al secondo ciclo di istruzione, anche perché c'è stato un
cambiamento della normativa statale, quindi alcuni di questi
progetti sono stati avviati, altri non lo sono stati, come quello
che riguarda la regionalizzazione del comparto scuola.
C'è tutta una parte del programma che riguarda il casinò... qui
stendo un velo pietoso, perché quando vedo nel programma... pensate
cosa si era scritto allora pensando di essere all'avanguardia come
programma di lavoro: attivazione di una "task force", vedo che il
Vicepresidente Tibaldi sorride ricordando tutti gli interventi
fatti su questo tema, coordinato dal Presidente della Regione che
riassumendo le necessarie competenze e professionalità e
coinvolgendo la "Casino de la Vallée" e il Comune di Saint-Vincent,
operi per il rilancio della casa da gioco in condivisione con il
Consiglio regionale. Credo che questo punto non sia stato
trattato.
Invece il rafforzamento delle politiche regionali in materia di
energie alternative credo che qui si siano almeno individuate
alcune strade che vanno in questa direzione. C'è un punto del
programma che dovrebbe realizzarsi con l'approvazione della legge
sulla disabilità, in quanto si parla di un approccio trasversale
alla situazione dei disabili e degli svantaggiati, attraverso
iniziative mirate e coordinate per assicurare la massima
integrazione delle fasce deboli nel lavoro, nella scuola e in ogni
spazio della vita sociale. Nell'ambito della sanità e
dell'emergenza abitativa, credo che alcuni tentativi siano stati
fatti, ma che molta strada ci sia ancora da fare. Quando poi si
parla di consolidamento del ruolo della Camera di commercio, quella
legge è stata fatta. Rafforzamento del ruolo dell'Agenzia regionale
per le relazioni sindacali, quale sede privilegiata di
concertazione di decisioni a servizio di tutto il comparto pubblico
regionale, sì, questo è un ufficio che viene utilizzato per i
contratti, ma non è che si sia rafforzato, e così via anche altri
temi.
Concludo dicendo che da questo breve "excursus" del programma di
governo si nota come alcuni punti ritenuti importanti, nodali per
il futuro di questa Regione, non sono stati neanche trattati.
Si dà atto che, alle ore 18,08, presiede il Vicepresidente
Lanièce.
Presidente
- Se non ho altri interventi, dichiaro chiusa
la discussione generale.
La parola all'Assessore al bilancio, finanze, programmazione e
partecipazioni regionali, Marguerettaz. Per prassi non abbiamo mai
analizzato il rendiconto... collega Ottoz, lei non può intervenire,
perché ho chiuso la discussione generale...
Marguerettaz (UV)
- ... sappiate che la prossima volta
non replico... è una discussione infinita...
Squarzino
(fuori microfono) - ... non voglio
intralciare...
Presidente
- ... si può fare in sede di discussione degli
articoli le osservazioni, giusto?
Procediamo con l'analisi degli ordini del giorno? No.
La parola al Consigliere Sandri.
Sandri (PD)
- Volevo fare alcune domande su alcuni
capitoli...
Presidente
- ... ora no, ho parlato di ordini del giorno,
allora... eventualmente, collega Sandri, nell'analisi del
rendiconto si potrebbe fare l'articolo 10 dove si approva il
rendiconto, quindi sull'articolo 10 potrebbe fare delle
domande...
Sandri (PD)
- ... signor Presidente, qua abbiamo un testo
identico a quello del bilancio preventivo, giustamente abbiamo un
bilancio consuntivo: ho bisogno di fare alcune domande su alcuni
capitoli, credo che si possa fare, così come facciamo per il
bilancio preventivo...
Presidente
- ... si poteva fare in discussione generale,
questo...
Sandri (PD)
- ... però ho in particolare domande sul
problema dell'IRPEF, nel senso che abbiamo il capitolo 1200...
Presidente
- ... solo per sapere un cosa: lei fa un unico
intervento o... pagina per pagina?
Sandri (PD)
- Alcuni interventi su alcuni capitoli che
non ho capito.
Presidente
- La parola all'Assessore al bilancio,
finanze, programmazione e partecipazioni regionali, Marguerettaz,
per mozione d'ordine.
Marguerettaz (UV)
- Adesso, al di là del tempo, vorrei
solo capire come ci attrezziamo, perché se mi fate delle domande su
dei capitoli, devo avere almeno dei funzionari accanto con un
adeguato materiale, non siamo a "Rischiatutto", in cui uno mi
chiede cosa c'è su quel capitolo e io sbobino delle informazioni!
Allora, o siamo in grado di raccogliere - potrebbe essere un'altra
soluzione - una serie di domande in modo da trasferire e non avere
questo pasticcio di avere dei dirigenti che vanno e vengono, ma un
elenco che viene formulato, noi raccogliamo le informazioni e poi
io faccio un intervento dove do tutte le risposte a tutti i
Consiglieri che chiedono delle informazioni... perché dobbiamo
definire una metodologia.
Se fosse questo, chiederei 5 minuti di sospensione per
raccogliere le informazioni e poi mi metto alacremente al lavoro
per voi.
Presidente
- Va bene la proposta di sospensione, così
anche il collega Ottoz può...
(interruzione del Consigliere Ottoz, fuori microfono)
... mi sembra che la cosa più ragionevole sia la sospensione,
così tutti potete formulare le vostre osservazioni.
Il Consiglio è sospeso per 10 minuti.
Presidente
- Il Consiglio è rinviato alle ore 21, quindi
potete andare a mangiare mentre noi continuiamo in Capigruppo.
Si dà atto che la seduta è sospesa dalle ore 18,24 alle ore
21,11.
Presidente
- Riprendiamo i lavori del Consiglio. Iniziamo
con una notizia positiva: c'è stata una Conferenza dei Capigruppo
che ha concordato all'unanimità una rimodulazione dell'ordine del
giorno del Consiglio, per cui oggi si approverà il consuntivo,
domani l'impegno è di approvare l'assestamento, domenica non si
viene in Consiglio regionale, si ritorna lunedì e lunedì si
approveranno i punti di cui ai nn. 35, 40, 30.1, 32, 41.1
dell'ordine del giorno; ovviamente è possibile andare anche in
seduta notturna, in modo da ultimare i 5 oggetti. Martedì si
riprenderanno i lavori al mattino con i punti di cui ai nn. 48.1,
29.2, 42, 43, 45, 30.2 dell'ordine del giorno; anche qui, vale
quanto già detto e cioè che si può andare anche in seduta notturna
pur di approvare i provvedimenti inseriti per il giorno di martedì.
Mercoledì si inizieranno i lavori sempre alle 9 con il punto n. 37,
per proseguire con i punti di cui ai nn. 30, 34.1, 41, 39, 36.
Questi sono gli accordi presi all'unanimità dalla Conferenza dei
Capigruppo con l'impegno di rispettarli tutti. Vi sarà distribuito
l'elenco nel corso della serata.
Stiamo discutendo il disegno di legge n. 211. Abbiamo 44 ordini
del giorno... chiedo al collega Sandri se vengono ritirati.
La parola al Consigliere Sandri.
Sandri (PD)
- Credo che questo passaggio meriti una
piccola riflessione. Siamo giunti a un risultato positivo, malgrado
le premesse non fossero così esaltanti, per la buona volontà di
molti, forse di tutti, e questo deve essere preso come un risultato
premiante per il Consiglio regionale, che ha ritrovato un suo modo
di lavorare concreto, positivo, e questo penso accomuni tutti noi
nel desiderio di lavorare bene per la Valle d'Aosta come primo bene
superiore a ogni parte politica.
Rimangono però due osservazioni da fare, in modo che tutto
questo confronto possa insegnare a tutti noi qualcosa, perché
questa esperienza possa far crescere le istituzioni della Regione.
La prima è che le regole devono essere condivise; non è un
"inciucio", non è una frammistione fra maggioranza e minoranza, ma
le regole del gioco devono essere condivise e quando le regole sono
condivise credo che occorra il supporto di tutti per far funzionare
bene, coscienti che ognuno ha un ruolo diverso a seconda che sia in
maggioranza o in minoranza. La seconda osservazione che mi deriva
da questo confronto è che per ottenere un buon risultato bisogna
sapersi ascoltare; ho apprezzato molto nell'attività del Presidente
della Regione in queste ore e anche nell'attività degli altri
membri della Giunta la volontà di ascoltare, al di là dei temi più
caldi del confronto, anche su altri temi e disegni di legge. Sono
certo che tutti converremo che questi progetti di legge emendati
dal contributo di tutti, saranno migliori di quanto avrebbero
potuto essere solo a colpi di maggioranza. Questo è un segnale per
chi si impegna in questo Consiglio regionale e credo che questo
abbia portato a dei risultati positivi. Mi auguro che chi ci sarà
dopo di noi, andando a rileggersi questi verbali, possa ottenere la
stessa dose di esperienza senza dover pagare gli antefatti che
ognuno di noi ha dovuto pagare.
Ovviamente i 44 ordini del giorno sul disegno di legge n. 211
vengono ritirati dal nostro gruppo.
Presidente
- Mi associo alle parole del collega Sandri
nell'aver ritrovato un po' di armonia, pur ribadendo che, al di là
delle posizioni, non deve mancare il rispetto personale, nel senso
che le offese meglio lasciarle da parte. Passiamo all'esame
dell'articolato del disegno di legge n. 211.
La parola alla Consigliera Squarzino Secondina, sull'articolo
1.
Squarzino (Arc-VA)
- Vorrei fare qui una dichiarazione di
voto sull'intero disegno di legge. Anzitutto vorrei in premessa
esprimere la mia soddisfazione perché dopo un giorno di dialogo, di
confronto, siamo riusciti a condividere un minimo di regole comuni,
e questo consente a tutti i Consiglieri di lavorare in modo più
disteso. Anche se il confronto può essere duro, perché non è che
approveremo tutte le leggi che sono iscritte in questo ordine del
giorno, ma quando si instaura il rispetto reciproco e quando si
concordano insieme i comportamenti e le regole, e una volta decise
si seguono, questo determina un clima di lavoro che è produttivo
per tutti. Detto questo, volevo rispetto al rendiconto fare due
considerazioni, ma prima vorrei rispondere all'Assessore
Marguerettaz rispetto alle reti informatiche.
L'Assessore Marguerettaz aveva sottolineato con forza che noi
siamo i primi nelle reti informatiche; allora la prego, Assessore,
di leggere con attenzione il programma operativo di cooperazione
Italia-Francia che è stato approvato dalla Giunta e che sarà poi
approvato in Consiglio, ma visto che questo tema non è il tema
complessivo trattato, però ci serve oggi, se vede a pagina 15 di
questo programma operativo dove si descrive il contesto delle reti
informatiche, si dice:
"Per quanto riguarda la copertura di reti
informatiche in Italia la Provincia di Torino risulta ben
infrastrutturata, al punto che la popolazione coperta, cioè
raggiunta dal servizio a banda larga ADSL, quindi potenziale
utilizzatrice, risulta superiore al 75% della popolazione
residente, mentre nella Provincia di Cuneo e nella Valle d'Aosta la
copertura riguarda meno del 50% della popolazione residente".
Questo per dire che non siamo i primi della classe rispetto alle
potenzialità di comunicazione di reti infrastrutturali per la
comunicazione con la banda larga, è un dato che, ripeto, lei ha
approvato quando in Giunta è passato questo documento. La seconda
osservazione, che mi sembra più importante e più pertinente
rispetto al consuntivo, è che noi non voteremo a favore di questo
consuntivo, ci siamo impegnati a votarlo. Come d'altra parte nel
nostro comunicato stampa fatto prima dell'inizio del Consiglio
avevamo detto che consideravamo importanti alcune leggi, quindi
eravamo d'accordo nel votarle, mentre altre erano secondarie e
soprattutto c'erano alcuni punti che non condividevamo affatto.
Perché votiamo contro questo consuntivo? Votiamo contro perché
l'impostazione complessiva delle scelte politiche non è da noi
condivisa; chiaramente il nostro non è un voto contro il documento
tecnico come è costruito, perché questa è una questione di uffici e
non è un problema di tipo politico, ma votiamo contro perché le
scelte che sono state fatte sia precedentemente nel preventivo, sia
attualmente, non ci vedono d'accordo. Visto che oggi lei ha
accettato una mia proposta, anzi una proposta degli uffici che ho
percepito e che ho fatto presente, anche se è un'esigenza che già
gli altri anni avevamo posto come difficoltà di lettura, le faccio
un'altra proposta, non so se lei ricoprirà questo Assessorato nella
prossima legislatura, ma se noi ci saremo credo che imposteremo in
modo diverso dal punto di vista politico... perché? Perché
metteremo in luce quali sono i grandi obiettivi che vogliamo
raggiungere, di cui le singole leggi sono la realizzazione, non un
elenco di leggi senza indicare chiaramente qual è il progetto
politico sotteso a questa serie di leggi! Secondo noi, accanto a
questo documento tecnico dovrebbe esserci un documento di tipo
politico che indica le scelte fatte e in qualche modo valuta i
risultati, l'efficacia delle scelte fatte e di quello che è
avvenuto nell'anno che è preso in considerazione. Questo è il
nostro augurio, se lei sarà di nuovo rieletto Assessore, e la
nostra speranza, invece, è che saremo noi e quindi imposteremo in
modo diverso questo documento.
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Ne approfitto per associarmi alle
parole del Presidente, nel senso che ringrazio il Presidente
dell'Assemblea in questo momento, per ringraziare il Presidente
della Regione, i Capigruppo e tutti coloro che sono riusciti a
definire un metodo di lavoro che possa essere di reciproca
soddisfazione.
Vi dovevo alcuni chiarimenti che mi sono stati posti.
Come ordine di capitolo, il capitolo 1401 che riguarda l'imposta
di fabbricazione sulla birra, abbiamo fatto una previsione per il
2007 sulla scorta dei dati che erano a consuntivo relativi al 2005.
Sapete che l'imposta di fabbricazione sulla birra ha avuto un
incremento importante e, in virtù di questo incremento di aliquota,
noi ci troviamo a consuntivo con degli importi più elevati.
Il capitolo 1402, che riguarda l'energia, il 2007 è stato il
primo anno nel quale l'addizionale sull'imposta dell'energia
elettrica ci viene devoluta dallo Stato già mensilmente, come era
prima solo per la parte di imposta erariale; quindi è stata
accertata e se ne ha evidenza nel consuntivo 2007. Non si poteva
iscrivere in previsione per la legge di contabilità, perché vi era
un approccio prudenziale.
Capitolo 2110, un fondo Stato: qua abbiamo la legge regionale n.
72/1984 che prevedeva un contributo ANAS di 12,5 miliardi, è stata
introitata la prima fase e gli uffici dell'Assessorato delle opere
pubbliche ci hanno chiesto di mantenere il residuo, come introito,
di 2,579 milioni ad un processo di spesa che si è concluso.
Capitolo 4129, un altro fondo Stato: questo è un fondo previsto
da un accordo di programma del 2004 di 2,1 milioni di euro;
l'intervento è stato attivato nel 2006 e l'erogazione da parte
dello Stato avviene per quote, sono state introitate le prime due
erogazioni per 700mila euro e il resto è a residuo.
Capitolo 8700, dividendi sulle azioni di società per la quota di
partecipazione regionale: abbiamo 2,221 milioni che sono la "SAV"
1,171 milioni, la "VALECO" 360mila, la "SAV" un ulteriore dividendo
di 689.361 euro. Quindi accertiamo, anche se sono di due esercizi,
quando viene disposto il pagamento della società; si riferiscono ad
utili di anni diversi, ma questi pagamenti sono stati disposti nel
2007.
Capitolo 8800, canoni per concessioni e subconcessioni di acque:
abbiamo una previsione costruita sulla base dei tassi di crescita
degli ultimi anni, ed è risultata sovrastimata, quindi gli uffici
terranno conto nella prossima previsione di bilancio di questa
nuova ritaratura.
Capitolo 9700, dove vi erano questi recuperi: abbiamo avuto modo
di dirlo direttamente al collega Sandri, abbiamo questi 14,1
milioni che sono il rimborso per il pagamento riferito
all'annualità 2006 dei premi previsti dal piano rurale 2000-2006,
AGEA.
Capitolo 10200, proventi per vendita di immobili: dei 2,550
milioni previsti sono stati perfezionati entro l'anno i relativi
contratti di vendita per 2,045 milioni di euro. Dovete tener conto
che abbiamo un'asta...
(interruzione del Consigliere Sandri, fuori
microfono)
... abbiamo un'asta che alla conclusione del 2007 è andata
deserta, quindi abbiamo fatto una seconda asta che verrà svolta nel
mese di aprile 2008. Questo perché abbiamo il piano vendite a
trascinamento, non abbiamo come prima la necessità di approvare un
piano vendite anno per anno, quindi quello che non viene venduto
noi lo rimettiamo all'asta. Avevamo introdotto un procedimento
simile a quello del Tribunale, se l'asta va deserta, la volta
successiva viene messa con un piccolo ribasso per rendere
appetibile, perché se rifacessimo le perizie e le stime, lei sa
bene che i nostri uffici rifarebbero la stima che hanno fatto
l'anno prima, ma se già l'anno prima è risultato infruttuoso il
bando perché nessuno ha partecipato, vuol dire che a prescindere
dalla bontà della perizia non è appetibile dal punto di vista
commerciale... anche in Tribunale fanno così, fanno una prima
perizia e poi si va con dei ribassi.
Molte volte, a forza di fare dei ribassi, quando la gente
partecipa, a volte il prezzo di vendita va a posizionarsi a un
prezzo più elevato rispetto al primo prezzo peritato, perché si
scatena una competizione fra i vari partecipanti e lo dico con una
nota di colore, se ci sono delle donne che partecipano, molte volte
c'è una passionalità così elevata che, pur di vedere aggiudicato il
bene, sono disposte a fare sacrifici maggiori rispetto agli uomini.
Detto questo, il ragionamento fatto sulla banda, ci ritorneremo, la
collega dice anche delle cose corrette, perché prende la Provincia
di Torino che credo abbia un'appetibilità e una distribuzione, se
prende anche la Provincia di Milano, tant'è che la Provincia di
Cuneo... ho fatto una valutazione sul Piemonte e su aree simili noi
abbiamo sicuramente una medaglia d'oro, non solo... quei dati si
riferiscono a dati che sono riferiti al 2006...
Squarzino
(fuori microfono) - ... al 2004...
Marguerettaz (UV)
- ... ecco, rispetto a questo tipo di
discorso cercavo di portare a vantaggio di questo Governo
l'attività fatta in questi ultimi anni con l'accordo della
"Telecom" e con tutta una serie di investimenti che non hanno
risolto tutti i problemi, ma hanno marcato un sensibile
miglioramento...
Squarzino
(fuori microfono) - ... una cartina con
questi...
Marguerettaz (UV)
- ... l'abbiamo, e gliela farò avere
molto volentieri, così se avrà l'occasione di proporre in campagna
elettorale per le regionali, mi farà una grande cortesia...
Squarzino
(fuori microfono) - ... volentieri.
Presidente
- Pongo in votazione l'articolo 1:
Consiglieri presenti 24
Votanti: 21
Favorevoli: 19
Contrari: 2
Astenuti: 3 (Fiou, Fontana Carmela, Sandri)
Il Consiglio approva.
Presidente
- Pongo in votazione l'articolo 2:
Consiglieri presenti 26
Votanti: 23
Favorevoli: 21
Contrari: 2
Astenuti: 3 (Fiou, Fontana Carmela, Sandri)
Il Consiglio approva.
Presidente
- Pongo in votazione l'articolo 3:
Consiglieri presenti 26
Votanti: 23
Favorevoli: 21
Contrari: 2
Astenuti: 3 (Fiou, Fontana Carmela, Sandri)
Il Consiglio approva.
Presidente
- Pongo in votazione l'articolo 4:
Consiglieri presenti 26
Votanti: 23
Favorevoli: 21
Contrari: 2
Astenuti: 3 (Fiou, Fontana Carmela, Sandri)
Il Consiglio approva.
Presidente
- Pongo in votazione l'articolo 5:
Consiglieri presenti 26
Votanti: 23
Favorevoli: 21
Contrari: 2
Astenuti: 3 (Fiou, Fontana Carmela, Sandri)
Il Consiglio approva.
Presidente
- Pongo in votazione l'articolo 6:
Consiglieri presenti 26
Votanti: 23
Favorevoli: 21
Contrari: 2
Astenuti: 3 (Fiou, Fontana Carmela, Sandri)
Il Consiglio approva.
Presidente
- Pongo in votazione l'articolo 7:
Consiglieri presenti 26
Votanti: 23
Favorevoli: 21
Contrari: 2
Astenuti: 3 (Fiou, Fontana Carmela, Sandri)
Il Consiglio approva.
Presidente
- Pongo in votazione l'articolo 8:
Consiglieri presenti 26
Votanti: 23
Favorevoli: 21
Contrari: 2
Astenuti: 3 (Fiou, Fontana Carmela, Sandri)
Il Consiglio approva.
Presidente
- Pongo in votazione l'articolo 9:
Consiglieri presenti 26
Votanti: 23
Favorevoli: 21
Contrari: 2
Astenuti: 3 (Fiou, Fontana Carmela, Sandri)
Il Consiglio approva.
Presidente
- Pongo in votazione l'articolo 10, con la
votazione si approva anche l'allegato A:
Consiglieri presenti 26
Votanti: 23
Favorevoli: 21
Contrari: 2
Astenuti: 3 (Fiou, Fontana Carmela, Sandri)
Il Consiglio approva.
Presidente
- Pongo in votazione l'articolo 11:
Consiglieri presenti 26
Votanti: 23
Favorevoli: 21
Contrari: 2
Astenuti: 3 (Fiou, Fontana Carmela, Sandri)
Il Consiglio approva.
Presidente
- Pongo in votazione l'articolo 12:
Consiglieri presenti 26
Votanti: 23
Favorevoli: 21
Contrari: 2
Astenuti: 3 (Fiou, Fontana Carmela, Sandri)
Il Consiglio approva.
Presidente
- Pongo in votazione l'articolo 13:
Consiglieri presenti 26
Votanti: 23
Favorevoli: 21
Contrari: 2
Astenuti: 3 (Fiou, Fontana Carmela, Sandri)
Il Consiglio approva.
Presidente
- Pongo in votazione l'articolo 14:
Consiglieri presenti 26
Votanti: 23
Favorevoli: 21
Contrari: 2
Astenuti: 3 (Fiou, Fontana Carmela, Sandri)
Il Consiglio approva.
Presidente
- Pongo in votazione la Tabella 1:
Consiglieri presenti 26
Votanti: 23
Favorevoli: 21
Contrari: 2
Astenuti: 3 (Fiou, Fontana Carmela, Sandri)
Il Consiglio approva.
Presidente
- La parola al Consigliere Sandri, per
dichiarazione di voto.
Sandri (PD)
- Una valutazione molto breve. Mi dispiace di
non aver potuto nel trambusto che c'è stato oggi, affrontare con
più calma i capitoli. L'Assessore ci ha dato alcune risposte,
gradirei se potesse farci avere lo scritto...
(interruzione dell'Assessore Marguerettaz, fuori
microfono)
... gli uffici ci faranno avere poi queste cose, anche perché su
alcuni non c'è stata risposta, ma non è un problema. Un capitolo
complesso andrò personalmente a farmelo spiegare, perché è tutta
questione di cassa presso lo Stato... insomma, di accreditamenti
che vorrei capire. Questo lo dico perché ho l'impressione che sul
bilancio preventivo e sul bilancio consuntivo occorra prevedere,
chi ci sarà lo vedrà, una procedura differente per la sua analisi.
Continuo a ripetere che occorre fare un'analisi per capitoli, ma
non credo che sia l'aula il luogo in cui questo possa essere
realizzato nel modo più serio. Invito quindi e spero che rimanga a
livello di verbale, che si metta mano al Regolamento per cui dal
prossimo bilancio si possa fare un'analisi in commissione sui
capitoli, soprattutto che anche il consuntivo - ma il consuntivo è
meno grave -, ma il preventivo debba essere stampato dopo che sia
stato approvato dal Consiglio regionale, altrimenti è evidente che
prima non si possono più fare le modificazioni. Questo diventa
quindi un "minus" per il Consiglio regionale; se invece rimane a
bozza è possibile fare un poco di lavoro.
Mi fermo qua dal punto di vista formale; dal punto di vista
sostanziale avevo già espresso il parere del "PD" nell'intervento
in discussione generale.
Presidente
- La parola al Consigliere Bortot.
Bortot (Arc-VA)
- Come ha anticipato la mia collega,
voteremo contro, ma volevo approfittare per dire un paio di cose al
collega Lattanzi, iperliberista, nel senso che a questa logica che
si debbano pagare meno tasse e poi pagarsi i servizi, evidentemente
siamo nettamente contrari. Perché a questo punto qualcuno non può
pagarsi i servizi e qualcuno continua ad arricchirsi ancora di più,
e la polemica è nei confronti dei colleghi che non ci sono.
Al Governo vorrei dire che rispetto a questa forbice fra
investimenti e qualità dei servizi, il prossimo Consiglio deve
porsi il problema della qualità dei servizi a fronte
dell'erogazione finanziaria, altrimenti ha ragione quando tuona il
"PdL" che a maggiori entrate equivale una maggiore
burocratizzazione e potenziamento della "casta" dell'apparato
pubblico e una vessazione nella qualità dei servizi alle persone;
quindi minore attenzione alle clientele politiche e più attenzione
alla qualità nei servizi alla popolazione, soprattutto meno
elargizioni di tipo personale e più servizi dal punto di vista dei
diritti delle persone, perché se si riducono i diritti delle
persone e si aumenta l'opportunità da parte di chi governa,
chiunque esso sia, di elargire, evidentemente scivoliamo verso
sudditanze e chine pericolose anche per quanto riguarda la qualità
della democrazia che dobbiamo esercitare.
Per il resto interverremo domani. Ripeto quello che abbiamo già
detto: con un ordine del giorno così voluminoso diventa difficile
entrare nel merito, perché questo presuppone un sacco di tempo e
scatta l'accusa dell'ostruzionismo. È vero che l'ostruzionismo è
un'arma prevista dalle regole istituzionali, ma l'idea che se si
interviene nel merito si fa ostruzionismo e si ostacolano
provvedimenti che magari un sacco di persone aspettano,
evidentemente si cade in una contraddizione dove devi scegliere fra
approvare provvedimenti o non approvarli senza però approfondirli,
oppure approfondirli con il rischio che non ci sia il tempo reale
per approvare tutti i provvedimenti che le persone aspettano.
Chiunque ci sia - concordo con il collega Sandri e con la
collega Squarzino - deve cambiare il sistema, probabilmente anche
noi dell'opposizione dobbiamo porci il problema di dare indicazioni
strategiche sul bilancio non solo all'atto della discussione nel
momento in cui arriva in aula; bisognerà far lavorare meglio le
commissioni, perché alcune sessioni di commissione e alcune
commissioni hanno lavorato meglio di altre, quindi bisognerà
potenziare il lavoro delle commissioni rispetto a quello in aula,
ma questo è a futura memoria, speriamo che qualcuno ascolti e
qualcuno provveda.
Presidente
- Pongo in votazione il disegno di legge nel
suo complesso:
Consiglieri presenti 26
Votanti: 23
Favorevoli: 21
Contrari: 2
Astenuti: 3 (Fiou, Fontana Carmela, Sandri)
Il Consiglio approva.
