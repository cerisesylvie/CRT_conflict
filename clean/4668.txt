Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 366 del 29 giugno 1982 - Resoconto
OGGETTO N. 366/VII - DISEGNO DI LEGGE CONCERNENTE:
"SOTTOSCRIZIONE DI NUOVO CAPITALE AZIONARIO DELLA S.P.A. CENTRALE
LAITIERE D'AOSTE".
PRESIDENTE:
Ha chiesto di parlare l'Assessore
all'Agricoltura e Foreste Marcoz; ne ha facoltà.
MARCOZ - (UV):
Come ogni anno, la Centrale del latte ha
chiuso anche quest'anno in passivo, ma con un passivo limitato e
abbastanza comprensibile di L. 55.100.000, di cui il 99% è a carico
della regione e l'l% del Comune di Aosta.
Solo come notizia al Consiglio, comunico che per quanto riguarda
il famoso piano di ristrutturazione della Centrale, questa ha
acquistato e penso abbia già messo in posa quasi tutte le 26 vasche
per la refrigerazione, per un totale di L. 66.250.000. In più ha
già acquistato, sempre nel programma di sistemazione la
panettatrice automatica per L. 77.000.000 e la scrematrice per L.
59.000.000.
Ci sono pure da eseguire dei lavori di muratura interna, per poi
definire completamente l'ultima parte del programma di sistemazione
della Centrale del Latte.
Credo che fra il mese di ottobre e novembre si possa fare un
piano definitivo su quello che è stato fatto nella Centrale. Questo
è quanto mi risulta a tutt'oggi.
PRESIDENTE:
Ha chiesto di parlare il Consigliere Tonino;
ne ha facoltà.
TONINO - (PCI):
Voteremo a favore di questo adeguamento
del capitale sociale; avevamo intenzione di chiedere all'Assessore
notizie sul piano di ristrutturazione, le abbiamo sentite.
Ribadiamo ancora una volta che, assieme a quelle misure di
riorganizzazione produttiva, la Centrale del Latte ha bisogno di un
intervento per migliorare la situazione finanziaria e di interventi
promozionali per attuare il pieno utilizzo della capacità
produttiva, di modo che si diminuisca il costo per unità di
prodotto che oggi, trattandosi di impianti per larga parte
sottoutilizzati, è molto alto.
PRESIDENTE:
Passiamo all'esame dell'articolato.
Do lettura dell'articolo 1:
Art. 1
E' autorizzata la sottoscrizione di nuovo capitale azionario
della S.p.A. Centrale Laitière d'Aoste con sede in Aosta, per
un
ammontare di spesa di Lire 54.549.000, a reintegrazione
del capitale sociale.
Metto in approvazione l'articolo 1 testé letto:
ESITO DELLA VOTAZIONE
Presenti, votanti e favorevoli: 21
Il Consiglio approva all'unanimità.
PRESIDENTE:
Do lettura dell'articolo 2:
Art. 2
L'Assessore regionale alle Finanze provvederà alla
liquidazione della spesa di cui al precedente articolo, ai sensi
dello Statuto della Società ed in conformità con i provvedimenti
adottati dai competenti organi deliberativi della Società
stessa.
Metto in approvazione l'articolo 2 testé letto:
ESITO DELLA VOTAZIONE
Presenti votanti e favorevoli: 21
Il Consiglio approva all'unanimità.
PRESIDENTE:
Do lettura dell'articolo 3:
Art. 3
L'onore di Lire 54.549.000 derivante dall'applicazione della
presente legge graverà sul capitolo 32150 della Parte Spesa del
bilancio di previsione della regione per l'anno finanziario 1982;
alla relativa copertura si provvede mediante prelievo di pari somma
dal capitolo 50050 della Parte Spesa del bilancio stesso. (Fondo
globale per il finanziamento di spese per l'adempimento di funzioni
normali - Spese di investimento - settore II - Sviluppo
economico).
Metto in approvazione l'articolo 3 testé letto:
ESITO DELLA VOTAZIONE
Presenti, votanti e favorevoli: 21
Il Consiglio approva all'unanimità.
PRESIDENTE:
Do lettura dell'articolo 4:
Art. 4
Al bilancio di previsione della Regione per l'anno
finanziario 1982 sono apportate le seguenti variazioni:
PARTE SPESA
Variazione in diminuzione:
Capitolo 50050 - "Fondo globale per il finanziamento di spese
per l'adempimento di funzioni normali (spese di
investimento)"
L. 54.549.000
Variazione in aumento:
Capitolo 32150 - "Spese per la sottoscrizione di titoli
azionari della S.p.A. Centrale Laitière d'Aoste"
L. 54.549.000
Metto in approvazione l'articolo 4 testé letto:
ESITO DELLA VOTAZIONE
Presenti, votanti e favorevoli: 21
Il Consiglio approva all'unanimità.
PRESIDENTE:
Do lettura dell'articolo 5:
Art. 5
La presente legge è dichiarata urgente
ai sensi del
terzo comma dell'articolo 31 dello Statuto speciale ed entrerà in
vigore il giorno successivo a quello della sua pubblicazione nel
Bollettino Ufficiale della Regione.
E' fatto obbligo a chiunque spetti di osservarla e di farla
osservare come legge della Regione Valle d'Aosta.
Metto in approvazione l'articolo 5 testé letto:
ESITO DELLA VOTAZIONE
Presenti, votanti e favorevoli: 21
Il Consiglio approva all'unanimità.
PRESIDENTE:
Metto in approvazione la legge nel suo
complesso per scrutinio segreto.
VOTAZIONE A SCRUTINIO SEGRETO
ESITO DELLA VOTAZIONE
Presenti, votanti e favorevoli: 22
Il Consiglio approva all'unanimità.
