Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 46 del 27 gennaio 1982 - Resoconto
OGGETTO N. 46/VII - REGOLAMENTAZIONE PER IL RILASCIO DELLE
AUTORIZZAZIONI PER LE SCUOLE DI GUIDA OPERANTI NELLA REGIONE -
(Interpellanza).
PRESIDENTE
:
Do lettura dell'interpellanza in
oggetto presentata dal Consigliere Minuzzo:
"Tenuto conto che è quanto mai necessario salvaguardare la
professionalità delle autosouole;
Considerato che ciò può avvenire unicamente ed esclusivamente
prevenendo una selvaggia e disordinata apertura di nuove
autoscuole;
Visto che il decreto n. 616 affida agli Enti Locali competenza
in materia, nonché la legge 196;
Preso atto che le autoscuole oggi autorizzate in Valle sono più
che sufficienti a soddisfare le richieste di quanti vogliono essere
abilitati alla guida di mezzi per i quali è richiesta la
patente;
Valutato che eventuali nuove autorizzazioni potrebbero
inevitabilmente condurre al declassamento dell'insegnamento e fatto
ancor più grave metterebbero a repentaglio posti di lavoro:
Letta la circolare ministeriale emanata in concomitanza del
convegno organizzato dall'UPI il 24 novembre u.s. nella quale si
richiamano i commi 5 e 6 della circolare n. 9/80 del 15 febbraio
1980;
Rilevato che a livello nazionale le Province intraprendono
iniziative per arrivare anche alla gestione diretta degli
esami;
INTERPELLA
l'Assessore competente per conoscere:
1) se non ritiene opportuno prendere iniziative per predisporre
una regolamentazione, di concerto con le associazioni di categoria,
per il rilascio delle autorizzazioni per le Scuole Guida e per il
relativo controllo su di esse;
2) cosa intende fare per quanto illustrato in premessa
nell'ultimo comma.
PRESIDENTE
:
Il Consigliere Minuzzo intende
illustrare l'interpellanza? Ne ha facoltà.
MINUZZO
(P.S.D.I.):
Come è detto nella premessa
dell'interpellanza, questa è stata da me presentata dopo essere
venuto a conoscenza che il 24 novembre u.s. si è svolta una
riunione per regolamentare un po' l'attività delle autoscuole; e
poichè riteniamo, avendo avuto contatti con i rappresentanti delle
autoscuole valdostane, che la densità di popolazione e il numero
attuale di autoscuole che praticano nella Regione siano in rapporto
ottimale, mentre nuove aperture di autoscuole che oggi potrebbero
avvenire senza grossi problemi porterebbero in futuro certamente ad
un calo della professionalità, requisito che deve
contraddistinguere un settore così importante, il nostro Partito ha
presentato questa interpellanza per sapere cosa intende fare
l'Assessore Chabod per riorganizzare tutta la normativa esistente.
Pregherei, però, l'Assessore di non fare riferimento ad eventuali
D.P.R., perchè la legge n. 196 all'art. 3 dispone esplicitamente
che tutte le competenze delle Province vengano passate in Valle
d'Aosta alla Regione: siccome attualmente la competenza per la
regolamentazione delle autoscuole è della Provincia a livello
nazionale, in Valle d'Aosta la competenza necessariamente cade
sulla Regione. Tengo anche ad informare l'Assessore che non più
tardi di una settimana fa vi è stata una presa di posizione della
Provincia di Torino, la quale ha fissato per il centro-città la
cifra di circa 6000-7000 abitanti per ogni autoscuola e per la
cintura la cifra di circa 9000. Se teniamo conto di questi numeri,
vediamo che, come dicevo prima, il rapporto tra le attuali
autoscuole aperte e funzionanti in Valle e la popolazione
valdostana è tale da non rendere necessaria l'apertura di altre
autoscuole nella nostra Regione. Ecco, io ritengo che questo sia un
problema molto più importante di quello che può sembrare a prima
vista; perciò chiedo all'Assessore quali iniziative intende
prendere per dare una regolamentazione, di concerto con le
organizzazioni e le associazioni di categoria, per il rilascio di
eventuali nuove autorizzazioni per le Scuole Guida.
PRESIDENTE
:
La parola all'Assessore all'Industria,
Commercio, Artigianato e Trasporti Chabod per la risposta.
CHABOD
(D.C.)
: La situazione relativa al problema
prospettato dal Consigliere Minuzzo, in Valle d'Aosta attualmente è
la seguente: sono in numero di 5 le Scuole guida per conducenti di
veicoli a motore autorizzate a suo tempo dal Ministero dei
Trasporti. Risulta inoltre una domanda di autorizzazione
all'apertura di un'altra Scuola: una sola domanda. Il numero
complessivo delle Scuole Guida in rapporto alla popolazione e al
parco automobilistico è in Valle d'Aosta proporzionalmente
inferiore a quello delle varie province italiane ... - Interruzione
- ... le Scuole Guida in rapporto alla popolazione! Poi ti do anche
questo se vuoi, ti do la fotocopia! Questo non significa che non si
debba concordare con l'interpellante laddove sostiene la necessità
di prevenire la disordinata apertura di Scuole nuove; questo però
riguarda il futuro.
Finora la vigilanza e l'autorizzazione delle Scuole veniva
svolta correttamente dall'Ufficio della Motorizzazione Civile di
Aosta; in forza dell'art. 3 della legge 196 del 1978 "Norme di
attuazione dello Statuto", che ha trasferito a noi tale funzione, è
in corso il passaggio delle pratiche dalla Motorizzazione Civile di
Aosta al competente Servizio Trasporti dell'Assessorato
all'Industria, Commercio, Artigianato e Trasporti da pochi mesi in
funzione. Una disciplina regionale circa una stretta limitazione
delle autorizzazioni è comunque allo stato delle cose impossibile,
poichè la materia non è soggetta alla potestà legislativa della
Regione, ma resta regolata dal vigente Codice della Strada. La
riforma del Codice della Strada, in corso di esame da parte della
Camera - proposta di legge n. 475 - non prevede sensibili
modificazioni dell'art. 84 nel senso desiderato dall'interpellante.
E' comunque possibile infatti valutare con attenzione le domande e
i requisiti richiesti in rapporto alla reale situazione valdostana,
mentre si assicura il Consigliere Minuzzo che verranno presi
opportuni contatti con i rappresentanti delle categorie affinchè
possano essere stabilite, nell'ambito delle competenze regionali,
le procedure più convenienti per quanto attiene sia
all'autorizzazione che alla vigilanza, per venire incontro alle
esigenze prospettate. Questo Assessorato seguirà infine da vicino
l'andamento delle trattative dell'Unione delle Province Italiane in
merito alla disciplina del settore e alla richiesta di gestione
diretta degli esami come è messo in evidenza dal Consigliere
Minuzzo.
PRESIDENTE
:
Il Consigliere Minuzzo intende
replicare? Ne ha facoltà.
MINUZZO
(P.S.D.I.):
Io innanzitutto contesto i
dati forniti dall'Assessore, perchè non mi sembra opportuno e
giusto fare dei nomi qui, ma in Valle d'Aosta sono ben 9 le
autoscuole che regolarmente esercitano: 5 saranno quelle della
città di Aosta, ma io ritengo che un Consigliere regionale e un
Assessore regionale non debbano limitarsi ai problemi della città
di Aosta, ma considerare quelli di tutta la Regione! Forse ha avuto
un'informazione sbagliata, perchè mi sembra che questo dato
assolutamente non sia esatto; probabilmente sarà stato male
interpretato, e allora è probabile che anche il rapporto
popolazione-autoscuole venga in qualche modo sfalsato; perciò, se
si è tenuto conto solo delle 5 autoscuole di Aosta, va da sè che
tutta quanta la risposta ha avuto un tono piuttosto che un
altro.
Comunque, siccome mi è impossibile replicare all'Assessore per
il fatto che ha letto una relazione, chiedo all'Assessore se
cortesemente mi fa avere fotocopia di quanto ha letto; mi riservo
peraltro di incontrarlo a quattrocchi con i dirigenti per vedere di
risolvere questo problema. Comunque, ringrazio l'Assessore per la
risposta.
PRESIDENTE
: L'interpellanza iscritta al n. 9 dell'ordine
del giorno è stata poc'anzi rinviata a quando saranno presenti
l'Assessore Borbey e il Presidente della Giunta in quanto è
l'interpellato.
L'Assessore Borbey, però, è stato delegato a rispondere e,
poiché è presente, possiamo procedere con l'esame dell'oggetto
iscritto al n. 9 dell'ordine del giorno.
