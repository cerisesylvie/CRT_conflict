Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 402 del 12 luglio 1982 - Resoconto
OGGETTO N. 402/VII - ACQUISTO DI UN COMPLES SO IMMOBILIARE
SITO IN COMUNE DI CHATILLON, DENOMINATO "CASTELLO GAMBA" DI
PROPRIETA' DEGLI EREDI DEL CONTE VINCENZO PASSERIN D'ENTREVES, DA
DESTINARE ALLA REALIZZAZIONE DI SERVIZI PUBBLICI.- APPROVAZIONE,
IMPEGNO DI SPESA.- DELEGA ALLA GIUNTA.
PRESIDENTE
: Do lettura del testo della delibera.
IL CONSIGLIO REGIONALE
DELIBERA
1)
di approvare l'acquisto, per il prezzo a corpo di £
800.000.000 (ottocentomilioni), degli immobili distinti al Catasto
Terreni del Comune di Châtillon come segue:
2)
...Omissis...
3)
di dichiarare che il complesso immobiliare oggetto
di acquisto da parte dell'Amministrazione regionale sarà destinato
alla realizzazione di opere di pubblica utilità;
4)
di approvare ed impegnare la spesa di £ 800.000.000
finanziandola con imputazione al capitolo 23250 del bilancio
preventivo della Regione per l'anno 1982 (Spese per l'acquisto e
costruzione di beni patrimoniali), che presenta la necessaria
disponibilità;
5)
di delegare alla Giunta regionale l'adozione di
ogni provvedimento di esecuzione per addivenire alla stipulazione
dell'atto notarile di compravendita degli immobili di cui si
tratta, e in particolare, per la designazione del notaio rogante,
per la liquidazione delle relative spese, nonché per gli eventuali
accertamenti circa la consistenza e l'intestazione catastale degli
immobili da acquisire.
PRESIDENTE
: Ha chiesto di parlare il Presidente della
Giunta, ne ha facoltà.
ANDRIONE - (U.V.):
La relazione di per sé è abbastanza
ampia ed analitica, per cui i Consiglieri abbiano potuto farsi
un'idea.
E' invece necessario sottolineare la differenza fra i 761
milioni e gli 800 milioni con i quali abbiamo raggiunto l'accordo
con gli eredi Passerin d'Entrèves. Non sono stati compresi in
questa valutazione i mobili che si trovano all'interno del castello
- sebbene non siano di gran pregio - ed il soprassuolo arboreo del
castello che ha un certo valore, per i quali si può stabilire una
cifra di 39 milioni.
PRESIDENTE
: Ha chiesto di parlare il
Consigliere Péaquin, ne ha facoltà.
PEAQUIN - (P.C.I.):
In linea di massima siamo favorevoli
alla acquisizione di questo castello vorremmo solo avere dei
chiarimenti su alcuni punti della relazione. Ad esempio, viene
detto che per il momento non ci sono degli indirizzi precisi per
l'utilizzo di questa proprietà; spero invece che ci siano le idee
chiare al riguardo - vista l'urgenza dell'acquisto - e vorrei
conoscerle.
Come mai solo il 5 luglio è stato dato incarico ai tecnici di
redimere la stima, quando la Presidenza del Consiglio l'aveva
iscritta già per il 7 luglio? In pratica hanno avuto un solo giorno
di tempo e dalla relazione emerge che è stato impossibile andare a
controllare se vi sono servitù attive o passive, la provenienza
ecc..
PRESIDENTE
: Ha chiesto di parlare il Presidente della
Giunta, ne ha facoltà.
ANDRIONE - (U.V.):
Conoscendo un po' la zona, si può
affermare che non vi sono servitù, salvo quel canaletto che è
citato e che si dimostra essere una servitù utile perché serve ad
irrigare i terreni all'interno del parco.
La prima proposta del Comune di Châtillon ed in parte della
Comunità montana era stata quella di utilizzare queste strutture
come sede per il nuovo Istituto professionale regionale. La Giunta
regionale ha espresso numerose perplessità sull'ubicazione di una
scuola che sarebbe eccentrica rispetto ai poli di maggiore
popolazione, dovendo invece questa risultare più o meno
baricentrica rispetto agli agglomerati di Saint-Vincent e
Châtillon. Caduta questa proposta, rimaneva pur sempre l'urgenza di
definire l'acquisto perché i Passerin d'Entrèves avrebbero potuto
vendere ad altri; quindi, una volta raggiunto l'accordo in linea di
massima, è stato dato l'incarico di fare la perizia con l'intesa
che sarebbe stato questo Consiglio - non quello di settembre - a
discuterne. Poiché l'accordo è stato raggiunto da me con i
rappresentanti degli eredi Passerin d'Entrèves ai primissimi giorni
di luglio, ci è stato impossibile fare le opportune riunioni con le
Amministrazioni, sia comunali di Châtillon che con le Comunità
Montane per trovare insieme un'utilizzazione che però mantenga
l'unitarietà della proprietà.
PRESIDENTE
: Ha chiesto di parlare il Consigliere
Carlassare, ne ha facoltà.
CARLASSARE - (Dem. Prol. - Nuova Sin.):
Per dichiarazione
di voto. Sono d'accordo che l'Amministrazione regionale acquisti
delle proprietà che hanno un valore dal punto di vista artistico e
patrimoniale, però sono convinto che questi acquisti debbano
seguire un'ipotesi già definita per ciò che riguarda
l'utilizzazione. Non si può pensare di acquistare prima, e di
decidere cosa farne dopo. Per questo motivo, pur essendo d'accordo
sull'acquisto, mi astengo nel merito.
PRESIDENTE
: Metto in approvazione la delibera in
oggetto.
ESITO DELLA VOTAZIONE
Presenti: 25
Votanti: 24
Favorevoli: 24
Astenuti: 1 (Carlassare)
Il Consiglio approva
