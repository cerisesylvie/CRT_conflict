Classificazione
TRASPORTI E VIABILITÀ
Trasporti



Oggetto del Consiglio n. 1120 del 21 novembre 2019 - Resoconto
OGGETTO N. 1120/XV - Interpellanza: "Interventi previsti per
la riapertura della linea ferroviaria
Aosta/Pré-Saint-Didier".
Distort (Presidente) -
Punto 26 all'ordine del giorno.
Per l'esposizione, la parola al proponente collega Restano.
Restano (GM) -
Questa interpellanza è stata formulata,
perché dalla lettura di un articolo di stampa riferito a
un'intervista con l'Assessore ai trasporti, si è appreso che sarà
presentata richiesta formale per la riapertura della linea
Aosta/Pré-Saint-Didier che è in disuso dal 2015. Allora ci siamo
posti una domanda: vorremmo capire, Assessore, se alla base della
richiesta vi siano degli studi, vi siano dei progetti, se siano
state fatte le valutazioni di cui all'accordo quadro, vale a dire
se la richiesta di riapertura avverrà con l'idea di utilizzare gli
attuali treni, quindi con la portata assiale di 16
tonnellate/metro, oppure se di dovrà provvedere al potenziamento
della portata e quindi fare degli ulteriori lavori sulla linea.
Diciamo questo, perché ovviamente c'è una questione di costi. Se
si utilizzano gli attuali mezzi di trasporto, mi sembra di
ricordare che i costi potrebbero essere contenuti, ma si parla
almeno di 15 milioni di euro, se si devono potenziare tutte le
opere di ingegneria si andrà ben oltre il 30-35 milioni di euro. E
tutto questo lo si fa forse prima ancora di avere uno studio
generale è una progettazione definitiva, su quelle che possono
essere le sorti della linea Aosta-Ivrea e prima ancora di sapere
quello che si potrebbe fare per quanto riguarda il collegamento
Pré-Saint-Didier/ Courmayeur. L'importanza di conoscere il progetto
della Pré-Saint-Didier/Courmayeur è fondamentale, perché se si deve
salire tra Pré-Saint-Didier e Courmayeur con il tram-treno, è
inutile forse investire dei soldi sul carico assiale
dell'Aosta/Pré-Saint-Didier. Quindi, a nostro modo di vedere, le
operazioni di progettazione e le scelte devono essere collegate tra
loro. Noi vogliamo sapere, Assessore, quelle che sono le vostre
scelte in merito e se sono già stati fatti gli approfondimenti del
caso.
Presidente -
Per la risposta, la parola all'assessore
Bertschy.
Bertschy (AV) -
Il tema della Aosta/Pré-Saint-Didier è
uno dei grandi temi che riguardano il trasporto ferroviario
valdostano. La maggioranza al governo sta agendo sulla base degli
atti di programmazione che ci siamo dati, in particolare tutti
ricordiamo la legge n. 22 del 2016 che ha stabilito che la
Aosta/Pré-Saint-Didier dovrà essere riaperta e poi il programma
strategico dell'estate scorsa, che ha altresì individuato delle
azioni a breve e medio termine e invece delle azioni di più ampio
respiro, da portare poi all'interno della programmazione che
nascerà con il piano regionale dei trasporti. Quindi l'iniziativa
che assumeremo di qui a fine anno va in quella direzione.
L'atteggiamento con il quale stiamo lavorando è quello di dare
continuità alla programmazione prevista e soprattutto di iniziare a
fare degli atti che abbiano valore sia politico che
tecnico-amministrativo, per mettere in condizioni chi oggi è
proprietario delle infrastrutture ferroviarie, l'RFI, ma anche per
dare alla proprietà dell'infrastruttura i tempi di lavoro che
invece non vorremmo ci venissero dati da altri.
Detto questo, il mio annuncio stava nella direzione di dire che
entro fine anno faremo una formale richiesta di attivare da parte
di RFI tutti gli atti, i lavori e gli investimenti che saranno
necessari per ridare alla linea la sua funzionalità. Ricordiamo che
è una linea sospesa e che è una linea che a oggi deve essere
mantenuta dal proprietario che è appunto RFI.
È bene anche ricordare, e su questo c'è stato da parte sua un
lavoro importante, che abbiamo un contratto con Trenitalia - con
Trenitalia attualmente, ma siamo in pendenza di ricorso ed entro
fine gennaio sapremo chi sarà l'effettivo aggiudicatario del nuovo
contratto di servizio - abbiamo con Trenitalia attualmente stimato
sei coppie di corse e i treni dovranno tornare a frequentare la
linea Aosta/Pré-Saint-Didier una volta che verrà riaperta.
Per venire al merito delle questioni, i lavori previsti sulla
tratta sono: rinnovo dei binari e delle traverse e i lavori
sull'armamento, l'adeguamento e l'impermeabilizzazione delle
gallerie, la manutenzione generale degli impianti di sicurezza del
segnalamento, la manutenzione generale degli impianti di
telecomunicazione e la manutenzione generale degli impianti in
stazione. La stima iniziale dei lavori, ancora confermata nel
gennaio 2018, portava a pensare a una riapertura della linea con
circa 15 milioni di euro, cifra che era stata poi confermata ai
tavoli tecnici dove partecipava anche il comitato Vda Riparte. Nel
corso di questo periodo di mio governo abbiamo avuto numerosi
incontri e quello che sembrava essere l'unico problema era
l'aumento del carico assiale, che aveva portato RFI a produrre uno
studio compartecipato anche con nostre risorse, per capire quanto
sarebbero aumentati i costi di questo carico assiale a 18
tonnellate, per poter utilizzare il materiale rotabile più adatto a
dare a questa linea qualità di servizio. È quello studio che oggi
ha confermato un costo intorno ai 5 milioni di euro, mentre sono
state diversamente valutate tutte queste opere che le ho elencato e
che oggi RFI stima, senza in questo momento aver prodotto degli
studi, ma negli incontri che abbiamo avuto, per cifre che sono
intorno ai 40 milioni di euro.
Se da un lato evidentemente queste cifre impegnano in maniera
importante il proprietario della linea a fare i suoi ragionamenti,
dall'altro noi non possiamo che politicamente sostenere che chi
oggi è proprietario delle infrastrutture deve fare la sua parte e
se non la può fare dovrà giustificare il perché e che cosa vorrà
fare. Quindi, ribadisco che l'atteggiamento è di dare continuità
alla programmazione normativa e amministrativa in atto e di mettere
di fronte alle sue responsabilità il gestore
dell'infrastruttura.
Alla seconda domanda, "se i costi preventivati e flussi di
utenti previsti rientrano nei parametri previsti dalla normativa in
vigore relativamente alla valutazione costi/benefici", è evidente
che siamo di fronte non a una nuova opera, ma a un'opera che deve
essere mantenuta nella sua funzionalità e quindi non si tratta
tanto di fare una valutazione dei costi e benefici, o meglio,
sicuramente non sta a noi giudicare cosa dovrà fare RFI in questo
senso, ma piuttosto di mantenere in ordine e in piena potenzialità
una infrastruttura che appunto deve essere utilizzata, al di là
delle scelte che noi faremo future sulla continuità
Pré-Saint-Didier/Courmayeur, che invece sono riferite a valutazioni
che, come un po' tutti sappiamo, dovranno essere ancora
approfondite e dovranno essere approfondite con un preciso studio
che assegneremo di qui a poco, anche con l'utilizzo del tram-treno.
Quindi, non c'è, per quello che è a nostra conoscenza, una
valutazione dei costi/benefici. Immagino che il proprietario
dell'infrastruttura RFI farà le sue valutazioni, ma ribadisco che
noi non possiamo che sostenere quello che abbiamo previsto per
legge e previsto in questo Consiglio Regionale: che quella linea
torni a funzionare in piena potenzialità, anche perché nessuno di
noi si immagina di riaprire una linea che non possa garantire
qualità di servizio, sarebbe come produrre la sua chiusura
immediata. Se la linea è stata sospesa è perché RFI ne ha
abbandonato la manutenzione e gli investimenti nel tempo, sia per
quello che riguarda le infrastrutture che Trenitalia per quanto
riguarda il materiale rotabile. Quella linea potrà essere riaperta
quando avrà riacquisito la piena funzionalità in termini di qualità
e in termini di efficienza generale, che non è detto che debba
avvenire per tutto il tratto immediatamente. Siamo a disposizione e
sul tavolo di confronto con RFI, per capire come vorrà lavorare in
questo senso. Come lei sa ci sono precisi atti, che probabilmente
sono stati utili per mettere in condizione oggi anche l'attuale
Assessore e l'attuale Governo di fare quello che stiamo facendo:
ricordo l'accordo quadro nel quale RFI si è impegnata con noi in
questa direzione.
La domanda tre, "se non ritiene opportuno attendere
l'approvazione del TRP", le ho un po' risposto mentre rispondevo
alle altre due domande. Se parliamo del programma di investimento
Aosta-Courmayeur, le rispondo sì. Le rispondo sì, anche in attesa
dello studio che andremo a fare per la possibilità di inserire su
questa tratta il tram-treno. Lo studio prevederà, lì sì, un'analisi
dei costi e dei benefici di investimento, ma anche dei costi di
gestione. È stata una precisazione che come maggioranza abbiamo
voluto fare, perché non si tratta solo di investire per fare
ripartire un treno, ma anche di capire, una volta realizzati questi
investimenti, quale potenzialità e sostenibilità potrà avere
l'opera.
Per quello che invece riguarda le azioni ordinarie, riteniamo
che la legge n. 22 e il programma strategico siano sufficienti per
dire a RFI che noi vorremmo poter riutilizzare la linea nel più
breve tempo possibile e quindi richiedere di mettere a disposizione
risorse e investimenti.
Concludo dicendo che evidentemente non viviamo nel mondo delle
favole. Sappiamo bene che RFI ci ha fatto sudare fino adesso
investimenti sulla tratta principale e che quindi sostenere nuovi
investimenti vorrà dire politicamente essere molto molto uniti, per
far sì che questo si possa realizzare, perché gli anni passati
dimostrano come la Valle d'Aosta sia stata abbandonata addirittura
nelle tratte principali, altro che in quelle come la
Aosta/Pré-Saint-Didier che poi nel tempo sono state sempre meno
utilizzate. Quindi, se l'iniziativa aveva l'obiettivo di dire se
c'è una risposta immediata, ha centrato il problema, nel senso che
la risposta non è immediata, ma la volontà politica e quella di
dare conseguenza e anche piena forza agli atti che questo Consiglio
regionale ha sostenuto anche ultimamente.
Presidente -
Per la replica, la parola al collega
Restano.
Restano (GM) -
Devo cercare di leggere un pochino tra le
righe per capire, forse perché, pur venendo da Valpelline, non sono
veloce come la collega Pulz, quindi devo riflettere un attimino.
Lei ci ha detto che è importante garantire la riapertura della
linea. Quindi, si arriverà alla sua ristrutturazione e dovremmo
spendere, mi sembra di aver capito, 40 milioni di euro, ma non
avremo la certezza che verrà utilizzata, perché questa è una scelta
che non dipende da noi; se ho capito bene, non possiamo garantire.
É proprio per questo che, a nostro modo di vedere, va fatta una
valutazione di un certo tipo.
Noi siamo sicuramente per la riapertura della
Aosta/Pré-Saint-Didier, però prima bisogna garantire l'utilizzo
della stessa da parte dell'utenza e quindi ci vuole un progetto che
non si limiti solo a rifare i binari, a rifare la linea, ma che
incentivi la gente al suo utilizzo. È per questo che bisogna finire
prima il piano regionale dei trasporti e capire quali sono le
scelte fondamentali per far utilizzare questa linea alla
popolazione, sennò rischiamo di fare tutti i lavori, di spendere 40
milioni di euro, di utilizzarla un anno e poi avere RFI, come è già
avvenuto, che dice "le sei tracce acquistate non sono sufficienti,
dovete far viaggiare dodici volte il treno su e giù", come mi
sembra di ricordare che fosse in precedenza, quindi avendo un
aumento delle spese che noi non siamo in grado di sostenere. È
questa la riflessione.
Qui ci sorge un dubbio: ma perché anticipare i tempi? Forse per
l'accordo politico e i reciproci impegni con la forza politica che
di recente vi ha dato sostegno? Forse per mantenere gli impegni
temporali, quindi, la programmazione della riapertura della
Aosta/Pré-Saint-Didier? A nostro modo di vedere, anziché scrivere
"programmazione ai fini della riapertura della
Aosta/Pré-Saint-Didier, novembre 2019", portiamolo un pochino più
in là, tanto è evidente che non ci siete arrivati, come non siete
arrivati ad altri punti: sullo studio di fattibilità, sulla
ciclovia. Avete fatto una valutazione errata, ma capita a tutti! Lo
riscrivete e lo rifirmate, lo portate più in là; ammettete di non
aver raggiunto un obiettivo.
Capisco la sua risposta, Assessore: non se ne poteva dare
un'altra diversa. Però mi guardo all'estrema destra e dico che
avete sbagliato i tempi: dovete chiedere all'assessore ombra di
rimodularlo. Forse lui è rimasto a trent'anni fa, quando ha fermato
l'autostrada: ma ci rendiamo conto dei danni che possono fare certe
scelte?! È questa la nostra perplessità. Noi siamo per la
riapertura, ma siamo per una progettazione diversa, che va al di là
di un fogliettino: un progetto vero! L'abbiamo già vissuto sulla
mobilità ciclistica, l'abbiamo vissuto sui contributi che siamo
andati a dare per l'acquisto delle macchine. Noi siamo d'accordo su
questo, ma siamo sinceramente convinti che è il momento della
trasparenza e quindi bisogna dire le cose come stanno e prendersi i
giusti tempi, sennò poi si arriva a presentare delle norme che ci
portano sulla strada sbagliata.
Presidente
- Colleghi, vista l'ora non abbiamo lo spazio
per la discussione di un altro oggetto, per cui si conclude qui la
seduta mattutina del Consiglio e ci aggiorniamo alle ore 15:30.
La seduta termina alle 12:51.
