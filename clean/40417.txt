Classificazione
ASSISTENZA SOCIALE
Disabili
CONSIGLIO REGIONALE
Attività consiliare d'aula
TRASPORTI E VIABILITÀ
Trasporti



Oggetto del Consiglio n. 3222 del 6 febbraio 2018 - Resoconto
OGGETTO N. 3222/XIV - Ritiro di mozione: "Impegno a dotare le
persone disabili di apposito abbonamento ferroviario
gratuito".
Farcoz (
Président) -
Point n° 34 de l'ordre du
jour. La parole au collègue Restano pour l'illustration.
Restano (AC-SA-PNV) -
Questa mozione prende spunto
dall'interpellanza già discussa durante lo scorso Consiglio, il 24
gennaio, che aveva ad oggetto: "interventi per agevolare l'acquisto
di biglietti del treno da parte di persone disabili in tutte le
stazioni ferroviarie della regione". Al termine della discussione
dell'interpellanza l'Assessore regionale ci comunicò che erano in
corso con Trenitalia delle trattative per arrivare ad un
abbonamento che avrebbe potuto consentire agli utenti con
invalidità certificata al 100 percento di accedere gratuitamente
all'utilizzo dei veicoli ferroviari e senza disagi di alcun tipo.
Solo per rammentare la discussione in aula... a dire il vero, avevo
presentato una risoluzione, quindi sarebbe stato più opportuno
discuterla appena dopo l'interpellanza. Adesso mi permetto di
rammentare la questione: nel corso del 2016 ci furono delle
segnalazioni in merito a degli inconvenienti incorsi a dei disabili
che volevano acquistare il titolo di viaggio per utilizzare i
trasporti ferroviari. Questo titolo, a differenza del passato, ha
una scadenza temporale: un giorno, il che obbliga gli utenti a dei
trasferimenti, per esempio, da Pont-Saint-Martin a Verrès per
l'acquisto del titolo in quanto le tabaccherie autorizzate e le
stazioni di Pont-Saint-Martin non erogano questo tipo di
autorizzazione al viaggio. La richiesta era di trovare una
soluzione a questo problema che oramai si protrae da parecchio
tempo. L'Assessore ci aveva prospettato una soluzione e quindi la
risoluzione prima e la mozione oggi chiedono alla Giunta di
impegnarsi entro 60 giorni a trovare la soluzione - che era stata
prospettata dall'Assessore - di prevedere una tessera o un
abbonamento che abbia una validità interregionale, così come viene
previsto da altre Regioni e permetta quindi anche ai valdostani di
salire eventualmente in una stazione di fuori valle piemontese per
rientrare ad Aosta.
Président -
Y a-t-il quelqu'un qui souhaite intervenir?
S'il n'y a pas d'interventions, je ferme la discussion générale. La
parole à l'Assesseur Marguerettaz pour la réplique.
Marguerettaz (UV) -
Come ha ben ricordato il collega
Restano, rispondendo al precedente atto ispettivo avevo prefigurato
la possibilità di dotare i viaggiatori disabili di un abbonamento
mensile e questo non tanto per una mia intuizione, ma per la
risposta che era stata data da Trenitalia l'11 gennaio 2018. A
fronte della nostra richiesta di allungare i termini, di andare
nella direzione che il Consigliere Restano conosce bene, Trenitalia
aveva risposto negativamente e aveva dato come possibilità quella
di dare un abbonamento mensile gratuito. In conclusione nella
lettera però diceva: "è necessaria un'approfondita analisi circa la
fattibilità tecnica e la possibilità di rendicontare tra i
contributi a carico della Regione". Rispetto a questa risposta, noi
abbiamo scritto a Trenitalia di procedere e di farci una proposta
perché - lo dicevo prima fuori verbale - chiaramente l'emissione di
questo abbonamento porterebbe a carico dell'Amministrazione
regionale l'intero abbonamento. Il disabile che utilizza
frequentemente la ferrovia, porta anche un beneficio
all'Amministrazione regionale perché l'abbonamento generalmente ha
un costo inferiore, pagando l'abbonamento, quindi noi pagheremmo un
corrispettivo congruo. Per coloro che utilizzano sporadicamente
l'infrastruttura ferroviaria, però ci troveremmo a pagare un
abbonamento sproporzionato all'utilizzo e quindi, da un punto di
vista meramente economico, andremmo a pagare un abbonamento laddove
probabilmente sarebbe necessario uno strumento diverso. Abbiamo
quindi chiesto a Trenitalia di procedere e di farci una proposta
con le diverse tipologie, quindi si potrebbe fare o un abbonamento
a corse illimitate, oppure potrebbe essere un abbonamento con delle
corse contingentate. Il sistema informatico di Trenitalia però è un
sistema nazionale quindi questa problematica non è di facile
soluzione, non è proprio mettere a posto un registratore di cassa.
Noi abbiamo scritto ufficialmente a Trenitalia, collega Restano,
dicendo di farci la proposta: ecco che andiamo già nella direzione
da lei indicata.
Per quanto attiene al contrario all'altra richiesta, cioè la
validità interregionale, dovremmo fare due considerazioni: la
prima, occorre intervenire sulla legge regionale, perché nella
legge in cui si parla delle agevolazioni tariffarie (la legge n.
29/1997) si parla dell'uso di servizi di trasporto pubblico
regionale di cui ai capi II e IV, quindi la linea verso Torino è
considerata regionale perché è di competenza della Valle d'Aosta.
Lei giustamente mi ha fatto l'esempio di altre Regioni, ma altre
Regioni hanno altre interconnessioni, lei pensi al Piemonte, alla
Lombardia, alla Liguria, oltre alla Valle d'Aosta, hanno dei
problemi che sono un po' diversi. Sulla validità interregionale
quindi l'approfondimento è un po' più complesso, direi un passo
alla volta. Se riusciamo già ad avere questa tessera, questo
abbonamento magari con queste due soluzioni, faremmo già un passo
avanti. Le chiederei quindi gentilmente di ritirare la mozione, le
faccio avere la copia delle richieste che abbiamo fatto a
Trenitalia per documentare che tutto il processo è avviato, in caso
contrario ci asteniamo.
Président -
La parole au collègue Restano.
Restano (AC-SA-PNV) -
Grazie Assessore. Parto dalla fine:
sul punto 2) condivido quanto lei ha detto, è molto difficile
addivenire ad una soluzione in un periodo molto breve. Per quanto
riguarda invece il punto 1), comprendo quanto è stato detto, però
mi permetto di sottolineare che si tratta di una cosa urgente. Mi
sono confrontato rapidamente con i colleghi, noi siamo disponibili
a ritirare la mozione, ci fidiamo, ma non è tanto la documentazione
che lei ha già inviato, è il coinvolgimento di Trenitalia che so
che è una macchina complessa e articolata e molto grossa, però
ritengo ancora oggi che, se noi approvassimo una mozione che dà una
scadenza, potrebbe sollecitare un'amministrazione molto grossa. Le
diamo fiducia e, qualora voi non vogliate votarla, noi la ritiriamo
e confidiamo nella soluzione del problema nei 60 giorni
comunque.
Président -
La
parole à l'Assesseur
Marguerettaz.
Marguerettaz (UV) -
Ringrazio per la fiducia. Vorrei
spezzare una lancia per il Direttore regionale di Trenitalia, da
quando abbiamo avuto la Direzione regionale, quindi il dottor
Zuccalà, devo dire che le questioni della Valle d'Aosta sono
seguite con grande attenzione e lo ringrazio pubblicamente anche
per l'attività che ha fatto in occasione della Fiera di Sant'Orso.
Al di là di un disguido che c'è stato su un materiale rotabile che
non è stato accoppiato, mi pare che quest'anno sia andato molto
bene. Per dire che seguiamo con attenzione e confidiamo anche nel
dottor Zuccalà per avere questa soluzione.
Président -
La motion est retirée.
Il Consiglio prende atto del ritiro.
