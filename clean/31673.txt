Classificazione
ASSISTENZA SANITARIA E OSPEDALIERA
Servizio di emergenza sanitaria (118)
PROTEZIONE CIVILE, VIGILI DEL FUOCO E INTERVENTI PER CALAMITÀ NATURALI



Oggetto del Consiglio n. 655 del 15 luglio 2009 - Resoconto
OGGETTO N. 655/XIII - Interpellanza: "Tempi di attivazione
della Centrale unica per le chiamate di soccorso".
Interpellanza
Richiamato il dibattito avvenuto in Consiglio regionale il 28
gennaio 2009, durante il quale, a seguito di un'interpellanza del
Popolo della Libertà, il Presidente della Regione aveva spiegato i
motivi dei ritardi dell'attivazione della Centrale unica di
soccorso;
Atteso che in quell'occasione il ritardo era stato imputato
alla necessità di effettuare dei collaudi più precisi e
approfonditi che sarebbero durati quattro mesi, in modo da essere
certi che il sistema funzionasse alla perfezione;
Constatato che alla data odierna sono trascorsi più di cinque
mesi dalla discussione in Consiglio regionale e non si hanno avute
più notizie riguardo all'attivazione della centrale;
i sottoscritti Consiglieri regionali
Interpellano
il Presidente della Regione per sapere:
1) qual è la situazione dei collaudi, ovvero se sono stati
terminati e quali esiti hanno dato;
2) quali sono gli intendimenti della Giunta in merito ai
tempi di attivazione definitiva della centrale unica di
soccorso.
F.to: Zucchi - Lattanzi - Benin
Presidente
- La parola al Consigliere Zucchi.
Zucchi (PdL)
- Grazie, Presidente. Presidente Rollandin,
all'inizio di quest'anno avevamo discusso la problematica relativa
alla Centrale unica; lei in quella circostanza aveva dichiarato,
anche in modo molto prudente, che dal punto di vista temporale non
era in grado di garantire i tempi esatti di esecuzione di alcuni
lavori di collaudo, che comunque erano necessari per affinare tutte
le procedure e assemblare le varie forze che devono aderire a
questo tipo di iniziativa. L'iniziativa - risparmio ai colleghi i
punti che sono stati già evidenziati anche per ragioni di tempo
nella scorsa iniziativa - era stata, ricordo, enfatizzata e doveva
partire già da un anno a questa parte. A più di cinque mesi da
quella iniziativa discussa a gennaio 2009 pertanto, Presidente,
vorremmo sapere qual è lo stato dell'arte di questi collaudi, quali
esiti hanno avuto, se su questa materia, dal momento che non ne
abbiamo più sentito parlare, ci sono delle novità in merito. Questa
credo sia l'occasione per fare il punto della materia in oggetto e
soprattutto per capire se ci sono novità in merito ad eventuali
intendimenti della Giunta.
Presidente
- La parola al Presidente della Regione,
Rollandin.
Rollandin (UV)
- Grazie, Presidente. Ringrazio il collega
Zucchi per darmi l'opportunità di un aggiornamento su un punto che
era già stato richiamato dal collega e in quella data avevamo detto
che il collaudo della Centrale unica per la chiamata di soccorso
era stata affidato nel mese di novembre 2008 ad una Commissione di
tre esperti: il prof. Perona, l'ing. Cicerchia e un altro collega
del Politecnico, che hanno lavorato a questo scopo. La complessità
e l'unicità a livello nazionale della Centrale unica di soccorso,
nonché l'importanza e la delicatezza della strumentazione e le
operazioni di collaudo definitivo sono durate per più di sei mesi,
con effettuazione di prove, test e verifiche su tutte le componenti
del sistema. In data 26 maggio 2009 la Commissione di collaudo ha
trasmesso il verbale conclusivo delle operazioni con esito
positivo, subordinando però all'ottemperanza di una serie di
prescrizioni da sanare entro il termine di 30 giorni (quindi il 26
maggio). La Direzione della Protezione civile ha inviato l'esito
del collaudo alle ditte del raggruppamento temporaneo di imprese
con l'invito ad ottemperare la sanatoria delle prescrizioni e il 7
luglio 2009 il raggruppamento Telecom e Insiel S.p.A. ha comunicato
di aver risolto ogni criticità. Proprio ieri, martedì 14, si è
svolta la verifica finale da parte della Commissione di collaudo. A
collaudo definitivo approvato, quindi proprio ieri, seguirà la fase
di esercizio sperimentale del sistema previsto, che inizierà adesso
in questi giorni, della durata di 6 mesi, perché c'è una gestione
iniziale in parallelo per evitare che ci siano problemi nell'ambito
di questa gestione complessa. Durante tale periodo verranno
effettuate le attività di formazione degli operatori, con il nuovo
sistema, a partire da Protezione civile, Soccorso alpino, Corpo
forestale, per passare poi ai Vigili del fuoco e infine agli
operatori del 118, che consentiranno l'attivazione della Centrale
unica attraverso l'inserimento progressivo fra agosto e novembre
2009 degli operatori all'interno della Centrale.
Una sottolineatura per quanto riguarda il soccorso alpino. Sono
uscite delle notizie un po' strane sul problema del soccorso
alpino, voglio precisare che le notizie non sono corrispondenti al
vero in quanto è vero che si è dimesso il Presidente, c'è stata una
riunione del Consiglio direttivo del Soccorso alpino, che
all'unanimità ha accettato le dimissioni del Presidente e ha
indicato qual era il possibile successore; quindi non vi è alcun
pericolo di commissariamento. L'attività continua con il successore
che è stato designato nella persona della guida che aveva avuto in
precedenza il numero di voti subito seguente a quello di Perrod che
si è dimesso. Non vi è quindi alcuna problematica particolare, però
mi è un po' dispiaciuto che sia stata distorta... sembra che
l'interpretazione fosse che la scelta è politica. La scelta è
legata al Consiglio direttivo delle guide, che ha scelto nella sua
autonomia il successore, tanto per evitare delle sempre non gradite
interpretazioni che potevano mettere in discussione il sistema. Il
tutto è risolto, quindi entriamo nella fase di sperimentazione di
questi sei mesi. Grazie ancora.
Presidente
- Il Consigliere Zucchi si ritiene soddisfatto
della risposta.
