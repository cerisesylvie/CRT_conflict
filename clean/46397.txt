Classificazione
SPORT E TEMPO LIBERO
TURISMO E INDUSTRIA ALBERGHIERA



Oggetto del Consiglio n. 2854 del 12 ottobre 2023 - Resoconto
OGGETTO N. 2854/XVI - Interpellanza: "Partecipazione della
Regione alla manifestazione fieristica Skipass 2023".
Bertin (Presidente) -
Punto n. 53. Ha chiesto la parola
il consigliere Ganis, ne ha facoltà.
Ganis (LEGA VDA) -
Quest'iniziativa riprende in parte
quelle già presentate dal nostro gruppo in questo Consiglio
regionale e che ha come obiettivo quello di valorizzare al meglio
la nostra Regione alla fiera dello "Skipass di Modena" nei giorni
27-28-29 ottobre, una manifestazione fieristica di grande
importanza per il mondo della montagna, che rappresenta
un'importante vetrina per tutti gli sport invernali e che
raggruppa, come ogni anno, tutti gli appassionati delle varie
categorie: guide alpine, maestri di sci, campioni e sportivi.
Ricordo che all'interno del padiglione fieristico sono presenti gli
stand
di tutte le Regioni più rappresentative dell'arco
alpino, compreso ovviamente quello della Valle d'Aosta, uno stand
ben rappresentato dai nostri maestri di sci, dalle guide e dal
personale tecnico i quali contribuiscono a valorizzare al meglio
l'immagine turistica durante i giorni di fiera.
Vorrei sottolineare che nell'edizione precedente sono state
contate circa 35 mila presenze e un numero di 180 espositori,
alcuni dei quali anche valdostani; una manifestazione, quella dello
"Skipass" che rappresenta un evento nel mondo della neve più
importante d'Italia e che si aprirà quest'anno anche al mondo
dell'
outdoor
, una visione differente di vivere la montagna
non solo d'inverno con la neve ma tutto l'anno. Oggi la montagna
deve essere attrattiva 365 giorni all'anno per chi pratica uno
sport o semplicemente per chi ama passeggiare lungo i nostri
bellissimi sentieri di montagna. Infatti proprio al salone dello
"Skipass" si potranno così fare nuove esperienze non soltanto
legate al mondo dello sci, ma anche a tutto il mondo che concerne
quello dell'outdoor.
Tornando all'interpellanza, a mio avviso, si dovrebbe
valorizzare al meglio quest'evento, puntando maggiormente
sull'offerta turistica, con l'intenzione di promuovere sotto i vari
aspetti commerciali e di
marketing
la nostra Regione. Per
queste ragioni il sottoscritto interpella l'Assessore regionale per
conoscere se la nostra Regione parteciperà alla manifestazione
fieristica "Skipass 2023" e se sì, quali azioni di marketing
intenda mettere in campo al fine di valorizzare al meglio questa
manifestazione fieristica.
Presidente -
Risponde l'assessore Grosjacques.
Grosjacques (UV) -
Intanto ringrazio il collega Ganis per
la precisa e puntuale descrizione di una manifestazione, che è
certamente più attinente al suo profilo professionale rispetto al
mio in quanto lui arriva da quelle attività.
Per quel che riguarda la prima domanda, la Regione partecipa al
salone turistico "Skipass" di Modena fin dagli esordi della
manifestazione, ossia ormai da 30 anni. La presenza
dell'Assessorato del turismo è stata confermata anche per
l'edizione 2023 in programma a Modena dal 27 al 29 ottobre ed è
stata approvata dalla Giunta regionale con propria deliberazione n.
17 del 16 gennaio 2023, che riguarda più in generale l'approvazione
del piano di partecipazione dell'Assessorato del turismo nell'anno
2023 a saloni e
workshop
in Italia e all'estero.
Relativamente alla seconda domanda: "quali azioni intenda
mettere in campo per valorizzare al meglio questa manifestazione
fieristica anche per l'edizione 2023 di Skipass", le modalità di
partecipazione al salone sono state concordate tra l'Assessorato
regionale del turismo e le società di gestione degli impianti
risalita valdostani che compartecipano in egual misura con
l'Assessorato alle spese di allestimento dello stand. Agli incontri
tecnici hanno partecipato anche l'Associazione valdostana dei
maestri di sci e i rappresentanti del Comitato organizzatore della
"Coppa del Mondo di sci alpino" in programma a Cervinia nei due
week-end centrali del mese di novembre, in modo da assicurare
adeguata visibilità alle competizioni internazionali presenti sul
territorio regionale. Per la partecipazione al salone la Valle
d'Aosta occuperà una superficie espositiva di circa 95 metri
quadrati in linea quindi con quella degli anni precedenti.
L'allestimento dell'area includerà un video
wall
di
dimensioni adeguate a presentare immagini impattanti della Regione,
che riguarderanno non soltanto lo sci, ma anche altre componenti
dell'offerta turistica e sportiva, tenuto conto che da quest'anno,
come lei ha correttamente sottolineato, il salone Skipass dedica
uno spazio importante all'offerta
outdoor
più in
generale.
Il Comitato organizzatore della "Coppa del Mondo di Cervinia"
porterà sullo stand due esperienze di realtà virtuale, con le quali
si potrà, tra l'altro, provare virtualmente la discesa sulla pista
della "Coppa del Mondo di Breuil-Cervinia". Per il 27 ottobre alle
ore 15:00 è stata poi organizzata dall'Assessorato una conferenza
stampa alla presenza, tra gli altri, di Federico Pellegrino e
Francesco De Fabiani e di membri della Federazione italiana sport
invernali, anche se speriamo che siano presenti altri atleti non in
ritiro o impegnati in "Coppa del Mondo", come, ad esempio, la
nostra
testimonial
Federica Brignone, che sarà impegnata in
gara a Sölden.
Ne approfitto per informare che, in occasione di "Skipass 2023",
la Regione presenterà il nuovo progetto "Lo sci per tutte le
abilità", che coinvolge operatori turistici, maestri di sci e guide
alpine valdostane, con particolare riferimento alle stazioni
sciistiche che sono state selezionate come stazioni pilota
all'interno del progetto. Nell'ambito del progetto sono stati
affidati a uno studio grafico la creazione di un pieghevole
illustrativo, di un marchio, di una mappa della Valle d'Aosta
dedicata alle stazioni pilota e alle attività e ai servizi per le
persone con disabilità. Tutti questi contenuti saranno resi
disponibili anche
on-line
in apposite sezioni dei siti
Lovevda.it e Valledaostasport.it. Nel corso del prossimo inverno
saranno inoltre realizzati i servizi fotografici e video di qualità
professionale che serviranno per condurre ulteriori azioni di
promozione del prodotto sci per tutte le abilità. A questo
proposito in particolare saranno dedicate al progetto una parte
dell'allestimento grafico dello stand regionale e una conferenza
stampa con il coinvolgimento di maestri di sci e di guide alpine
specificamente formati e di alcune strutture ricettive che hanno
aderito al progetto e dispongono di servizi idonei a ospitare
persone con disabilità.
Considerato poi, come già ricordato, che da quest'anno il salone
Skipass ha ampliato la propria offerta con un'area dedicata
all'outdoor e alla pratica di discipline sportive anche non
invernali, stiamo verificando con l'ente organizzatore della fiera
la possibilità di condurre, in collaborazione con le guide alpine
valdostane e in collegamento con il progetto una prova dimostrativa
di arrampicata sportiva su parete artificiale, approfittando del
fatto che una parete di arrampicata sarà comunque già presente
all'interno della fiera.
Infine, sempre nell'ottica di valorizzare al meglio la
partecipazione della Valle d'Aosta alla manifestazione fieristica,
nella giornata di venerdì 27 ottobre gli operatori turistici
valdostani potranno partecipare a un
workshop
professionale
a cui saranno presenti 50 operatori dell'intermediazione turistica,
di cui venti stranieri e trenta Italiani, potenziali acquirenti
dell'offerta turistica regionale.
Presidente -
Per la replica, la parola al consigliere
Ganis.
Ganis (LEGA VDA) -
Ringrazio l'Assessore per la risposta
e per aver ricordato il mio trascorso lavorativo. Apprezzo queste
innovazioni tecnologiche che verranno poi all'interno dello
stand
, quindi questa simulazione sciistica, diciamo così, e
il suo impegno nel valorizzare quest'evento. Colgo l'occasione
anche per ringraziare tutte le persone che saranno poi presenti
allo stand della Regione Valle d'Aosta durante i giorni dello
"Skipass". A mio avviso, oltre a promuovere la Regione attraverso
anche la distribuzione di opuscoli informativi, come è stato fatto
precedentemente, si potrebbe magari puntare anche sulla prevendita,
io la metto lì, dello Skipass stagionale, magari applicando una
scontistica, oppure puntare anche a valorizzare quelle piccole
realtà che meritano comunque di essere visitate e apprezzate.
Inoltre si dovrebbe prendere anche in considerazione la
partecipazione delle associazioni di categoria maggiormente
rappresentative, come ADAVA, al fine di promuovere - perché no? -
tutti i nostri alberghi. Questi sono dei suggerimenti volti a
promuovere al meglio la nostra Regione.
Concludo con una suggestione: non si tratta di avere lo stand
più bello e maestoso rispetto ad altre Regioni, ma è importante
durante questi eventi cercare di valorizzare, come ha detto lei, le
nostre eccellenze attraverso l'utilizzo massivo di iniziative al
fine di sviluppare tutte le attività legate al mondo della
montagna.
