Classificazione
TRASPORTI E VIABILITÀ
Viabilità
Autostrade e trafori alpini



Oggetto del Consiglio n. 1304 del 11 maggio 2005 - Resoconto
OGGETTO N. 1304/XII - Realizzazione di un nuovo casello al
Traforo del Gran San Bernardo. (Interpellanza)
Interpellanza
Visto l'invito all'inaugurazione della nuova barriera di
esazione all'ingresso del Traforo del Gran San Bernardo;
il sottoscritto Consigliere regionale
Interpella
l'Assessore competente per conoscere:
1) i costi sostenuti per la realizzazione del nuovo
casello;
2) se la nuova barriera è entrata immediatamente in funzione,
a partire dal giorno dell'inaugurazione;
3) in che modo si intende procedere per riqualificare l'area
in cui era collocata la vecchia barriera.
F.to: Riccarand
Presidente - Non c'è illustrazione.
La parola all'Assessore al bilancio, finanze, programmazione e
partecipazioni regionali, Marguerettaz.
Marguerettaz (UV) - Credo che l'interpellanza necessiti di una
breve premessa, mancando la presentazione. Stiamo parlando dello
spostamento della barriera di esazione all'imbocco sud del traforo
del G. S. Bernardo, che è stata effettuata per permettere tramite
uno svincolo in località Moulin di accedere direttamente alla
stazione sciistica di Crevacol e soprattutto di raggiungere più
agevolmente i villaggi situati nella parte alta del comprensorio
comunale. Non sto a ricordare l'impatto dell'autostrada che collega
al tunnel che ha tagliato in due il Comune di
Saint-Rhémy-en-Bosses, quindi con questo intervento ripristiniamo
alcune garanzie nei confronti della cittadinanza. La SITRASB con
tale accorpamento potrà accorpare i settori operativi in un'unica
sede e razionalizzare l'organizzazione del personale, nonché
migliorare la gestione della sicurezza in generale. I lavori sono
iniziati nell'estate 2001 e sono stati particolarmente complessi
per la necessità di allargare la stazione di oltre 10 metri, con un
ricorso all'uso di opere speciali per sostenere il fronte di scavo
a monte del quale è situata la strada statale del colle del G. S.
Bernardo; inoltre si è reso necessario far fronte ad imprevisti di
carattere geologico dovuti alla presenza di roccia.
Venendo alle domande poste nella interpellanza, il costo dei
lavori di spostamento del nuovo casello, comprensivi delle opere di
smantellamento dell'attuale barriera e riqualificazione dell'area
interessata in quanto compresa in un unico appalto, ammontano a
3.960.000,00 euro; le spese tecniche per la progettazione,
direzione lavori e coordinamento della sicurezza risultano pari a
500 mila euro.
Sulla seconda domanda, la barriera è stata inaugurata il 29,
anche in relazione all'apertura di due nuovi locali commerciali
nell'area di servizio, ed entrerà in funzione verso la fine del
mese di maggio. Si potrebbe obiettare: ma perché farla il 29
aprile? Si è voluto fare l'inaugurazione insieme all'inaugurazione
di due locali commerciali che hanno un'importanza notevole per la
comunità, perché sono due locali che permettono di dare a un Comune
come quello di Saint-Rhémy-en-Bosses - che ha le caratteristiche di
Comune di alta montagna e che combatte affinché non vi sia uno
spopolamento totale - l'unico centro commerciale che può offrire
generi alimentari di cui si sente bisogno per evitare che sia un
paese fantasma: questo nella logica dei negozi polifunzionali e
nella logica dei servizi alla cittadinanza. Accanto a questo, c'è
poi un'attività che credo possa far piacere al collega Vicquéry,
definita "prosciutteria", in cui il prodotto che viene presentato
con una certa importanza è il "Vallée d'Aoste jambon de Bosses
DOC", quindi un punto di presentazione di un nostro prodotto tipico
in un punto dove passano migliaia di persone. Il delta di un mese
fra il 29 aprile e fine maggio viene utilizzato per ultimare delle
opere accessorie circa gli impianti di gestione delle piste, nonché
il completamento e il trasferimento del sistema informatizzato di
esazione pedaggi dell'attuale barriera e altri piccoli lavori; il
tutto dovrà essere sottoposto ai diversi test di funzionamento.
Sulla terza domanda, le strutture che ospitavano la vecchia
barriera saranno smantellate nei prossimi mesi, l'area adiacente
alla strada regionale che conduce al capoluogo del Comune sarà
recuperata mediante riduzione e modifica del muro di contenimento
posto in fregio alla strada a favore di una scarpata rinverdita e
piantumata; verrà inoltre resa più funzionale la viabilità di
accesso all'area di servizio e di transito verso la Svizzera,
mediante la predisposizione di due carreggiate separate; la
sistemazione prevede la realizzazione di diverse aiuole
spartitraffico e la razionalizzazione dei parcheggi. Tali
interventi risultano compresi nei costi dei lavori di spostamento
della barriera.
Per quanto attiene ai fabbricati dell'area di servizio la
SITRASB ha predisposto uno studio di massima, inteso a potenziare
le attività già presenti e a creare nuovi servizi
turistico-ricettivi, in ossequio ad attività del collega Caveri,
che sta portando avanti il progetto delle porte della Valle
d'Aosta, ed essendo quella una porta internazionale, si sta facendo
una valutazione per dare una certa importanza a questi locali, a
favore quindi della comunità locale e della Regione.
Presidente - La parola al Consigliere Riccarand.
Riccarand (Arc-VA) - Tutti conosciamo l'importanza dello
spostamento del casello di Saint-Rhémy-en-Bosses per il Comune e
per le sue attività economiche e l'importanza di un intervento di
riqualificazione di tutta l'area, con cui concordiamo. Quello che,
invece, non capiamo è il motivo per cui è stata fatta
l'inaugurazione il 29 aprile. Mi è stato detto: "si inaugura il
casello, non entrerà subito in funzione, ma nel giro di una
settimana, 10 giorni"; adesso l'Assessore parla di fine maggio...
allora mi chiedo che senso aveva fare l'inaugurazione il 29 aprile
se questa cosa non entrava in funzione!
Ho capito la motivazione fornita dall'Assessore, ma si poteva
fare l'inaugurazione di quei due locali, non capisco perché fare
l'inaugurazione di un casello che poi non entra in funzione! È una
delle tanti inaugurazioni pre-elettorali che avete fatto, vi siete
prodigati in questo periodo pre-elettorale per tutta una serie di
inaugurazioni, anche quelle che non erano giustificate, come
questa! Qui c'è qualcosa che non funziona, ma soprattutto non
funziona questo meccanismo che abbiamo visto usare molto da
Berlusconi, che sembra sia andato ad inaugurare pezzi di autostrade
non funzionanti in Sicilia, mentre voi inaugurate caselli che non
funzionano a Saint-Rhémy-en-Bosses!
