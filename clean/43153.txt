Classificazione
ASSISTENZA SANITARIA E OSPEDALIERA



Oggetto del Consiglio n. 583 del 13 maggio 2021 - Resoconto
OGGETTO N. 583/XVI - Interrogazione: "Notizie in merito alla
riattivazione delle attività di screening da parte dell'Azienda
USL".
Bertin (Presidente)
- Punto n. 34. Risponde l'assessore
Barmasse.
Barmasse (UV) -
La domanda: "se il problema legato alla
sospensione di tali attività è legato alla mancanza di personale",
la risposta è che la sospensione dell'attività di screening del
colon retto è stata disposta in data 10 marzo 2020, in concomitanza
con le chiusure legate alla diffusione massiva della pandemia e non
è ancora ripresa.
Tale attività non può essere disgiunta dal ruolo e dalle
funzioni delle strutture deputate agli approfondimenti di secondo
livello, ovvero della Gastroenterologia clinica ospedaliera.
La progressiva riconversione dell'Ospedale Parini di Aosta in
attività emergenziale, la riorganizzazione dei reparti, la chiusura
delle sale operatorie per le attività elettive, l'utilizzo del
personale della SSD (struttura semplice dipartimentale di
gastroenterologia ed endoscopia digestiva) nelle attività Covid, la
riduzione del personale sanitario e socio-sanitario afferente alla
struttura per motivi diversi, malattie, trasferimenti, quiescenza e
la necessità di garantire l'attività diagnostica hanno di fatto
reso estremamente complessa e prudente la ripresa degli
accertamenti invasivi.
Inoltre le società scientifiche hanno prodotto linee guida che
hanno modificato in maniera sostanziale le procedure
interventistiche in endoscopia digestiva, incrementando la
tempistica del trattamento, al fine di tutelare la sicurezza di
pazienti e operatori e ciò ha ulteriormente complicato il recupero
delle prestazioni.
In questo contesto e in questi mesi si è deciso di concentrare
gli interventi su tutti i soggetti risultati positivi allo
screening di primo livello subito prima della pandemia e sui
pazienti che avevano in programma esami di follow-up, dando
priorità a quelli più urgenti, cioè follow-up a tre e a sei mesi,
ovvero coloro i quali risultavano a maggior rischio di evoluzione
sfavorevole della malattia, e il recupero di queste prestazioni è
stato completo.
La domanda "quando è stato previsto di riavviare l'attività di
screening per la diagnosi precoce dei tumori dell'intestino": per
quanto riguarda la ripresa dell'attività di primo livello dello
screening del colon retto e la distribuzione sul territorio del
materiale per l'accertamento del sangue occulto nelle feci
riprenderanno a partire dal mese di luglio ad Aosta e dall'inizio
di settembre sul territorio regionale. La pianificazione prevede
per Aosta al distretto 3 il recupero degli inviti rimasti in
sospeso nel 2020, per gli altri distretti la spedizione degli
inviti a tutta la popolazione target del 2021.
La distribuzione del materiale sul territorio avverrà grazie
alla consolidata e indispensabile collaborazione dei volontari
della Lilt.
In merito invece, alla domanda "quali sono i programmi di
screening attualmente ancora sospesi e quando ne sono state
riprogrammate le relative riattivazioni": le attività di screening
dei tumori femminili sono riprese nei mesi di maggio e giugno del
2020; questi hanno risentito, soprattutto all'inizio, di un
allungamento delle tempistiche nell'esecuzione degli esami e ciò ha
comportato non solo la difficoltà di recuperare quanto accumulato
con il fermo delle prestazioni ma anche una riduzione degli esami
di primo e secondo livello rispetto agli standard anti-Covid.
In questo periodo si stanno valutando strategie che consentano
di implementare, soprattutto per quanto riguarda lo screening
mammografico, il numero di prestazioni radiologiche da
effettuare.
In conclusione, si ricorda che l'Azienda USL ha provveduto a
portare avanti il percorso di semplificazione e integrazione dei
sistemi informatici con l'espletamento di una manifestazione
d'interesse che ha portato l'aggiudicazione del servizio a un nuovo
gestore e a completare le procedure per l'acquisizione di
macchinari assegnati alla struttura complessa di anatomia
patologica che consentiranno, a partire dal secondo semestre 2021,
di eseguire esami di laboratorio finora delegati a una struttura
extra regionale inerenti al test HPV.
Presidente -
Per la replica, il consigliere Baccega.
Baccega (PA) -
Ovviamente un'interrogazione di questo
tipo fatta proprio da me che ho percorso quel periodo che va da
marzo a ottobre del 2020, tutta quella parte di presentazione io
l'avevo abbastanza in mente.
Queste interrogazioni nascono per dare anche delle informazioni
alla popolazione, non per creare situazioni di disagio tra
maggioranza e opposizione, tra ex e attuali, quindi, tenuto conto
che appunto questo dibattito sulla salute pubblica - soprattutto in
questa fase e in questo periodo in cui si parla di "Salute 2030" -
è prioritario e ci sono ovviamente delle preoccupazioni molto
forti, preoccupazioni che non sono solo sanitarie ma sono anche
legate a una crisi economica che sta dilagando.
Come è noto, abbiamo visto tutti i sindacati, abbiamo letto
comunicati, abbiamo visto diverse suggestioni informative... i
sindacati ci dicono che la salute non può essere soltanto Covid e
vaccini, ricordo un comunicato che diceva una cosa di questo
tipo.
Mi permetto in questa fase, so che lei sarà sicuramente
d'accordo con me, che a loro ricordiamo che è opportuno vaccinarsi,
tutti, soprattutto coloro che sono in campo dal punto di vista
sanitario, per richiamare una nota dell'USL che ci ha comunicato
che oltre 500 del personale sanitario non si sono ancora vaccinati
e credo che l'attività di screening, dal punto di vista della
prevenzione - come lei ha detto - soprattutto legata al colon retto
è una sospensione che rischia di passare i due anni più due, quindi
quattro anni. Il fatto che lei ci dica che a luglio ripartirà la
fase su Aosta e poi sul territorio a fine estate, è già una data ed
è una notizia che siamo lieti di accogliere e speriamo che ci sia
ampia diffusione e una buona comunicazione rispetto a questo.
Parlando di comunicazione, noi avevamo ideato un headline che
era "scoprirsi sani come pesci", facciamo in modo che i Valdostani
possano con l'attività di prevenzione scoprirsi sani come
pesci.
