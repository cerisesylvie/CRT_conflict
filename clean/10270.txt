Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1263 del 23 maggio 1990 - Resoconto
OGGETTO N. 1263/IX - Disegno di legge: "Rifinanziamento per
l’anno 1990 della legge regionale 30 dicembre 1982,
n. 101 e successive modificazioni ed integrazioni, recante
costituzione di fondi di rotazione per
l’artigianato, il commercio e la
cooperazione".
Presidente
- Ha chiesto di parlare
l’Assessore alle Finanze Voyat, ne ha facoltà.
Voyat (UV)
- I provvedimenti iscritti dal n.16 al n. 21
sono provvedimenti di rifinanziamento di leggi già esistenti,
quindi prelievo dai fondi globali ed iscrizione in bilancio delle
somme riportate nei vari provvedimenti. Credo che ulteriori
chiarimenti per le varie leggi debbano essere portati dagli
assessori competenti.
Chiederei comunque di rinviare al prossimo Consiglio i
provvedimenti iscritti al numero 18 e al numero 21, concernenti la
legge 33 e la legge 76, in quanto, come avevamo già detto al
momento dell’assestamento di bilancio, ci saranno
dei provvedimenti di rifinanziamento di questa legge.
Pertanto, per non votare oggi una legge di prelievo dai fondi
globali e poi, in un prossimo Consiglio, un provvedimento
ulteriore, secondo quanto era stato dichiarato dalla Giunta a
seguito delle interpellanze ed interrogazioni presentate,
convocando le commissioni la settimana prossima ci impegnamo a
presentare gli emendamenti per gli ulteriori finanziamenti al di
fuori di quelli che sono i fondi globali. Pertanto questi
provvedimenti andrebbero avanti sia con il prelievo dai fondi
globali e in più con la iscrizione in bilancio di quelle somme
necessarie per coprire il 1990, il 1991 ed eventualmente il 1992.
Quindi si farebbe un provvedimento pluriennale, anzichè un
provvedimento solo per l’anno 1990.
Presidente - E’ aperta la discussione
generale.
Ha chiesto di parlare il Consigliere Mafrica, ne ha facoltà.
Mafrica (PCI) - Il disegno di legge n. 173 prevede uno
stanziamento di 100 milioni per incrementare il fondo di rotazione
della legge 101. La legge 101 è quella che consente
l’erogazione di mutui per attività artigiane,
commerciali e della cooperazione.
Vorrei capire, in base ai dati che mi ha fornito
l’Assessore, quale effettiva necessità
c’è di ripotenziare il fondo della legge 101. Da
questi dati si vede che la legge 101 ha un fondo complessivo di 61
miliardi; di questi 61 miliardi 27 sono giacenti in banca e 6 sono
impegnati. Avendo su questa legge incrementi dovuti alla giacenza
in banca per 18 miliardi - cioè questi fondi della legge 101,
restando depositati nelle banche si sono incrementati di 18
miliardi - che bisogno c’è di fare una legge con cui
si stanziano altri 100 milioni? Ci torneremo su questo argomento;
ho l’impressione che continuiamo ad incrementare
questi fondi (ed è un mistero) senza che quelli giacenti vengano
prima utilizzati.
Questi sono dati, Assessore, che mi ha dato lei
mezz’ora fa: la legge 101 ha un fondo di rotazione
complessivo di 61 miliardi, di cui 27 sono giacenti in banca.
Perchè dobbiamo aggiungere ancora 100 milioni?
Presidente
- Ci sono altre richieste di intervento? Se
nessun Consigliere chiede di parlare, dichiaro chiusa la
discussione generale.
Ha chiesto di parlare l’Assessore alle Finanze
Voyat, ne ha facoltà.
Voyat (UV)
- Per le cifre che leggeva prima il
Consigliere Mafrica avevo anche detto che c’è una
giacenza; ci sono alla Finaosta degli impegni già approvati dalla
Giunta, però questi sono i dati al 30 aprile, evidentemente ci sono
ancora otto mesi. Per i restanti otto mesi si va a prelevare tutti
quei fondi in giacenza e, a seconda di quanto spiegatoci
dall’Assessorato all’Industria e
Commercio, necessita ancora il prelievo di altre somme per andare a
soddisfare tutte le richieste giacenti, non ancora deliberate, e
quelle che perverranno in questi otto mesi.
Non bisogna far riferimento alle giacenze con i provvedimenti
già impegnati alla Finaosta, perchè questi sono dati al 30 aprile e
ci sono ancora otto mesi su cui si deve operare su questa
legge.
Presidente
- Si passa all’esame
dell’articolato. Do lettura
dell’articolo 1:
Articolo 1
(Rifinanziamento fondo di rotazione)
1. La legge regionale 30 dicembre 1982, n. 101 e successive
modificazioni ed integrazioni, concernente la costituzione di fondi
di rotazione per l’artigianato, il commercio e la
cooperazione, è rifinanziata, per l’anno 1990, con
lo stanziamento di Lire 100 milioni limitatamente agli interventi
nel settore del commercio.
Presidente
- Ha chiesto di parlare il Consigliere
Mafrica, per dichiarazione di voto, ne ha facoltà.
Mafrica (PCI)
- In sede di commissione, siccome si
trattava di una cifra neanche rilevante, avevamo espresso parere
favorevole. Non abbiamo invece capito le spiegazioni che ci sono
state date perchè, se questi incrementi sono gli interessi, abbiamo
dei fondi che si sono incrementati di 18 miliardi ed abbiamo una
giacenza di 27 miliardi. Vuol dire che il tempo di permanenza sui
conti è piuttosto prolungato e per cifre piuttosto consistenti,
quindi ci appare poco credibile la spiegazione che tutti questi 27
miliardi sarebbero erogati entro la fine dell’anno e
che necessiterebbero di un ulteriore incremento di 100 milioni; per
cui ci asteniamo su questo articolo e sulla legge.
Non abbiamo trovato sufficienti le spiegazioni che ci ha dato la
Giunta ed anzi ci riserviamo di approfondire meglio la cosa, perchè
si tratta di volumi di denaro enormi.
Presidente
- Pongo in votazione l’articolo
1.
Esito della votazione:
Presenti: 22
Votanti: 18
Favorevoli: 18
Astenuti: 4 (Dolchi, Gremmo, Mafrica, Monami Cristina).
Il Consiglio approva.
Presidente
- Do lettura dell’articolo
2:
Articolo 2
(Norma finanziaria)
1. L’onere di Lire 100 milioni derivante
dall’applicazione della presente legge graverà sul
capitolo 36950 della parte Spesa del bilancio preventivo della
Regione per l’esercizio finanziario 1990.
2. Alla copertura dell’onere di cui al comma
precedente si provvederà mediante riduzione di pari importo del
capitolo 50150 "Fondo globale per il finanziamento di spese per
ulteriori programmi di sviluppo (spese di investimento)" del
bilancio preventivo della Regione per l’esercizio
finanziario 1990 a valere sull’apposito
accantonamento previsto all’allegato n. 8 al
bilancio stesso.
Presidente
- Pongo in votazione l’articolo
2.
Esito della votazione:
Presenti: 22
Votanti: 18
Favorevoli: 18
Astenuti: 4 (Dolchi, Gremmo, Mafrica, Monami Cristina).
Il Consiglio approva.
Presidente
- Do lettura dell’articolo
3:
Articolo 3
(Variazioni di bilancio)
1. Al bilancio di previsione della Regione per
l’anno finanziario 1990 sono apportate le seguenti
variazioni nella parte Spesa:
Variazione in diminuzione:
Cap. 50150 Fondo globale per il finanziamento di spese per
ulteriori programmi di sviluppo (spese di investimento)
L. 100.000.000
Variazione in aumento:
Cap. 36950 Spese per finanziamenti sul fondo regionale di
rotazione per il commercio -
L.R. 30.12.1982. n. 101 e successive modificazioni ed
integrazioni
L. 100.000.000
Presidente
- Pongo in votazione l’articolo
3.
Esito della votazione:
Presenti: 23
Votanti: 19
Favorevoli: 19
Astenuti: 4 (Dolchi, Gremmo, Mafrica, Monami Cristina).
Il Consiglio approva.
Presidente
- Do lettura dell’articolo
4:
Articolo 4
(Dichiarazione d’urgenza)
1. La presente legge è dichiarata urgente ai sensi
dell’articolo 31 - terzo comma - dello Statuto
Speciale ed entrerà in vigore il giorno successivo a quello della
sua pubblicazione nel Bollettino Ufficiale della Regione.
Presidente
- Pongo in votazione l’articolo
4.
Esito della votazione:
Presenti: 23
Votanti: 19
Favorevoli: 19
Astenuti: 4 (Dolchi, Gremmo, Mafrica, Monami Cristina).
Il Consiglio approva.
Presidente
- Pongo in votazione la legge nel suo
complesso.
Esito della votazione:
Presenti: 24
Votanti: 20
Favorevoli: 20
Astenuti: 4 (Dolchi, Gremmo, Mafrica, Monami Cristina).
Il Consiglio approva.
***
