Classificazione
COMMERCIO



Oggetto del Consiglio n. 1716 del 13 luglio 2022 - Resoconto
OGGETTO N. 1716/XVI - Interpellanza: "Istituzione di una
commissione di controllo dei prezzi per il monitoraggio degli
aumenti e il confronto periodico con le associazioni valdostane di
consumatori".
Bertin (Presidente) -
Punto n. 26 all'ordine del giorno.
Per l'illustrazione si è prenotato il consigliere Manfrin, ne ha
facoltà.
Manfrin (LEGA VDA) -
Quest'interpellanza, visto dov'è
stata collocata nell'ordine del giorno - mi rivolgo al Presidente
della Regione - inevitabilmente ha dei risvolti che toccano
sicuramente anche le competenze delle politiche sociali. Com'è
stato riassunto nel testo, il punto di partenza di
quest'iniziativa, ma anche il punto di arrivo è la manifestazione
che si è tenuta sotto Palazzo regionale delle associazioni dei
consumatori che hanno evidenziato un'evidente criticità, una
criticità che ne stiamo parlando credo da stamattina ma già da
diversi mesi sotto varie forme si è manifestata nella nostra
Regione, così come in altri luoghi, rispetto alla povertà che sta
assolutamente galoppando e sta purtroppo attanagliando diverse
fasce della popolazione, qui ci concentriamo chiaramente sulla
nostra Regione ed è una povertà che appunto viene evidenziata da
diversi indicatori.
Come ricorderà sicuramente l'Assessore alle politiche sociali e
tutta quest'Aula, così come i Valdostani che ci ascoltano fuori, in
diverse riprese, dal 2020 ad oggi, abbiamo presentato la richiesta
di effettuare uno studio approfondito, specifico sulla povertà, che
purtroppo in Valle d'Aosta non esiste, perché l'ultimo è datato
2009, quindi evidentemente ad oggi non abbiamo una fotografia
precisa di quella che è, purtroppo, la povertà nella nostra
Regione.
Abbiamo detto: partiamo dalla manifestazione dell'Associazione
dei consumatori, che sono il punto di partenza ma anche il punto di
arrivo, perché in mezzo c'è tanto e in questo tanto mi sento di
citare anche i dati che sono stati, per esempio, presentati dal
Banco alimentare. Nel 2019 le persone che erano sostenute dal Banco
alimentare erano 1.800, durante il
lockdown
e i mesi
chiaramente di isolamento e di limitazioni sono cresciute arrivando
a 2.600, oggi sono 3.200 i Valdostani che periodicamente ricevono
pacchi alimentari donati dal Banco e distribuiti. Chiaramente ci
sono generi alimentari, ci sono anche i generi minimi, per esempio,
di igiene personale, piuttosto che piccolo consumo, ma, al di là
del dato, che è assolutamente preoccupante, praticamente un
raddoppio, da 1.800 persone sostenute dal Banco alimentare a 3.200
in Valle d'Aosta, la cosa più preoccupante è che il numero delle
persone in difficoltà si è stabilizzato ma al rialzo, quindi noi
abbiamo, purtroppo, delle persone e delle famiglie che sono cadute
nella povertà più piena e ad oggi quel dato non è sceso ma è
rimasto esattamente com'era, quindi siamo a 3.200 e il dato non
scende da lì, quindi abbiamo una situazione assolutamente grave e
pericolosa perché ci riporta, con assoluta realtà, alle difficoltà
che vivono le famiglie.
Ebbene, sotto questo Palazzo abbiamo ricevuto diverse
manifestazioni, non ultima - lo diceva un collega oggi, lo
ricordava - quella, per esempio, di coloro che si vedono arrivare
bollette da capogiro e hanno una collocazione, un alloggio di
edilizia residenziale pubblica, che li collocano in una fascia
sicuramente di necessità e sicuramente di particolare fragilità
sociale ma, a fronte di questo, non abbiamo gli strumenti o neanche
la possibilità di avere un approfondimento dei dati che riguardano
proprio la povertà. Una su tutte, secondo me, nei vari
approfondimenti, per esempio, che si sono susseguiti, e parlo anche
dei
dossier
giornalistici che poi hanno esaminato il
fenomeno... viene spesso citato il dato di quella misura di aiuto
che è stato fatto per le fasce di popolazione più in difficoltà,
quella misura di aiuto che questo Consiglio ha deliberato che aveva
stanziato inizialmente a 3 milioni e poi è salita fino a 6 milioni
e che ha, secondo me, tracciato un confine e un profilo e che ci dà
la possibilità anche di capire quali sono i nuclei che
effettivamente affrontano maggiormente le difficoltà, ma che ad
oggi, purtroppo, non sono stati elaborati, quindi noi non sappiamo,
non riusciamo ad avere un
identikit
, non riusciamo a capire
dai dati in nostro possesso e da quelli che sono stati i percettori
di questa misura di aiuto, quali sono quelle fasce di popolazione
su cui intervenire e con quali misure poter intervenire. Rispetto a
questo, però rimane un dato, cioè un incremento folle dei prezzi
che ha colpito e qui indistintamente sicuramente tutte le famiglie,
ho visto, tra l'altro, una cosa abbastanza curiosa perché, sempre
tornando a parlare del Banco alimentare, un articolo reperito
sempre sulle fonti aperte ci dice che a carico del Banco si sono
aggiunte negli ultimi mesi circa 400 esodi fuggiti dal conflitto in
Ucraina, che magari solleva anche delle domande su come sia gestita
questo tipo di accoglienza, se 400 persone che scappano dalla
guerra devono essere assistite dal Banco alimentare, in teoria
dovrebbero invece accolte con ben altre tipologie, ma io rimango a
quello che ho letto.
Detto questo, dicevo che abbiamo un punto di partenza e un punto
di arrivo, abbiamo una situazione di povertà preesistente, che
purtroppo non aveva dei dati, perché nel 2019 comunque avevamo uno
studio sulla povertà che era datato perché aveva dieci anni, oggi,
dopo una crisi pandemica e una crisi economica che ha assolutamente
stravolto i consumi, piuttosto che le abitudini delle famiglie, ci
troviamo ad avere a che fare con una moltiplicazione della povertà
assoluta delle famiglie in povertà assoluta, ci troviamo a non
avere i dati e ci troviamo però ad avere dei prezzi che a volte
risultano assolutamente fuori mercato. Mi permetto di fare uno dei
tanti esempi: abbiamo dei soggetti che, per esempio, forniscono
l'energia, piuttosto che il riscaldamento, che applicano sì delle
maggiorazioni che sono date da tutte le compagnie ma arrivano a
maggiorazioni ancora superiori rispetto a quelle che altre
compagnie applicano. Ci chiediamo come mai e forse un monitoraggio
su questo andrebbe fatto, così come, per esempio, denunciano le
associazioni dei consumatori, abbiamo uno sconto dei prezzi che
dovrebbe avvenire per il taglio delle accise a livello nazionale,
che però, per esempio, per un giorno intero non è stato applicato
in Valle d'Aosta com'è stato segnalato, quindi per un giorno i
Valdostani hanno pagato più di quello che in teoria avrebbero
dovuto pagare. Allora su questo - e qui sicuramente veniamo alla
competenza del Presidente della Regione - lei pare aver preso un
impegno con queste associazioni: quello di aprire una commissione
prezzi che possa fare una verifica di questo tipo e possa andare a
incidere per capire effettivamente se questi aumenti che ci sono
sono legittimati oppure no, se questi aumenti così alti sono
effettivamente dettati da questioni che riguardano non chi vuole
fare un extra profitto sulla povera gente ma effettivamente sono
dettati da costi superiori per chi li sostiene. Sulla base di
questo e con quest'interpellanza, quindi le chiediamo, Presidente,
se sia realmente intenzione dell'Amministrazione regionale
incontrare con cadenza periodica le associazioni dei consumatori al
fine di mitigare l'aumento dei prezzi in corso, peraltro ricordo
che le Associazioni consumatori sono effettivamente uno dei
principali strumenti di difesa a cui si rivolgono le famiglie in
generale quando hanno dei problemi, che siano dei problemi con le
compagnie telefoniche ma anche appunto, come abbiamo visto, con gli
acquisti, quindi sicuramente le associazioni dei consumatori hanno
il polso della situazione per quanto riguarda questo tipo di
criticità.
"Se sia intenzione dell'Amministrazione organizzare una
commissione prezzi che possa monitorare sull'andamento degli stessi
e difendere i consumatori degli aumenti immotivati" e infine "se
sia intenzione dell'Amministrazione regionale realizzare uno studio
sulla povertà in Valle d'Aosta in maniera da predisporre adeguate
misure di contrasto alla stessa".
Presidente -
Per la risposta, ha chiesto la parola il
Presidente della Regione.
Lavevaz (UV) -
Riguardo alla prima domanda, ovviamente
confermo l'impegno che mi sono assunto rispetto all'incontro
periodico con le associazioni dei consumatori e quindi su questo
non mi dilungo ulteriormente.
Passando invece al secondo punto dell'interpellanza, occorre
fare una breve premessa che contestualizzi meglio la risposta. Alla
liberalizzazione dei prezzi iniziata nei primi anni Novanta e alla
conseguente scomparsa dei meccanismi di amministrazione degli
stessi è seguita, nell'ordinamento nazionale, la costituzione di
uno strumento di monitoraggio dell'andamento dei prezzi e delle
tariffe: mi riferisco all'Osservatorio prezzi e tariffe gestito dal
MISE, che rileva e monitora periodicamente i prezzi e le tariffe
praticate sul territorio italiano e riferiti a un paniere di beni e
servizi di largo consumo e utilizzo. Si tratta dunque di uno
strumento inteso a informare i consumatori e le imprese favorendo
la trasparenza e la concorrenza di mercato, ma non solo, a fronte
di eventuali fenomeni speculativi, i cittadini, anche tramite
associazioni di consumatori e utenti, possono rivolgersi al Garante
per la sorveglianza dei prezzi, conosciuto anche come "Mister
prezzi", anch'egli con funzioni di controllo e di verifica, che può
riferire dinamiche sospette all'Autorità antitrust e sollecitare
ispezioni della Guardia di Finanza o di avviare azioni di
moral
suasion
.
Tornando a noi, all'interpellanza, per quanto concerne la nostra
Regione, ricordo che è in vigore la legge n. 6/2004, recante:
"Disposizioni per la tutela dei consumatori e degli utenti", che,
per inciso, prevede tra le altre cose la concessione di contributi
annui a favore delle attività delle associazioni di consumatori e
utenti valdostani.
L'articolo 2 della legge in questione ha previsto l'istituzione
di un apposito organo collegiale: il Comitato regionale consumatori
e utenti, che viene nominato a ogni inizio di legislatura con
decreto del Presidente della Regione, l'ultimo risale all'anno
scorso, decreto 5 febbraio 2021 n. 55, nel quale sono rappresentati
i vari Assessorati, la
Chambre
, il CPEL e tutte le
associazioni regionali di consumatori iscritte nell'apposito elenco
regionale. Tra i vari compiti attribuiti al Comitato, di cui si è
detto, vi è quello dell'espressione di pareri in merito alle
eventuali misure necessarie a garantire la corretta applicazione
dei prezzi di prodotti al consumo e delle tariffe dei servizi.
Pertanto, quando si chiede nell'interpellanza se sia intenzione
organizzare una commissione prezzi, ritengo che vada fatta una
corretta valutazione se abbia un senso un nuovo comitato o un
utilizzo di questo comitato che già esiste in maniera magari
diversa, più proficua, credo che questa possa essere comunque la
sede istituzionale adatta ad affrontare questo tipo di
problematica. Al fine poi di programmare gli interventi e i servizi
territoriali di contrasto alla povertà per il triennio 2023-2025,
risulta necessario aggiornare l'analisi del processo di
impoverimento in atto sul territorio regionale. Lei ha citato
alcuni dati che sono sicuramente preoccupanti e dei quali siamo a
conoscenza, anche in conseguenza dell'impatto in particolare del
Covid-19, coerentemente con i livelli essenziali delle prestazioni
sociali definiti nell'ambito del Piano nazionale per gli interventi
e i servizi sociali di contrasto alla povertà 2021-2023 e nel Piano
regionale salute e benessere sociale 2022-2025, sono in corso di
approvazione da parte del Consiglio regionale.
Premesso ciò, in risposta al terzo punto dell'interpellanza,
posso confermare che l'Amministrazione regionale sta già operando
in tal senso, infatti la Giunta regionale, su proposta
dell'Assessore alla sanità, salute e politiche sociali, ha
recentemente approvato con deliberazione n. 752/2022 l'avvio di una
procedura di valutazione comparativa ai sensi della legge regionale
n. 18/1998 per il conferimento di un incarico professionale di
collaborazione tecnico-scientifica per la redazione di una ricerca
sul processo di impoverimento in atto sul territorio regionale e
per la collaborazione con gli uffici del Dipartimento politiche
sociali nella stesura del Piano regionale per il contrasto alla
povertà per il triennio 2023-2025. Vi informo che l'avviso pubblico
è già stato pubblicato sul sito istituzionale ed è in scadenza il
prossimo 18 luglio. Tengo a precisare che si intende selezionare
una figura esterna di particolare e comprovata specializzazione
universitaria, esperta in tematiche inerenti le politiche sociali e
la ricerca sociale e conoscitrice del contesto territoriale
valdostano, che, in virtù delle esperienze acquisite e delle
conoscenze possedute, possa poi anche affiancare gli uffici del
Dipartimento politiche sociali preposti all'aggiornamento e
all'analisi del processo di impoverimento in atto sul territorio
regionale, anche in conseguenza dell'impatto sociale ed economico
della pandemia da Covid-19 che abbiamo citato: la relazione del
Piano regionale del piano interventi e i servizi sociali di
contrasto alla povertà 2023-2025.
Presidente -
Per la replica, ha chiesto la parola il
consigliere Manfrin.
Manfrin (LEGA VDA) -
La ringrazio, Presidente, per la sua
risposta, soprattutto per aver confermato l'incontro periodico di
cui non avevamo dubbi ma era bene metterlo su bianco, al di là
delle interviste. Più sibillina era stata la sua risposta nel
merito della commissione prezzi quando lo aveva esposto rispetto ad
alcuni approfondimenti giornalistici che erano stati effettuati e
quindi era utile capire come si intendeva espletare questo tipo di
verifiche di controllo. Ben venga qualsiasi sia il sistema di
contrasto alle speculazioni e la verifica che ci sia appunto la
possibilità di riferire a un organo che possa a questo punto
vigilare sui prezzi e sul loro aumento anomalo, in particolar modo
però sono lieto di sapere che è stato conferito quest'incarico,
credo che ci vorrà sicuramente un po' per raccogliere i dati ma
sarà assolutamente necessario avere questi dati il prima possibile,
quindi spero che, una volta chiusa la procedura di selezione, si
possa a questo punto addivenire in poco tempo a un risultato e
capire e comprendere quello che diciamo che può essere il profilo
del nuovo povero, della persona che, purtroppo, si è impoverita a
seguito della pandemia, della crisi economica e quant'altro, così
come avere invece la fotografia della situazione preesistente alla
pandemia e comprendere le misure che potremo andare a fare e per
incidere positivamente ed evitare e contrastare questa povertà che
sta diventando assolutamente galoppante. Mi dichiaro quindi
assolutamente soddisfatto delle risposte, chiaramente vedremo poi
l'esito dello studio.
