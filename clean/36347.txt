Classificazione
AGRICOLTURA



Oggetto del Consiglio n. 503 del 26 marzo 2014 - Resoconto
OGGETTO N. 503/XIV - Interpellanza: "Realizzazione di un polo
viti-enologico presso il Castello di Aymavilles".
Président -
Pour l'illustration, la parole au collègue
Grosjean.
Grosjean (UVP)
- Merci Madame la Présidente.
Assessore, quest'interpellanza arriva in un momento molto
particolare, poi le spiegherò anche il perché, ma innanzitutto sono
a chiederle notizie su quest'opera incompiuta. Negli anni '90 si
parlava di enoteca regionale, se ne parlava anche perché in tutte
le altre regioni d'Italia il circuito delle enoteche regionali ha
avuto e ha tutt'ora un'importanza fondamentale per il settore.
Credo che l'aver scelto all'epoca il polo, diciamo, del Castello di
Aymavilles, con l'adiacente cascina sia stata una scelta importante
anche dal punto di vista di immagine, dal punto di vista
strategico, da punto di vista turistico, se vogliamo. Abbiamo visto
andare avanti i lavori con una certa celerità, ma purtroppo, come
sovente succede, finita l'opera, finito di spendere i soldi per il
restauro, tutto si è fermato e ancora una volta non vediamo la
continuità del progetto, tutto fermo. Vede, Assessore, non fu lei
sicuramente ad abolire il Comitato viticolo, che aveva portato e
che ha rilanciato la viticoltura e l'enologia in Valle d'Aosta, ma
nel 2003 c'era un Assessore del suo stesso partito all'agricoltura,
il quale prese questa decisione dichiarando:
"costituisco un
comitato tecnico dell'Assessorato che seguirà tutte le
problematiche del settore"
; che fine ha fatto questo comitato
tecnico che avrebbe dovuto seguire il settore? La differenza
fondamentale è che prima c'era un Comitato dei viticoltori, il
Presidente era un viticoltore, adesso il Comitato è tecnico ed è
dell'Assessorato, quindi prima era il Presidente del Comitato che
organizzava le riunioni e convocava le assemblee. Adesso i
viticoltori stanno aspettando che qualcuno...i viticoltori non
possono convocare un comitato tecnico dell'Assessorato, sarà
qualcun altro che lo deve fare. È altrettanto vero che noi
viticoltori abbiamo dovuto rilanciare...ricreando nel 2013,
rimettendo in piedi la Vival, che fondamentalmente sostituisce
quello che era il Comitato viticolo. Vival che sta lavorando
intensamente, il suo Presidente si sta dando un mucchio da fare,
anche perché sono cambiate tante cose: per esempio, per la
partecipazione al Vinitaly, non avessimo avuto quest'associazione,
molto probabilmente non avremmo potuto usufruire dei fondi
comunitari.
Le chiedo, visto che una parte della struttura è già occupata,
com'era da programma, cioè il CERVIM era una di quelle strutture
che avrebbe trovato spazio all'interno della cascina e,
giustamente, due o tre anni fa la sede del CERVIM è stata spostata
presso la cascina, ma la parte principale del fabbricato, ahimè,
rimane desolatamente vuota. Adesso mi viene un dubbio: non è che
l'obiettivo è magari chiudere anche il CERVIM? Io le avevo fatto
un'interpellanza un po' di tempo fa, poi mi sto rendendo conto che
non dovevo interpellare lei, perché lei con il CERVIM ha poco a che
fare. Abbiamo visto in questi ultimi giorni...e qui mi spiace che
non ci sia il Presidente, perché avrei voluto veramente
ringraziarlo per le scelte che ha fatto - condivise, credo, dalla
Giunta, perché è una delibera - la nomina dei nuovi rappresentanti
della Valle d'Aosta all'interno del CERVIM...i viticoltori sono
stati cancellati. Il CERVIM, un ente che stava prendendo piede in
Valle d'Aosta, sta crollando, è finita. Le altre Regioni non
condividono le nostre scelte e il CERVIM rimarrà solo, la Valle
d'Aosta rimarrà sola purtroppo. Abbiamo il regolamento 1308 che sta
per entrare in funzione...non so se lo sa, Assessore, quello sui
nuovi diritti dell'impianto, anzi quello che sostituisce l'attuale
regolamento sui diritti all'impianto, la liberalizzazione degli
impianti. Sa qual è la superficie che potremmo ripiantare dal 2016
in avanti in Valle d'Aosta? Abbiamo chiuso. Se non si fa qualcosa,
abbiamo chiuso. Queste sono attività che il CERVIM, l'enoteca e il
sistema doveva discutere. L'1 per cento, due ettari e mezzo l'anno
di nuovi vigneti potremmo fare. Adesso ne facciamo 10, quindi
abbiamo chiuso anche lì.
Cosa vuole però, la volontà non c'è, non c'è la voglia di
rilanciare questo settore. Per carità, niente di personale contro
chi è stato nominato al posto dei rappresentanti dei viticoltori,
ma all'interno del CERVIM delle altre Regioni sono funzionari di
Regione, per non dire dirigenti, gente che ha anche la possibilità
di dare delle risposte. Noi avremmo un bravissimo
sommelier
...che, per carità, tanto di cappello, fanno un
grande mestiere, ma il loro mestiere è quello di arrivare dopo una
volta che il vino è in bottiglia; il CERVIM si occupa non di
enologia, ma si occupa di viticoltura, quindi il problema è la
viticoltura. Sappiamo però benissimo - glielo dico...ma glielo
riporterà lei... - che al Presidente della viticoltura non gliene
frega niente, probabilmente non ci sono abbastanza spicci che
girano nel settore.
Mi dispiace Assessore, lo so che lei voleva fare altre scelte,
perché io lo so che lei voleva fare altre scelte, che avrei
condiviso con grande piacere, ma il suo ruolo è quello di dire:
"Signor sì", o "comandi" e quindi non so più cosa dire...torniamo
all'argomento dell'interpellanza e mi dica qualcosa
sull'enoteca.
Président
- Pour la réponse, la parole à l'Assesseur
Testolin.
Testolin (UV)
- Grazie Presidente.
Consigliere Grosjean, come al solito, diciamo, è abbastanza
colorito nelle sue presentazioni e poi si allarga su campi che sono
anche un po' fuori da quello che è il contesto dell'interpellanza,
per cui io mi limiterò a rispondere esclusivamente a quella che è
l'interpellanza, senza entrare nel merito delle altre
argomentazioni che sono state presentate, perché altrimenti
facciamo anche un po' di confusione anche all'interno di quella che
è una richiesta che è arrivata, alla quale bisogna dare una
risposta.
In merito all'interpellanza, credo che la risposta ai tre
quesiti che sono stati posti, cioè "qual è la situazione ad oggi"
relativamente alle strutture, diciamo, presenti ad Aymavilles;
"quali sono le intenzioni riguardo agli obiettivi citati in
premessa"
e
"quali sono le giustificazioni al fatto che i
locali ristrutturati..."
risultino ancora inutilizzati. Credo
che meriti una risposta complessiva, che permetta di inquadrare
correttamente la situazione e che chiarisca nel limite del
possibile anche le dinamiche dell'evoluzione della ristrutturazione
dei locali in questione, che non sono prettamente, diciamo,
argomento dell'Assessorato dell'agricoltura, ma che evidentemente
viene chiamato in causa in merito al discorso dell'enoteca.
Mi permetto dunque di tracciare una breve cronistoria degli
eventi. Prima tra tutti, partirei, diciamo, dalla delibera del
progetto esecutivo dei lavori di recupero del castello del 2000, su
proposta dell'allora Assessore Ennio Pastoret. In secondo luogo il
termine di questi lavori che è avvenuto nel 2006 con il totale
recupero funzionale, con l'esecuzione del collaudo, appunto, nel
2006 e che traccia un momento importante di questa
ristrutturazione. In seguito, nel 2007, su proposta dell'Assessore,
allora Laurent Viérin, fu deliberato di affidare a Finaosta uno
studio per...diciamo che tendesse a quantificare lo spazio
funzionale necessario per fornire un equilibrio economico, per
ottenere un equilibrio economico all'interno della valorizzazione e
dell'utilizzazione della struttura e di verificare la sostenibilità
economica delle attività inserite in essa e ipotizzare forme di
gestione delle attività ritenute rispondenti alle esigenze del
sito. Lo studio è stato effettuato con riferimento alla
destinazione indicata nel progetto concessionato e, in particolare,
prevedeva all'interno della
"Grandze"
, al piano
seminterrato, appunto, un'enoteca regionale con cantine e spazi di
servizio, al piano terra un bar e un
bookshop
, al primo
piano un ristorante e nel sottotetto una sala conferenze, mentre
nell'edificio delle scuderie erano previsti, nel piano
seminterrato, appunto, i locali del CERVIM, così come sono stati
allocati recentemente, al piano terra la biglietteria del castello,
al primo piano i locali per i custodi.
In merito allo studio di Finaosta, si preme evidenziare quanto
segue: l'incarico era stato affidato per la redazione di uno studio
di fattibilità economica per la gestione dei rustici del castello,
con lo scopo di ipotizzare forme di gestione delle attività di cui
sopra. La delibera di Giunta, peraltro citata, prevedeva
espressamente che le destinazioni del fabbricato denominato
"Grandze"
venissero esternate, quindi date, diciamo, in
gestione esterna. Da un punto di vista dell'utilizzo, le analisi
hanno portato alle seguenti valutazioni: la destinazione del primo
piano a ristorante, considerate le rilevanti dimensioni degli spazi
disponibili e gli elevati costi fissi di gestione, sarebbe contro
bilanciabile solo con il conseguimento di livelli di fatturato
considerevoli; relativamente all'enoteca, invece, lo studio, pur
riconoscendo la possibilità di qualificare l'edificio come
attrattore turistico, indipendente dal castello, ha stabilito come
l'elevato ammontare dei costi fissi comporterebbe un forte sforzo
promozionale di controllo di gestione, che renderebbe poco
appetibile l'iniziativa. Lo studio evidenzia poi come nel 2007,
appunto, Vival, già citata dal Consigliere Grosjean, si era
espressa a favore di un generico impegno nell'eventuale gestione
dell'enoteca regionale, a nome dei produttori di vino valdostani,
ma da allora in avanti non si sono poi più avute delle proposte da
parte di viticoltori o perché in attesa di nuove indicazioni, o
perché magari hanno ritenuto poco prioritario l'argomento, o per
altre motivazioni.
Nel 2009 Buonitalia S.p.A., una società partecipata dal
Ministero delle politiche agricole, ha presentato una proposta di
gestione di un'enoteca regionale rispondente a requisiti specifici,
che è stata sottoposta alla Commissione tecnica consultiva in
materia di viticoltura. La Commissione tecnica si è dimostrata
scettica verso questo tipo di proposta per l'entità del
finanziamento previsto, che peraltro prevedeva un contributo a
fondo perso di circa il 40 percento rispetto alla spesa sostenuta,
che doveva indicativamente attestarsi intorno ai 500.000 euro. A
seguito di questo scarso interesse, l'Amministrazione regionale
aveva risposto in via interlocutoria a Buonitalia, la quale a sua
volta non ha poi più fornito alcun riscontro.
Dalla fase finale del recupero dei fabbricati ad oggi, non
essendo addivenuti ad un'esternalizzazione della gestione
complessiva della struttura, la stessa è stata utilizzata poi nel
tempo da parte della Regione, dal Comune di Aymavilles e da altri
enti ed associazioni per conferenze, corsi di formazione,
esposizioni, premiazioni ed altri eventi. A questo punto quello che
preme capire, e sicuramente da verificare, è se il settore viticolo
valdostano sente la necessità di costituire un'enoteca regionale e
se sia disposto ad investire in questo tipo di progetto. Alla luce
di quanto risposto, sottolineo, come a fronte di una situazione di
sostanziale stallo, che, come esplicitato, parte da lontano, ad
oggi l'impegno dell'Assessorato sarà sicuramente quello di
interfacciarsi, come già parzialmente si è cercato di fare, sia con
Vival, ma anche con l'Assessorato dell'istruzione e cultura, che è
titolare della struttura, con il Comune di Aymavilles e con le
altre associazioni legate al mondo del vino, oltre chiaramente a
tutti i produttori del comune e dei comuni limitrofi, che
rappresentano circa il 50 percento della produzione totale viticola
valdostana, al fine di condividere un percorso di valutazione per
un'eventuale utilizzo del sito in oggetto, che possa portare ad una
valorizzazione complessiva del settore vinicolo valdostano,
unitamente ad un utilizzo razionale di tutte le strutture.
L'inserimento del CERVIM nei locali ad esso destinati nella
struttura delle scuderie già dal 2010 e la previsione in fase di
restauro del castello di destinare degli spazi nel seminterrato
dello stesso, come un sito per un percorso libero in cui sviluppare
il tema del vino, collegato al castello e al territorio, sono
sicuramente degli elementi che devono portarci a credere in una
valorizzazione di quello che è il sito di Aymavilles come un sito
vitivinicolo importante. L'impegno credo che però dovrà essere
reciproco: e dell'amministrazione pubblica, e degli enti pubblici,
ma anche dei privati, con un'unità di intenti che dovrà
finalizzarsi in una volontà di investimento, anche soprattutto da
parte di coloro che vorranno credere in questo tipo di
progettualità.
La situazione economica attuale impone un'attenta valutazione
degli investimenti e una particolare attenzione e cautela nella
creazione di nuovi soggetti, per cui credo che dovremmo pensare,
piuttosto che a far nascere qualcosa di nuovo, a far nascere
qualcosa dalla razionalizzazione e dalla fusione di istituzioni già
presenti sul territorio con associazioni di viticoltori, che già
operano in quest'ambito e che hanno voglia di crescere e di
trasformare la loro operatività. Solo tramite una gestione
compartecipata potremmo dunque pensare, magari assieme anche agli
Enti locali che vorranno aderire al progetto e sicuramente assieme
alla Regione, di organizzare in maniera funzionale un polo vinicolo
non solo sede di un'enoteca regionale, ma veramente attore e
promotore di un turismo del vino, in grado di promuovere il
territorio e i suoi operatori in maniera adeguata. La strada da
percorrere dovrà essere dunque tracciata da una pluralità di
attori, che dovranno condividere gli obiettivi attesi e le scelte
da attuarsi per arrivare agli stessi. Credo quindi che solo da un
confronto complessivo fra tutti quelli che sono interessati in modo
serio si potrà far rinascere delle strutture che aspettano solo di
essere utilizzate, da una parte, ma far rinascere anche un
movimento del vino nel quale personalmente io credo.
Président
- Pour la réplique, la parole au collègue
Grosjean.
Grosjean (UVP)
- Grazie Assessore soprattutto per
l'ultima affermazione. Ha fatto un grande
excursus
su tutto
quello che è successo, in modo più o meno condivisibile. Manca la
concretezza, cioè tante parole...l'Assessorato del turismo,
l'Assessorato dell'agricoltura, l'Assessorato della cultura, qui
sono un po' tutti. La cascina penso che era ed è competenza
dell'Assessorato, almeno così come era all'inizio. Sicuramente da
parte dei viticoltori ci potrà essere un po' di condivisione.
Bisogna però ricordarsi le batoste che sono state date sul settore.
Abbiamo visto i tagli al sistema
Route des vins
, quando, un
programma definito e già avviato è stato completamente cassato e
quindi ha tolto ogni speranza di poter andare avanti in questo
settore. Se quindi ci sarà la volontà di riprendere, io sono sicuro
che il settore viticolo è pronto a rispondere e sicuramente
qualcosa si potrà fare, però bisogna concretizzare, anche qui
bisogna rilanciare il confronto tra quello che è l'Assessorato e
quello che è il mondo viticolo, coinvolgendo sempre di più tutte le
organizzazioni,
Route des vins
per prima, anche se adesso
rientra, o tentiamo di farla rientrare nella Vival, perché comunque
era già un percorso tracciato, un percorso fatto e quindi,
veramente, noi sentiamo l'esigenza di avere un punto di
riferimento, ma, come le dicevo prima, se non riusciamo neanche ad
avere i dati della produzione, ho poca speranza, ho poca fiducia
sulle sue risposte. Spero veramente che l'ultima battuta sia quella
giusta. Grazie.
Presidente
- Punto 11 all'ordine del giorno.
