Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3244 del 25 novembre 1987 - Resoconto
OGGETTO N. 3244/VIII - RATIFICA DI DELIBERAZIONI ADOTTATE
DALLA GIUNTA REGIONALE IN VIA D'URGENZA.
Oggetto n. 7995 in data 18 settembre 1987
:
Sottoscrizione di capitale azionario della S.p.A. "IN. TU. LA. MA.
" di La Magdeleine - Approvazione ed impegno di spesa.
PRESIDENTE:
Pongo in votazione la ratifica della
deliberazione in oggetto:
ESITO DELLA VOTAZIONE
Presenti: 24;
Votanti: 23;
Favorevoli: 23;
Astenuti: 1 (Sandri).
Il Consiglio approva
Oggetto n. 8132 in data 25 settembre 1987
:
Lavori di sistemazione idraulica fiume Dora Baltea a monte del
capoluogo di Morgex (2° lotto) - Appalto dei lavori a licitazione
privata - Approvazione ed impegno di spesa.
PRESIDENTE:
Ha chiesto di parlare il Consigliere Sandri,
ne ha facoltà.
SANDRI - (N.S.):
Vorrei sapere dall'Assessore se in
questo tratto di sistemazione idraulica era prevista l'asportazione
di materiali inerti ed eventualmente se questa asportazione era
contabilizzata in termini economici per la gara di appalto, quindi
per l'importo totale dei lavori di lotto.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA - (P.C.I.):
Voglio solo sollecitare l'Assessore
all'Agricoltura ad organizzare al più presto questo convegno sulla
regimazione idraulica, sui suoi effetti rispetto a possibili
alluvioni, e rispetto anche alla parte protezione e pericoli per
l'ambiente. Siamo interessati a vedere questo argomento dibattuto
in una sede tecnico-scientifica che dia al Consiglio, al di là
delle valutazioni politiche, anche elementi certi.
PRESIDENTE:
Ha chiesto di parlare l'Assessore ai Lavori
Pubblici Fosson, ne ha facoltà.
FOSSON - (D.C.):
Non ho esaminato il progetto nei
particolari, comunque posso assicurare che se è prevista
l'asportazione di materiale riutilizzabile ai fini dell'impresa,
come nelle altre valutazioni di progetto, questo materiale viene
contabilizzato e ne viene tenuto conto a parte. Mi riferisco alla
interrogazione con risposta scritta di cui ho dato risposta al
Consigliere Sandri: quando c'è del materiale utile rivendibile, che
l'impresa può asportare, ne viene tenuto conto.
PRESIDENTE:
Ha chiesto di parlare il Consigliere Sandri,
ne ha facoltà.
SANDRI - (N.S.):
Chiederei all'Assessore di ritirare la
delibera e di ripresentarla con la documentazione anche di questi
lavori, nel senso che dalla risposta scritta alla mia
interrogazione si è evidenziato che 200 mila mc di materiale sono
stati asportati dal letto della Dora in sei lotti dei precedenti
lavori di regimazione. L'importo economico di questo quantitativo è
notevole, e credo che il Consiglio regionale debba avere ben
documentato questo tipo di passaggio, per cui richiederei
all'Assessore di ritirare questa delibera e di riportarla anche con
l'indicazione del presunto materiale asportabile e della
metodologia con cui viene calcolato, anche se è evidente che ci
dovrà essere un riassunto finale sulla base del materiale
effettivamente asportato, però non si può fare una previsione di
spesa se abbiamo dei margini poco chiari su elementi così
importanti. Chiederei questa precisazione prima della ratifica.
PRESIDENTE:
Ha chiesto di parlare il Consigliere
Torrione, ne ha facoltà.
TORRIONE - (P.S.I.):
Sono già intervenuto altre volte per
quanto riguarda il problema della regimazione delle acque,
soprattutto della Dora. Si parla di questo letto della Dora e
capisco che la Dora, essendo di genere femminile, è diventata
l'"amante" prediletta di alcune imprese valdostane, però devo anche
riconoscere che di questi lavori come Consiglieri dovremmo almeno
avere una visione complessiva.
Mi ero interessato della regimazione della Dora nella zona di
Montfleury, e adesso è ormai finito con buona pace di tutti,
speriamo anche della Dora stessa, così "violentata" in certi punti,
però devo riconoscere che questi interventi, se non sono spiegati,
rischiano di essere fraintesi; su questo argomento potremmo aprire
una lunga discussione e non lo voglio fare. Chiederei all'Assessore
se, approfittando anche di questa delibera (se accetta la proposta
del Consigliere Sandri di ritirarla), può venire in Commissione a
spiegarci quanti lavori di regimazione della Dora devono essere
effettuati, dove e con quali criteri, perchè una volta varato un
provvedimento di ordine generale, al Consigliere sfugge il problema
del dettaglio. Se sono lavori compatibili con l'ambiente, con la
necessità di intervenire, va benissimo, se sono lavori che lasciano
un po' perplessi come quelli della zona di Montfleury, con
opportuni correttivi si possono anche esaminare con un diverso
stato d'animo.
PRESIDENTE:
Ha chiesto di parlare l'Assessore ai Lavori
Pubblici Fosson, ne ha facoltà.
FOSSON - (D.C.):
Ritengo di non ritirare la
deliberazione, ma di mandarla avanti.
Voglio fare alcune precisazioni: il progetto di cui si tratta,
che è stato appaltato a licitazione privata, è stato redatto
dall'Ing. Dupont su incarico dell'Amministrazione regionale. Lo
studio è stato fatto seriamente per oggettive esigenze di
salvaguardia dell'abitato a monte del capoluogo di Morgex.
La regimazione che è stata fatta all'altezza della città di
Aosta, un lavoro imponente per certi versi, era dovuta a precisi
motivi: di salvaguardia della città e di previsione della
costruzione della tangenziale. In effetti in quella zona sono stati
prelevati 200 mila mc di inerti, dei quali è stato tenuto conto e
che credo abbiano esaurito la potenzialità estrattiva della Dora,
almeno in questo tratto. Ora, e qui lo dico a memoria, in questo
tratto di Morgex, la potenzialità estrattiva conseguente a questi
lavori, se c'è, è assolutamente minima.
Sono disponibile a fare un discorso generale in Commissione, e
posso già anticipare, ma anzi penso di non anticipare niente perchè
i Consiglieri lo conosceranno se hanno esaminato il bilancio di
previsione del 1988, e se lo hanno raffrontato al bilancio di
previsione del 1987, che nel bilancio del 1987 erano previsti sui
capp. 28520 e 28530 10 miliardi e 17 miliardi rispettivamente,
quindi in totale 27 miliardi per regimazioni idrauliche di fiumi e
torrenti di competenza dei Lavori Pubblici. Nel bilancio di
previsione del 1988 sul capo 28530 ci sono soltanto più 10
miliardi, dei quali almeno due sono destinati alle sistemazioni di
frane e zone di smottamento. Quindi, superata la fase della grande
sistemazione della Dora all'altezza di Aosta, per il futuro ci
rendiamo conto che non è più necessario procedere ad ulteriori
grandi lavori, se non quelli strettamente necessari. In questa
ottica ci siamo mossi, in questa ottica abbiamo stabilito le cifre
del bilancio.
Con questo resta valida la mia accettazione dell'invito di
venire a discutere in Commissione di questi temi con una
documentazione e con una valutazione globale su tutte le aste
fluviali e torrentizie della Valle d'Aosta.
PRESIDENTE:
Ha chiesto di parlare il Consigliere Sandri,
ne ha facoltà.
SANDRI - (N.S.)
: Voterò contro questo provvedimento
perchè a mio parere manca di chiarezza contabile: se anche si fosse
ipotizzato sul progetto l'asportazione per fini commerciali di un
solo mc di inerti, questo doveva essere illustrato nella premessa e
nella parte deliberativa. Non essendo previsto questo ed avendo
avuto dalla dichiarazione dell'Assessore la conferma
dell'asportazione di un certo quantitativo di materiali inerti,
voterò contro e terrò informato l'Assessore che per qualsiasi altra
cosa si ritroverà di nuovo a discutere in quest'aula di materiali
inerti e del loro valore commerciale.
PRESIDENTE:
Pongo in votazione la ratifica della
deliberazione in oggetto:
ESITO DELLA VOTAZIONE
Presenti: 25;
Votanti: 25;
Favorevoli: 24;
Contrari: 1.
Il Consiglio approva
Oggetto n. 8629 in data 9 ottobre 1987:
Lavori
di ristrutturazione ed ampliamento scuola elementare e materna in
Chevrot in Comune di Gressan - Approvazione di perizia supplettiva
e di variante - Approvazione ed impegno di spesa - Approvazione di
nuovi prezzi - Domanda di proroga ultimazione lavori.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA - (P.C.I.):
Questa è una delibera piuttosto
strana, nel senso che si richiama un progetto di ristrutturazione
ed ampliamento della scuola elementare e materna di Chevrot, in
Comune di Gressan. Questo progetto prevedeva una spesa di 836
milioni, al netto del ribasso d'asta del 30%.
Si fa riferimento sempre in questa delibera, che alcuni mesi
dopo l'approvazione di questo progetto e il bando di appalto - si
passa da dicembre a maggio - c'è stata una perizia supplettiva di
225 milioni, che concerneva l'esecuzione di nuovi e maggiori lavori
per il completamento delle opere di cui sopra, per cui si
presuppone che si era fatto un progetto, che si era visto che
alcuni lavori non previsti andavano aggiunti, e si è già approvata
una perizia supplettiva. Arriviamo a novembre dello stesso anno e
ci si accorge -scrive l'Assessore nella delibera- in fase di
predisposizione dell'intervento concernente la ristrutturazione del
fabbricato esistente, che è stata riscontrata l'esistenza di
lesioni, sintomo di gravi carenze statiche, riconducibili
principalmente alla insufficienza delle fondazioni in relazione
alla natura limosa del terreno, attraversato tra l'altro da una
cospicua falda acquifera. Quindi si è fatto un progetto, al quale è
seguito un altro progetto di perizia, e al momento di cominciare a
lavorare ci si accorge che le fondazioni sono insufficienti e che
questa scuola si trova in una palude (natura limosa del terreno) e
addirittura una palude galleggiante perchè è attraversato da una
"cospicua falda acquifera". Si dice perciò: "Preso atto che è
assolutamente necessario ovviare a tale stato di cose, ma che un
intervento di consolidamento comporterebbe una spesa non inferiore
a quella di un rifacimento totale, con risultati però
qualitativamente inferiori "; in pratica si procede al rifacimento
integrale del tutto. Il risultato sono altri 580 milioni che vanno
aggiunti al miliardo precedente, cosicchè superiamo il miliardo e
600 milioni, che comportava già un appalto diverso da quello
iniziale.
Ma al di là di questo chiediamo all'Assessore: su questi
progetti, che lui per primo approva, che porta in Giunta e poi in
Consiglio per l'approvazione, che controllo fa? È possibile che, se
abbiamo un edificio che sorge su una palude, non se ne accorge
nessuno fin quando non si va lì con le ruspe?
PRESIDENTE:
Ha chiesto di parlare il Consigliere Sandri,
ne ha facoltà.
SANDRI - (N.S.)
: Non posso che associarmi alle parole del
Consigliere comunista Mafrica, perchè questa delibera ha una serie
di stranezze che non si comprendono.
Voglio citare altri due elementi. Nella relazione alla delibera
in oggetto si parla di "gravi carenze statiche riconducibili
principalmente alla insufficienza delle fondazioni in relazione
alla natura limosa del terreno, attraversato fra l'altro da una
cospicua falda acquifera;". In un'altra delibera del 1° maggio,
invece, la situazione è descritta in termini diversi; si fa
presente che "in fase esecutiva si è reso necessario provvedere ad
un maggiore approfondimento degli scavi rispetto al progetto,
nonchè alla realizzazione per le fondazioni di un plateone unico,
causa la presenza di un potente banco di limo sfuggito all'indagine
geologica".
Ho qui descrizioni diverse: falda acquifera, potente banco di
limo, scavi maggiori ..., cioè c'è una discrepanza fra queste
delibere. Può darsi che da maggio ad oggi la situazione si sia
evoluta, per cui per qualche motivazione il limo ha cambiato
caratteristiche, ma la cosa peggiore è che c'è stata una
responsabilità in questo caso non tanto dell'Amministrazione
regionale (in questo dissento dall'interpretazione data dal
Consigliere Mafrica) quanto dell'Amministrazione comunale di
Gressan, in quanto, se ho capito bene, il progetto è stato
commissionato e pagato dal Comune di Gressan.
Vorrei anche chiedere, visto che abbiamo istituito tramite il
piano FRIO tutto un discorso di lavoro con i Comuni per migliorare
la loro capacità, di informarsi presso il Comune per sapere come
mai ha preso per buono questo tipo di progetto e ce lo ha
presentato in queste condizioni. Da questo punto di vista, il
lavoro iniziato dalla Pubblica Istruzione forse potrebbe avere dei
risvolti economicamente validi perchè la zona in cui insiste questa
scuola ha da sempre avuto un determinato toponimo, e se seguissimo
di più le indicazioni delle ricerche toponomastiche, forse faremmo
meno "gavate" dal punto di vista dei lavori pubblici. È ancora
peggiore che questo si debba riferire ad un progetto fatto
dall'Amministrazione comunale del Comune interessato.
Chiederei che si facesse un richiamo al Comune di Gressan perchè
sicuramente c'è stata una disattenzione grave, che si è ripetuta
due volte, nel senso che è stata fatta la scuola, era già stato
fatto un ampliamenti negli anni '70, e solo al terzo ampliamento ci
siamo resi conto che le fondamenta non c'erano.
PRESIDENTE:
Ha chiesto di parlare il Consigliere
Torrione, ne ha facoltà.
TORRIONE - (P.S.I.):
Non sto a ripetere quanto hanno già
detto i colleghi, l'unica cosa che vorrei sapere è il nome del
progettista, perchè ne farei oggetto di una particolare menzione in
un Albo d'Oro dei progettisti valdostani ... arch. Lale ... È
partito "un socialista" dai banchi democristiani, era riferito a
questo Lale qui? Non mi sembra di avere un Lale socialista fra gli
architetti...
Vorrei capire come mai la disattenzione di un progettista sia
potuta passare attraverso il vaglio di due amministrazioni: quella
del Comune di Gressan e quella dell'Amministrazione regionale.
PRESIDENTE:
Ha chiesto di parlare l'Assessore ai Lavori
Pubblici Fosson, ne ha facoltà.
FOSSON - (D.C.):
In effetti, il progetto che ci è stato
fornito dal Comune di Gressan aveva certe previsioni; sulla base di
queste previsioni, nel merito delle quali, è ovvio, sia
l'Amministrazione comunale che l'Amministrazione regionale possono
entrare fino ad un certo punto, il progetto prevedeva l'ampliamento
della scuola e la sistemazione dell'ala di edificio esistente.
Quindi, una prima perizia suppletiva si è avuta per le fondazioni
dell'ala nuova, perchè al momento dell'apertura degli scavi c'era
una coltre di un certo spessore di limo, che richiedeva la platea
(che è stata riprogettata al momento dell'apertura degli scavi), e
la presenza di una falda acquifera.
La successiva fase di ristrutturazione dell'ala esistente è
stata tale per cui nell'ala esistente c'erano delle lesioni
cospicue, e si è deciso di demolirla e rifarla, rifacendo anche le
fondazioni che, così come erano state eseguite a suo tempo, si
rivelavano insufficienti.
Da un punto di vista generale è opportuno fare una riflessione e
ritenere che ogni qualvolta si procede alla ristrutturazione di un
edificio, sia esso scolastico o di altro tipo, si debba porre la
massima attenzione alle sue condizioni statiche. Tante volte, per
recuperare un edificio nella ipotesi di spendere meno, si finisce
per spendere di più. Tutto sommato è più conveniente, quando
l'edificio non abbia particolare valore storico, prevedere fin
dall'inizio la sua demolizione e la sua ricostruzione.
Qui c'è una mancanza all'inizio, cui abbiamo ovviato con queste
due perizie suppletive; siamo certi che il risultato finale sarà
accettabile e soddisfacente per gli anni futuri.
PRESIDENTE:
Ha chiesto di parlare il Consigliere Sandri,
ne ha facoltà.
SANDRI - (N.S.):
Non ho sentito da parte dell'Assessore
parlare di un impegno verso il Comune di Gressan.
PRESIDENTE:
Ha chiesto di parlare l'Assessore ai Lavori
Pubblici Fosson, ne ha facoltà.
FOSSON - (D.C.):
Non è tanto il Comune di Gressan
responsabile quanto chi ha fornito dei dati al progettista; ci sono
delle valutazioni sul terreno, sulle quali il progettista si è
basato.
PRESIDENTE:
Ha chiesto di parlare il Consigliere Sandri,
ne ha facoltà.
SANDRI - (N.S.):
Non penso che si debba proporre l'Albo
d'Oro anche per il geologo ... Non so di chi sia la responsabilità,
sicuramente tutto il progetto si può dichiarare una pessima storia
possibilmente da evitare in futuro.
Continuo a dire, pur astenendomi su questa delibera, che la cosa
importante è prevedere degli interventi per il futuro; sarebbe
interessante che l'Assessore comunicasse al Comune di Gressan quali
problemi sono venuti fuori dal loro progetto, coinvolgendolo anche
nella responsabilità di verificare sia i dati forniti al
progettista sia il progetto finale.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA - (P.C.I.):
L'Assessore ha forse l'autocritica
facile e ogni volta riconosce che è stato fatto un errore; a quel
punto non resta che prenderne atto e si spera che non si ripeta
più.
Ci asteniamo perché il nostro interesse è sottolineare, durante
la ratifica, eventuali errori commessi dalla amministrazione,
proprio perchè in futuro non si ripetano.
PRESIDENTE:
Pongo in votazione la ratifica della
deliberazione in oggetto:
ESITO DELLA VOTAZIONE
Presenti: 21;
Votanti: 15;
Favorevoli: 15;
Astenuti: 6 (Baldassarre, Breuvé, Dolchi, Mafrica, Pascale
Torrione)
Il Consiglio approva
Oggetto n. 8634 in data 9 ottobre 1987
: Lavori
di pavimentazione in conglomerati bituminosi della strada in
località Amérique in Comune di Quart - Appalto dei lavori mediante
licitazione privata - Approvazione ed impegno di spesa.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA - (P.C.I.):
Solo per sapere come mai si spende
adesso per la pavimentazione della strada; nel progetto complessivo
non era prevista l'asfaltatura della strada, abbiamo forse fatto
una strada senza prevederne l'asfaltatura?
PRESIDENTE:
Pongo in votazione la ratifica della
deliberazione in oggetto:
ESITO DELLA VOTAZIONE
Presenti: 22;
Votanti: 21;
Favorevoli: 21;
Astenuti: 1 (Sandri)
Il Consiglio approva
Oggetto n. 8730 in data 9 ottobre 1987
: Lavori
di sistemazione e manutenzione a stabili di proprietà regionale -
Esecuzione dei lavori in economia diretta - Approvazione ed impegno
di spesa.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA - (P.C.I.):
Nella delibera non si fa alcun cenno
agli stabili di cui trattasi; vorrei dei chiarimenti in merito.
PRESIDENTE:
Ha chiesto di parlare l'Assessore ai Lavori
Pubblici Fosson, ne ha facoltà.
FOSSON - (D.C.):
Sono una serie di lavori frammentari su
stabili di proprietà regionale, non ho difficoltà a fornire
l'elenco di tutti i piccoli interventi che, sulla base della
delibera, vengono fatti.
PRESIDENTE:
Pongo in votazione la ratifica della
deliberazione in oggetto:
ESITO DELLA VOTAZIONE
Presenti: 22;
Votanti: 22;
Favorevoli: 22.
Il Consiglio approva all'unanimità
Oggetto n. 8771 in data 16 ottobre 1987:
Opere
di inerbimento interessanti diverse piste forestali in vari Comuni
della Regione - Appalto a licitazione privata - Approvazione ed
impegno di spesa.
PRESIDENTE:
Pongo in votazione la ratifica della
deliberazione in oggetto:
ESITO DELLA VOTAZIONE
Presenti: 22;
Votanti: 22;
Favorevoli: 22.
Il Consiglio approva all'unanimità
Oggetto n. 8968 in data 16 ottobre 1987:
Approvazione ed impegno di spesa di lire 181.852.000 per
l'esecuzione di lavori di ultimazione del restauro dell'ex Chiesa
Saint-Bénin in Comune di Aosta - Esecuzione dei lavori in economia
diretta.
PRESIDENTE:
Ha chiesto di parlare il Consigliere
Torrione, ne ha facoltà.
TORRIONE - (P.S.I.):
Ho due osservazioni da fare su
questa deliberazione: innanzitutto voglio compiacermi perchè la
chiesa di Saint-Bénin sarà presto restituita all'antico splendore,
perlomeno per quanto riguarda i lavori di ristrutturazione interna
e di bonifica, nel senso che sono stati fatti anche degli
interventi di consolidamento di alcune parti. La cosa che mi
preoccupa è la parte esterna, perchè ho visto togliere i ponteggi,
mentre si poteva prevedere a mio avviso la tinteggiatura della
facciata senza riappaltare in un secondo tempo ad un'altra impresa
questi lavori.
L'altra considerazione riguarda l'area esterna al Saint-Bénin,
perchè ho visto una sistemazione che a me è sembrata molto
provvisoria, con dei blocchetti autobloccanti che mal si adattano
con la caratteristica dell'ambiente, per quanto riguarda il
passaggio che porta all'entrata del Saint-Bénin, e altre
manchevolezze a cui, se fossero state considerate al momento in cui
il cantiere era ancora aperto, forse si poteva porre rimedio.
Faccio riferimento a quella sorta di fontana che quelli che sono
vecchi come me si ricordano ancora: ai tempi del buonanima Benito
c'era una fontana nella zona in cui adesso c'è un tentativo di
aiuola verde, con in mezzo un busto di Bonifacio Festaz.
Mi permetto di chiedere all'Assessore perchè questi lavori non
sono stati effettuati, e faccio una proposta, visto che la
sistemazione esterna ancora non è stata effettuata: per quanto
riguarda quell'aiuola (alludo all'ex fontana) è possibile prevedere
una sistemazione di tipo diverso, più consona all'ambiente, che si
adatti alla importanza, al prestigio dell'opera di
ristrutturazione, e soprattutto al prestigio della Chiesa di
Saint-Bénin?
Ho visto che la stele di Mastroianni è stata collocata
provvisoriamente nell'area dell'ex birreria, a fianco del Teatro
Romano; proporrei alla Giunta di spostare quel busto di Bonifacio
Festaz accanto a quello di De Tillier nei giardini antistanti la
Regione, e collocare la stele di Mastroianni in quell'ambito vicino
al Saint-Bénin. Questa soluzione può dare una collocazione
dignitosa a quella scultura che ha un pregio e non contrasta con il
fatto che alle spalle la struttura avrebbe un edificio di prestigio
come il Saint-Bénin.
Aspetto una risposta dall'Assessore.
PRESIDENTE:
Ha chiesto di parlare l'Assessore al Turismo,
Urbanistica e Beni Culturali Lanièce, ne ha facoltà.
LANIECE - (D.C.):
Per quanto concerne la tinteggiatura
esterna del Saint-Bénin, non è stata effettuata ancora in quanto si
stanno ultimando i tipi di intervento per rendere tutto il
complesso omogeneo, quindi ci sono degli studi da fare sui colori,
sui tipi di intervento.
C'era la premura di sistemare l'interno della chiesa per aprire
la mostra su Italo Mus, che dovrebbe essere inaugurata alla metà di
dicembre. Sono stati già consolidati i fregi delle finestre e dei
cornicioni, saranno tinteggiati quando sarà ultimato questo studio,
quindi nel corso del 1988 sarà effettuata la tinteggiatura.
Per quanto riguarda l'aiuola, è previsto di ridisegnare tutta
l'area; in merito allo spostamento della statua di Bonifacio Festaz
per sostituirla con la stele, è una proposta che esamineremo in
Giunta.
PRESIDENTE:
Pongo in votazione la ratifica della
deliberazione in oggetto:
ESITO DELLA VOTAZIONE
Presenti: 22;
Votanti: 22;
Favorevoli: 22.
Il Consiglio approva all'unanimità
Oggetto n. 9011 in
data
23 ottobre 1987:
Lavori di costruzione di un impianto di irrigazione a pioggia
computerizzato in località Pieplan-Ville del Comune di Allein -
Appalto dei lavori a licitazione privata - Approvazione ed impegno
di spesa.
PRESIDENTE:
Ha chiesto di parlare il Consigliere Sandri,
ne ha facoltà.
SANDRI - (N.S.):
Volevo conoscere qualche dato sul
reddito agrario prodotto in questa zona, nel senso che l'impegno di
spesa che l'Assessore ci propone - e a mio parere ci sarebbe da
eccepire sul fatto che ci fosse una urgenza di approvazione di
questa delibera - è così alto che non so quanto possa in effetti
essere redditizio in termini di costi/benefici rispetto al reddito
prodotto da questo territorio del Mont Saron in Comune di
Allein.
Ho qualche dubbio, per cui mi piacerebbe conoscere il reddito
prodotto in questa zona legato alle attività agricole, beneficiate
dall'impianto di irrigazione a pioggia, quindi legate
sostanzialmente al foraggio.
In secondo luogo vorrei conoscere le ragioni dell'urgenza di
questa delibera, in quanto messe insieme con le successive
testimoniano un lavoro preparatorio non certo di un giorno o due, e
quindi un progetto programmatico di fare questi interventi; il
fatto che poi sia stata deliberata l'urgenza resta del tutto
incomprensibile.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA - (P.C.I.):
Qui ci sono quattro impianti di
irrigazione computerizzati; è interessante che anche in questo
campo le nuove tecnologie possano entrare. Posso immaginare in cosa
consista, però vorrei avere delle informazioni più precise sui
vantaggi portati dalla computerizzazione in questo campo, e vorrei
anche avere, se possibile, delle notizie rispetto al differenziale
di costi fra un impianto a pioggia tradizionale e un impianto che
ha queste nuove caratteristiche.
PRESIDENTE:
Ha chiesto di parlare l'Assessore
all'Agricoltura, Foreste ed Ambiente Naturale Perrin, ne ha
facoltà.
PERRIN - (U.V.):
Pour répondre à M. Sandri quant à
l'urgence, ces quatre délibérations sont parvenues au Conseil par
erreur, parce qu'elles font partie de ce plan sur l'irrigation que
le Conseil a déjà voté et auquel M. Sandri avait donné sa voix
favorable.
Il est difficile maintenant fournir a M. Sandri des données sur
la rente, donc faire un rapport économique entre la dépense pour
ces installations et la rente. Je dois avouer que, si en
agriculture on faisait toujours un rapport dépense/rente,
probablement nous ferions très peu de choses. Comme d'ailleurs les
délibérations disent, les dépenses pour une installation
d'irrigation à pluie sont suffisamment importantes, toutefois on ne
peut pas faire ce type de raisonnement, parce qu'au delà de la
rente spécifique et donc de l'augmentation de fourrage qu'une telle
installation permet d'avoir, il y a d'autres choses qui vont à
faveur de ce genre d'intervention. Le fait d'arriver à des
installations d'irrigation à pluie, permet de récupérer du terrain
désormais abandonné, puisque nous savons malheureusement que le
problème du vieillissement de la population agricole existe, et il
y a l'abandon de les prairies. Donc il y a déjà là une valeur, non
seulement, mais cela permet aussi de maintenir le paysage. Si un
compte doit etre fait, il doit considérer aussi les aspects que je
viens de mentionner.
Pur ce qui concerne les installations fonctionnant au moyen d'un
système électronique, il y a déjà un exemple qui marche très bien
dans la zone de Diemoz, construit par l'Assessorat pour le
Consortium du Ru de Val; au niveau de dépense, les installations
s'équivalent,parce que, s'il est vrai qu'ici il y a les frais pour
le calculateur, il y a une récupération pour ce qui concerne tout
l'appareillage qui, n'étant plus manoeuvré par la main de l'homme,
a un coût inférieur.
D'or en avant pour les grandes installations il faudra procéder
vers ce système, qui entre autres fait diminuer la main-d'oeuvre
nécessaire pour le fonctionnement de l'installation elle-même.
PRESIDENTE:
Ha chiesto di parlare il Consigliere
Torrione, ne ha facoltà.
TORRIONE - (P.S.I.):
Volevo solo fare una raccomandazione
all'Assessore, e mi riferisco ad una perizia geologica fatta per il
Comune di Aosta, sulla collina, dove una delle cause dello stato di
degrado dell'ambiente era determinata anche dall'installazione di
certi impianti di irrigazione a pioggia. Il dilavamento delle acque
era dovuto a questo tipo di fenomeno, tanto che nella perizia si
sconsigliava il Comune per il futuro di irrigare i prati con questo
sistema, e lo si indirizzava verso un tipo di irrigazione più
tradizionale.
Non conosco la realtà di questi ambiti territoriali, ma non
sarebbe più cautelativo, visto che le estensioni sono così vaste,
far precedere il tutto da una perizia che serva a dimostrare che
sul piano idrogeologico non ci sono dei problemi per quanto
riguarda l'installazione di questi tipi di impianti, visto e
considerato che un perizia geologica, per quanto riguarda il Comune
di Aosta, ne sconsiglia l'utilizzazione nell'ambito della
collina?
Se esiste un problema di questo tipo, visto che si tratta di
interventi per oltre cinque miliardi in questa tornata di
deliberazioni, chiedo se è possibile, prima della installazione,
far precedere il tutto da uno studio che garantisca che, dal punto
di vista geologico, questo impianto non avrà dei riflessi
negativi.
PRESIDENTE:
Ha chiesto di parlare il Consigliere Sandri,
ne ha facoltà.
SANDRI - (N.S.):
Prendo atto della dichiarazione
dell'Assessore sul problema dell'urgenza; per quanto riguarda il
problema della 'rentabilité', nessuno ha messo in dubbio il fatto
che questi interventi in agricoltura, come per altri servizi,
debbano essere attivi, era importante però giustificare queste cose
nella delibera.
Mi associo con quanto detto dal Consigliere Torrione, perchè al
Comune di Aosta giace una perizia tecnica che ho visto anche io e
che è stata distribuita al Consiglio circoscrizionale della
collina, in quanto interessante quell'area, in cui è detto con
estrema chiarezza quanto riferito dal Consigliere Torrione.
La Presidenza della Giunta si è impegnata a verificare quanto è
contenuto nella perizia, ed è importante saperlo, anche per
conoscenza nostra.
PRESIDENTE:
Pongo in votazione la ratifica della
deliberazione in oggetto:
ESITO DELLA VOTAZIONE
Presenti: 25;
Votanti: 25;
Favorevoli: 25.
Il Consiglio approva all'unanimità
Oggetto n. 9012 in data 23 ottobre 1987
: Lavori
di costruzione del 1° lotto dell'impianto di irrigazione a pioggia
computerizzato nella collina di Gressan - Appalto dei lavori a
licitazione privata - Approvazione ed impegno di spesa.
PRESIDENTE:
Pongo in votazione la ratifica della
deliberazione in oggetto:
ESITO DELLA VOTAZIONE
Presenti: 25;
Votanti: 25;
Favorevoli: 25.
Il Consiglio approva all'unanimità
Oggetto n. 9014 in data 23 ottobre 1987:
Esecuzione lavori di costruzione del 1° lotto dell'impianto di
irrigazione a pioggia computerizzato nel comprensorio del Ru de
Joux del Comune di Verrayes - Appalto dei lavori a licitazione
privata - Approvazione ed impegno di spesa.
PRESIDENTE:
Pongo in votazione la ratifica della
deliberazione in oggetto:
ESITO DELLA VOTAZIONE
Presenti: 25;
Votanti: 25;
Favorevoli: 25.
Il Consiglio approva all'unanimità
Oggetto n. 9015 in data
23
ottobre
1987:
Lavori di costruzione di un impianto di
irrigazione a pioggia computerizzato nel comprensorio di Goletta e
di Banquette del Comune di Nus - Appalto dei lavori a licitazione
privata - Approvazione ed impegno di spesa.
PRESIDENTE:
Pongo in votazione la ratifica della
deliberazione in oggetto:
ESITO DELLA VOTAZIONE
Presenti: 25;
Votanti: 25;
Favorevoli: 25.
Il Consiglio approva all'unanimità
Oggetto
n.
9039 in data 23 ottobre
1987:
Appalto a licitazione privata dei lavori di
costruzione del III° tronco - dalla Sez. 33 alla Sez. 71 - della
pista forestale di accesso alle proprietà comunali nella località:
"Boussolousa-Chasteller-Farettaz", in Comune di Fontainemore -
Approvazione ed impegno di spesa.
PRESIDENTE:
Pongo in votazione la ratifica della
deliberazione in oggetto:
ESITO DELLA VOTAZIONE
Presenti: 25;
Votanti: 25;
Favorevoli: 24;
Contrari: 1.
Il Consiglio approva
Oggetto n. 9042 in data 23 ottobre 1987:
Esecuzione in economia diretta di opere di difesa da valanghe e
sistemazione idraulica nelle località Fenille, Rovenaud, Dégioz,
Bien del Comune di Valsavarenche.
PRESIDENTE:
Ha chiesto di parlare il Consigliere Sandri,
ne ha facoltà.
SANDRI - (N.S.):
Volevo conoscere dall'Assessore la
localizzazione di questi interventi per quanto riguarda i confini
del parco nazionale del G. Paradiso, e se c'è stata un'azione
concordata con l'Ente Parco.
PRESIDENTE:
Ha chiesto di parlare l'Assessore
all'Agricoltura, Foreste ed Ambiente Naturale Perrin, ne ha
facoltà.
PERRIN - (U.V.):
S'il y a effectivement une partie de ces
travaux qui ont été faits à l'intérieur des limites du parc, la
réponse est naturelle; M. Sandri sait très bien que il est
extremement difficile travailler à l'intérieur du parc sans son
consentement, et donc les travaux qui ont été faits à l'intérieur
du parc ont été concordés et approuvés par le parc.
PRESIDENTE:
Ha chiesto di parlare il Consigliere Sandri,
ne ha facoltà.
SANDRI - (N.S.):
Vorrei chiedere all'Assessore di
scrivere questa precisazione nella premessa della delibera, perchè
è determinante per esprimere un parere favorevole o contrario in
merito.
PRESIDENTE:
Pongo in votazione la ratifica della
deliberazione in oggetto:
ESITO DELLA VOTAZIONE
Presenti: 25;
Votanti: 24;
Favorevoli: 24;
Astenuti: 1 (Sandri)
Il Consiglio approva
Oggetto n. 9055 in data 23 ottobre 1987:
Lavori
di costruzione dell'acquedotto intercomunale Ayas-Brusson - 4°
lotto 1° stralcio - Appalto dei lavori a licitazione privata -
Approvazione ed impegno di spesa.
PRESIDENTE:
Pongo in votazione la ratifica della
deliberazione in oggetto:
ESITO DELLA VOTAZIONE
Presenti: 26;
Votanti: 26;
Favorevoli: 26.
Il Consiglio approva all'unanimità
Oggetto n. 9057 in data
23
ottobre
1987:
Lavori di pronto intervento ripristino difese
spondali Torrente Lys, nel tratto a valle della passerella di
Ciefler in Comune di Gressoney-La-Trinité - Esecuzione dei lavori
in economia diretta - Approvazione ed impegno di spesa.
PRESIDENTE:
Pongo in votazione la ratifica della
deliberazione in oggetto:
ESITO DELLA VOTAZIONE
Presenti: 27;
Votanti: 26;
Favorevoli: 26;
Astenuti: 1 (Sandri)
Il Consiglio approva
Oggetto n. 9072 in data
23
ottobre
1987:
Fornitura di arredi per il refettorio della scuola
media di Gignod in località Variney - Approvazione ed impegno di
spesa.
PRESIDENTE:
Ha chiesto di parlare il Consigliere Sandri,
ne ha facoltà.
SANDRI - (N.S.)
: Volevo chiedere all'Assessore Fosson in
base a quale procedura le ditte elencate sono state ritenute
idonee, se cioè esiste un albo dei fornitori dei Lavori Pubblici o
dell'Amministrazione regionale, e in base a quali criteri sia stata
fatta questa scelta.
PRESIDENTE:
Ha chiesto di parlare l'Assessore ai Lavori
Pubblici Fosson, ne ha facoltà.
FOSSON - (D.C.):
Esiste un albo dei fornitori, comunque
sono le maggiori ditte operanti sulla piazza di Aosta; sulla base
di questo sono state invitate quelle che sono elencate.
Faccio notare che si tratta di una gara per un importo di lavoro
intorno ai venti milioni, quindi non è richiesta espressamente la
pubblicità, che normalmente viene fatta per appalti che superano i
715 milioni.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA - (P.C.I.):
Con riferimento alla deliberazione n.
9073, vorrei sapere quando era stata arredata in precedenza la
scuola e quanti anni sono passati perchè questi materiali siano
ormai inservibili.
PRESIDENTE:
Ha chiesto di parlare l'Assessore ai Lavori
Pubblici Fosson, ne ha facoltà.
FOSSON - (D.C.):
Non ricordo bene adesso, comunque mi
pare che risalga a quattro o cinque anni fa.
PRESIDENTE:
Pongo in votazione la ratifica della
deliberazione in oggetto:
ESITO DELLA VOTAZIONE
Presenti: 27;
Votanti: 27;
Favorevoli: 27.
Il Consiglio approva all'unanimità
Oggetto n. 9073 in data 23 ottobre 1987:
Sostituzione di arredi del refettorio della scuola media di
Gignod in località Variney - Approvazione ed impegno di
spesa.
PRESIDENTE:
Ha chiesto di parlare il Consigliere Sandri,
ne ha facoltà.
SANDRI - (N.S.)
: Volevo conoscere il significato delle
cancellature nel preventivo che è stato allegato alla
deliberazione.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA - (P.C.I.):
In questa delibera è scritto "alla
sostituzione dei tavoli, delle sedie e di arredi complementari del
refettorio, in stato di pessima conservazione ed ormai praticamente
inservibili". Siccome non mi risulta che per tutte e scuole, a 4 -
5 anni dall'acquisto degli arredi sia tutto da sostituire, mi
chiedevo se ci fosse qualche ragione particolare per questa
sostituzione.
PRESIDENTE:
Ha chiesto di parlare l'Assessore ai Lavori
Pubblici Fosson, ne ha facoltà.
FOSSON - (D.C.):
Non ci sono ragioni particolari per la
sostituzione, solamente erano arredi obsoleti e probabilmente sono
stati trattati in maniera particolare dai ragazzi.
Sulle cancellature, mi riservo di esaminare il documento in
separata sede, non vorrei che fossero sottolineature.
PRESIDENTE:
Ha chiesto di parlare il Consigliere Sandri,
ne ha facoltà.
SANDRI - (N.S.):
Non credo che fosse un obbligo tassativo
dell'Assessore allegare questo preventivo, lo ha fatto, ma ciò ha
suscitato dei problemi.
Questo preventivo differisce da quello presentato in premessa,
in cui si dice che la ditta ha vinto con un preventivo di L.
20.812.000, mentre qui abbiamo un prospetto in cui ci sono 30
tavoli per 5 milioni, 180 sedie per 7 milioni, 2 tavoli in legno
massiccio (poi cancellati), oppure due tavoli riunioni per 1
milione 960 mila, però la cifra di L. 20.812.000 non sono riuscito
a trovarla.
PRESIDENTE:
Ha chiesto di parlare l'Assessore ai Lavori
Pubblici Fosson, ne ha facoltà.
FOSSON - (D.C.):
Se sommiamo le seguenti cifre:
5.940.000, 7.380.000, 1.960.000, 712.000, 4.820.000, otteniamo L.
20.812.000. I componenti di arredo cancellati non sono stati
acquistati.
PRESIDENTE:
Pongo in votazione la ratifica della
deliberazione in oggetto:
ESITO DELLA VOTAZIONE
Presenti: 27;
Votanti: 26;
Favorevoli: 26;
Astenuti: 1 (Sandri)
Il Consiglio approva
Oggetto n. 9075 in data 23 ottobre 1987:
Lavori
di sistemazione delle balconate lato sud del Presidio Ospedaliero
di Viale Ginevra 3 - Aosta - Approvazione del progetto esecutivo -
Aggiudicazione mediante trattativa privata all'impresa I. C. E. A.
s. a. s. di Bassino Geom. Carlo & C., con sede in Quart (AO) -
Approvazione di spesa.
PRESIDENTE:
Ha chiesto di parlare il Consigliere Sandri,
ne ha facoltà.
SANDRI - (N.S.):
Volevo sapere in che data è stato
nominato il Direttore Lavori di questo appalto e il parere espresso
dal Mauriziano su questo tipo di lavori e sul tipo di lavoro
scelto.
PRESIDENTE:
Ha chiesto di parlare il Consigliere
Baldassarre, ne ha facoltà.
BALDASSARRE - (P.S.D.I.):
Ho seguito con attenzione
l'approvazione di queste delibere; in modo particolare la prima
delibera per la quale il Consigliere Sandri chiedeva spiegazioni e
il conseguente rinvio, richiesta respinta dall'Assessore Fosson.
Non si capisce perchè si vuole espropriare il Consiglio regionale
delle sue competenze. Il Consiglio regionale per approvare un
provvedimento deve essere messo a conoscenza di tutti gli elementi,
e in quella delibera mancavano gli elementi necessari.
La deliberazione successiva riguardava una perizia suppletiva
inerente i lavori che erano stati fatti nella Dora, si vede che
l'acqua era deviata affondando un edificio in costruzione, per cui
si è passati ad un perizia suppletiva, all'appalto e ad una
successiva perizia suppletiva, come se niente fosse.
Qualcuno ha detto una malignità: forse l'architetto era
socialista, ma forse voleva dire che dietro a quell'impresa c'era
un esponente del partito socialista.
Chiusa questa parentesi, arriviamo a questa delibera; vorrei
sapere dall'Assessore perchè ricorre alla trattativa privata: la
legge prevede il ricorso alla trattativa privata quando esiste
l'urgenza, dimostrabile con i fatti, oppure quando si tratta di
lavoro di particolare interesse architettonico. Qui non ci troviamo
di fronte a nessuna delle due ipotesi; c'è una delibera del
febbraio 1987 in cui si era deciso di fare questo tipo di lavoro,
oggi siamo al novembre del 1987, non sussiste l'urgenza, a meno che
non vi si faccia ricorso volutamente. Questo è il mio dubbio.
Quindi per questi lavori bisognava procedere con una licitazione
privata e non con una trattativa privata.
Poi si interviene su una struttura di cui ancora non si sa chi
sia il proprietario, se la Regione o il Mauriziano, e si continua
ad intervenire su questa struttura.
In questa delibera non c'è l'urgenza: mi si deve spiegare se
questa balconata è pericolante, e se questo fosse vero, allora era
pericolante anche nel febbraio 1987, allora c'era l'urgenza, e
allora si poteva al limite ricorrere a deliberare d'urgenza. Invece
si sono fatti passare sette mesi, per poi ricorrere all'urgenza,
che a mio avviso non è giustificabile, e quindi non è
giustificabile la trattativa privata.
Mi sono permesso di fare questa osservazione dopo avere seguito
con molta attenzione e preoccupazione le varie delibere; anche in
questo caso si cerca di espropriare il Consiglio delle sue
competenze. Non tolleriamo questo atteggiamento, non voterò questa
delibera, di cui si assume tutta la responsabilità l'Assessore.
PRESIDENTE:
Ha chiesto di parlare l'Assessore ai Lavori
Pubblici Fosson, ne ha facoltà.
FOSSON - (D.C.):
Per quanto riguarda questa deliberazione
relativa alle balconate dell'ospedale, era nota la situazione di
balconate pericolanti. Addirittura avevamo provveduto a puntellarle
e a pagare il nolo dei ponteggi, quindi il lavoro sicuramente era
urgente e andava fatto, al di là di quella che può essere
l'opinione del Mauriziano o di altre valutazioni. Occorre superare
una situazione negativa che fra l'altro si è verificata anche a
monte, sul modo di ristrutturare questa balconate, ed è forse per
questo che il tempo si è protratto oltre quello che era logico
aspettarsi.
Faccio notare che non è stata fatta trattativa privata con una
impresa sola, sono state invitate cinque imprese, che sono quelle
attualmente operanti all'interno dell'area ospedaliera. Fra queste,
ha vinto l'impresa ICEA con il ribasso del 18% e a questa sono
stati aggiudicati i lavori. I lavori sono diretti dai funzionari
dell'Assessorato ai Lavori Pubblici.
PRESIDENTE:
Ha chiesto di parlare il Consigliere Sandri,
ne ha facoltà.
SANDRI - (N.S.):
Voterò a favore di questa delibera
perchè l'urgenza è conosciuta. Ripeto però che sarebbe sempre
opportuno, conoscendo la storia, informare il Mauriziano e scrivere
in delibera che si è informato il Mauriziano dei lavori che sono
stati fatti su uno stabile che è di sua proprietà.
PRESIDENTE:
Pongo in votazione la ratifica delle
deliberazione in oggetto:
ESITO DELLA VOTAZIONE
Presenti: 28;
Votanti: 24;
Favorevoli: 24;
Astenuti: 4 (Baldassarre, Breuvé, Pascale e Torrione)
Il Consiglio approva
Oggetto n. 9093 in data 23 ottobre 1987:
Lavori
di sistemazione ed ampliamento del municipio di Introd -
Approvazione stato finale.
PRESIDENTE:
Pongo in votazione la ratifica della
deliberazione in oggetto:
ESITO DELLA VOTAZIONE
Presenti: 28;
Votanti: 28;
Favorevoli: 28.
Il Consiglio approva all'unanimità
Oggetto n. 9125 in data 23 ottobre 1987:
Determinazione delle entità e delle modalità di presentazione
delle garanzie finanziarie previste per il rilascio
dell'autorizzazione alle attività di smaltimento dei rifiuti
tossici e nocivi.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA - (P.C.I.):
Vorrei avere delle informazioni su
questa deliberazione, perchè nelle premesse è scritto:
"Considerato che la Regione non ha ancora provveduto ad emanare
le norme integrative di attuazione del D.P.R. 915/82".
Vorrei
sapere che intenzioni ci sono e vorrei capire perchè si parte prima
dalla previsione delle garanzie finanziarie che devono avere le
ditte che raccolgono rifiuti, rispetto alla previsione di come
avviene questo smaltimento.
PRESIDENTE:
Ha chiesto di parlare l'Assessore alla Sanità
ed Assistenza Sociale Voyat, ne ha facoltà.
VOYAT - (U.V.):
È l'identificazione delle zone su cui
vengono fatti questi depositi, ma c'è necessità impellente di far
versare delle cauzioni o delle fideiussioni da parte di queste
ditte di autotrasporti, perchè se in futuro dovesse succedere
qualcosa, devono pagare.
Per quanto riguarda l'identificazione delle zone per vedere dove
devono essere fatte queste discariche, una zona è già stata
individuata e la Commissione sta esaminando con il Comune di Arvier
se è possibile installarla in quel luogo.
Altre piccole zone sono quelle di deposito delle batterie, dei
fanghi dell'ospedale, che sono invece già delimitate ben
precisamente. Ci sono altre discariche che non sono state ancora
individuate, e verranno fatte al più presto.
Si dà atto che alle ore 17,18 riassume la Presidenza il
Presidente BONDAZ.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA - (P.C.I.):
Continuo a rimanere dell'opinione che
prima di pensare a come pagare eventuali danni causati da rifiuti
tossici e nocivi, sia opportuno avere idea di dove vanno a finire,
di come vengono smaltiti questi rifiuti.
Non votiamo questa delibera perchè non abbiamo ancora deliberato
come avverrà lo smaltimento dei rifiuti tossici e nocivi in questa
Regione, ed a me pare non opportuno che ci si preoccupi già prima
di come far pagare eventuali danni, rispetto all'evitare che i
danni ci siano.
PRESIDENTE:
Pongo in votazione la ratifica della
deliberazione in oggetto:
ESITO DELLA VOTAZIONE
Presenti: 29;
Votanti: 23;
Favorevoli: 23;
Astenuti: 6 (Bajocco, Cout, Dolchi, Mafrica, Millet e
Sandri)
Il Consiglio approva
Oggetto n. 9236 in data
23
ottobre
1987:
Acquisto di arredi per la piscina e gli spogliatoi
della scuola media di Gignod in località Variney - Approvazione ed
impegno di spesa.
PRESIDENTE:
Pongo in votazione la ratifica della
deliberazione in oggetto:
ESITO DELLA VOTAZIONE
Presenti: 29;
Votanti: 29;
Favorevoli: 29.
Il Consiglio approva all'unanimità
