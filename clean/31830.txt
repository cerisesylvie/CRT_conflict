Classificazione
ASSISTENZA SOCIALE
Politiche giovanili



Oggetto del Consiglio n. 715 del 23 settembre 2009 - Resoconto
OGGETTO N. 715/XIII - Interrogazione: "Attuazione del Piano
di interventi per la realizzazione di progetti in favore dei
giovani".
Interrogazione
Richiamata la delibera di Giunta n. 2194 del 7 agosto 2009
con la quale vengono approvati 16 progetti in favore dei giovani
per un costo complessivo di circa 80 mila euro, salvo
l'approvazione di ulteriori progetti, la cui istruttoria è al
momento sospesa per approfondimenti;
Constatato che i progetti ammessi al finanziamento soddisfano
i requisiti contenuti nel "Piano di intervento per l'attuazione di
progetti in favore dei giovani", allegato alla deliberazione n.
1346 del 15 maggio 2009;
Preso atto che nel 2008 tali progetti hanno prodotto secondo
l'Assessorato risultati decisamente positivi in merito alla qualità
e all'impatto sul territorio nel quale si sono svolti, come
ricordato nella premessa all'allegato alla delibera 1346
soprarichiamata;
Considerato che tali progetti sono finalizzati alla
promozione del protagonismo tra i giovani nel campo culturale e
sociale;
i sottoscritti Consiglieri regionali
Interrogano
l'Assessore competente per sapere:
1) che tipo di controlli vengono effettuati dall'Assessorato
in merito all'esecuzione dei progetti finanziati;
2) attraverso quali criteri l'Assessorato giudica
positivamente o negativamente i risultati raggiunti una volta
terminato un progetto;
3) quanti giovani sono stati indicativamente coinvolti nelle
iniziative presentate per il 2008 e quali sono le previsioni
dell'Assessorato in merito al numero di soggetti che potranno
essere coinvolti dalle iniziative presentate per il 2009.
F.to: Zucchi - Tibaldi
Président
- La parole à l'Assesseur à la santé, au
bien-être et aux politiques sociales, Albert Lanièce.
Lanièce A.
- Grazie, Presidente. Ringraziando in primo
luogo il Presidente della Giunta e poi tutta la maggioranza per la
fiducia che mi è stata accordata spero di portare avanti con
onestà, permettetemi il termine che si usa in medicina, con scienza
e coscienza il lavoro, come credo di aver fatto questo anno, questo
importante settore. Grazie ancora.
Per quanto riguarda la questione sollevata, si tratta di
un'importante iniziativa su cui sta lavorando l'Assessorato nello
specifico il Servizio Politiche giovanili e si tratta appunto del
piano di interventi per la realizzazione di progetti in favore dei
giovani.
Per la precisione,
"che tipo di controlli vengono effettuati
dall'Assessorato in merito all'esecuzione dei progetti
finanziati"
? Per quanto concerne questa prima domanda, la
tipologia dei controlli effettuati dall'Assessorato in merito
all'esecuzione dei progetti, si informa che allo scadere del
termine previsto per la realizzazione dei progetti, termine
contenuto nelle delibere richiamate e che il Consigliere conosce,
viene richiesta ad ogni giovane referente dei progetti ammessi a
finanziamento la seguente documentazione: la realizzazione di
valutazioni del progetto redatta su apposita modulistica
predisposta dal Servizio famiglia e politiche giovanili,
concernente sia gli aspetti qualitativi (tipologia dei risultati
raggiunti rispetto agli obiettivi indicati, apprendimenti ottenuti
nel corso della realizzazione del progetto, difficoltà affrontate,
modalità utilizzate per il loro superamento e il grado di
soddisfazione rispetto agli obiettivi indicati nel progetto) che
quantitativi (totale dei fruitori del progetto, la loro età, numero
dei giovani coinvolti nella redazione del progetto) e quindi la
rendicontazione delle spese effettivamente sostenute redatta su
apposita modulistica predisposta dal Servizio famiglia corredata
dalla documentazione fatture ricevute, scontrini, eccetera.
"Attraverso quali criteri l'Assessorato giudica positivamente
o negativamente i risultati raggiunti"
... per quanto attiene i
criteri, con i quali l'Assessorato giudica i risultati, una volta
terminato il progetto, si sottolinea che ci sono più livelli, in
base ai quali un progetto viene valutato positivamente: 1) il
livello relativo alla realizzazione del progettonel quale
l'Assessorato verifica se vi è stata corrispondenza fra quanto
indicato nel progetto (obiettivi, destinatari, eventuali risorse
territoriali coinvolte, rispetto dei costi preventivi, efficacia
del piano di valutazione indicato in fase di progettazione) ed i
risultati ottenuti ed evidenziati nella relazione di valutazione;
2) il livello nel quale si valuta la ricaduta immediata del
progetto sul territorio e sui destinatari giovani e popolazione.
L'Assessorato partecipa, laddove è possibile, se preventivamente
informato, alle iniziative promosse da giovani e finanziate con i
piani di intervento, verificando di conseguenza l'impatto che il
progetto ha nelle sue fasi di realizzazione; 3) il livello nel
quale vengono monitorati a lungo termine gli effetti del progetto
sul territorio. L'Assessorato rimane in contatto con i gruppi di
giovani che hanno promosso i progetti e verifica nel tempo la
presenza di ulteriori risultati e le ricadute sullo specifico
territorio che ha ospitato il progetto. La nascita di nuove
associazioni giovanili, la collaborazione con le amministrazioni
locali e le istituzioni locali, la richiesta da parte di un paese
di ripetere l'esperienza vissuta sono alcuni elementi che hanno
portato l'Assessorato a giudicare positivamente un progetto
piuttosto che un altro.
"Quanti giovani sono stati indicativamente coinvolti nelle
iniziative presentate per il 2008 e quali sono le previsioni
dell'Assessorato in merito al numero di soggetti che potranno
essere coinvolti dalle iniziative presentate per il 2009"
...
per quanto concerne i giovani che sono stati coinvolti nelle
iniziative per il 2008: indicativamente abbiamo i dati per quelli
che invece sono stati coinvolti durante il progetto è un po'
difficile dare un dato preciso, la fascia di età maggiormente
coinvolta nella realizzazione di progetti è stata quella fra i 15 e
i 29 anni. Il piano di intervento è in effetti rivolto alla fascia
giovanile, seguito da quella fra i 30 e i 39, quindi la fascia dai
10 ai 14. Un numero minore di progetti ha visto coinvolti anche i
bambini da 0-9. Si sottolinea che i giovani coinvolti nella
progettazione per il piano di intervento 2008 sono stati 84, così
suddivisi: 28 tra i 14 e i 19 anni, 28 fra i 20 e i 24, 28 fra i 25
e i 29, quindi quelli direttamente coinvolti, poi durante gli
eventi sono coinvolti tutti gli altri giovani che partecipano. Si
precisa che alcuni progetti hanno visto la partecipazione nella
loro realizzazione di soggetti di età differenti, essendo per loro
natura di carattere trasversale sulla popolazione coinvolta, ad
esempio la
veillà
di Saint-Pierre. Si evidenzia infine che:
1) quattro progetti sono stati proposti nel territorio del
Distretto sociosanitario 1, e più precisamente uno nella Valdigne e
tre nella Grand Paradis; 2) sei progetti sono stati proposti nel
territorio del Distretto 2, due in Aosta, tre nella Mont Emilius e
uno nel Grand Combin; 3) quattro progetti sono stati proposti nel
territorio del Distretto sociosanitario 4, uno nella comunità
Evançon e tre nella comunità Mont Rose e tre hanno previsto il
coinvolgimento dell'intero territorio regionale.
Per quanto concerne una previsione dell'Assessorato, in merito
al numero di soggetti che potrebbe essere coinvolto nelle
iniziative presentate per il 2009, si informa che sono stati
ammessi a finanziamento 16 progetti, 2 dei quali hanno già avuto
concretizzazione a Gaby e ad Aosta con una buona presenza di
partecipanti, riportata anche dagli organi di informazione locale;
il primo è in fase di realizzazione e i restanti verranno proposti
ai destinatari nei prossimi mesi. Ad oggi è possibile fornire
esclusivamente i dati seguenti: i giovani coinvolti nella
progettazione di 16 progetti a finanziamento alla data del 7 agosto
2009 sono stati 103, così suddivisi: 27, tra i 14 e i 19 anni, 47
fra i 20 e i 24 e 29 fra i 20 e i 25. Tre progetti saranno
realizzati sul territorio del Distretto sociosanitario 1, due al
Monte Emilius e uno al Monte Cervino, tre sul territorio del
Distretto sociosanitario 4 e sette coinvolgeranno l'intero
territorio regionale. Naturalmente sono il primo a monitorare
questo aspetto, ossia verificare che questi progetti abbiano una
ricaduta pratica. Quest'anno sono stati presentati 41 progetti e ne
sono stati ammessi a contributo 16; quindi c'è stata una scrematura
abbondante, proprio perché se è vero che il primo anno soprattutto,
per cercare di incentivare la partecipazione dei giovani... sono
effettivamente stati presi in considerazione progetti magari non
supportati da una robusta motivazione... quest'anno, invece,
probabilmente c'è stato addirittura un atteggiamento piuttosto
severo da parte della Commissione, che - ricordo - è costituita
oltre che da componenti del nostro Assessorato, anche da un
rappresentante dell'università, dell'Assessorato della pubblica
istruzione e degli Enti locali. Ritengo quindi che si tratti di
un'iniziativa che sta portando dei buoni risultati. Ribadisco che
anch'io - e condivido già in parte la risposta - sono qui a
sottolineare soprattutto l'efficacità degli aspetti pratici.
Président
- La parole au Conseiller Zucchi.
Zucchi (PdL)
- Bene, Assessore, avendo lei preso la
parola dopo il suo reinsediamento nello scranno assessorile, tengo
sicuramente a livello personale - ma credo di potere una volta
rubare il mestiere al mio collega Capogruppo Lattanzi - esprimere,
anche a nome del gruppo, il nostro augurio di buon lavoro.
Parlando di lavoro, pur rendendomi conto che questo non sia un
argomento di primo livello, lei, immagino - perché non è la prima
iniziativa che ho avuto occasione di svolgere in questo primo anno
di legislatura -, ha inteso quello che, di fatto, penso anche un
po' personalmente, un pochettino di dubbi in merito a queste
iniziative li ho, e non lo nascondo.
Il motivo di questa interrogazione è nato dal fatto di vedere
questi progetti che, di fatto, si risolvono veramente in qualcosa
di costruttivo e di utile rispetto agli scopi annunciati. Lei ha
quindi ben interpretato i miei pensieri, che per certi versi
immagino siano anche un po' i suoi, quindi mi fa piacere sentire
che è stata già adottata quest'anno una politica più restrittiva e
io penso anche più sana, rigorosa in merito all'individuazione dei
progetti che veramente possono essere giudicati utili per i giovani
e per la loro vita, e quindi da una situazione precedente in cui
c'era una pluralità di progetti, mi è sembrato di capire che ne
sono stati presentati 40, c'era un numero più elevato, si sia
giunti evidentemente ad una scrematura e ad un'attenzione.
L'invito che rivolgo a lei, oggi, ribadendo che non si tratta di
un argomento importante e visto dalla collettività come primario,
anche su questo punto ci sia una sua attenzione particolare,
affinché venga proseguita l'attività di rigore e di controllo anche
fatta da lei personalmente, affinché vengano premiati quei progetti
che hanno un senso, per evitare di rendere operative le azioni di
chi dietro questi progetti si rifugia per creare molto spesso
solamente del fumo.
