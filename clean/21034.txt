Classificazione
AGRICOLTURA



Oggetto del Consiglio n. 1002 del 14 dicembre 2004 - Resoconto
OGGETTO N. 1002/XII - Lavori di ricostruzione del canale irriguo
Ru Cerves in Comune di Cogne. (Interrogazione)
Interrogazione
Letta la delibera della Giunta regionale n. 2957/04 avente
per oggetto la "Valutazione positiva condizionata sulla
compatibilità ambientale del progetto di variante relativa ai
lavori di ricostruzione del canale irriguo Ru Cerves nel Comune di
Cogne (...)";
Osservato che il progetto di ripristino dei canali irrigui
nella conca di Gimillan, se per certi versi non può che essere
condivisibile per gli obbiettivi generali che si propone,
dall'altra appare assai discutibile per le modalità di attuazione
previste;
Preso atto che il progetto in esame ha suscitato
l'opposizione di numerose associazioni ambientaliste e di un
consistente numero di abitanti del luogo, che hanno argomentato in
modo analitico e convincente le ragioni del loro motivato
dissenso;
Creduto opportuno conoscere le ragioni in forza delle quali
il progetto è stato comunque approvato, seppure in maniera
condizionata; per di più, ignorando in buona parte i pareri degli
uffici regionali competenti (ciò che rende, tra l'altro,
illegittima la deliberazione in discussione);
il sottoscritto Consigliere regionale
Interroga
l'Assessore competente per sapere:
1) se è a conoscenza di tutte le argomentazioni portate
all'attenzione dagli Organi competenti dalle Associazioni e dai
cittadini che si sono occupati della vicenda della progettazione
dei lavori di ricostruzione del canale irriguo Ru Cerves a
Cogne;
2) perché il progetto è stato comunque approvato, sebbene
condizionatamente, secondo modalità e scelte assai discutibili e
perché, in particolare, non si è tenuto conto né della prescrizione
del Servizio "Aree protette" del competente Assessorato, circa la
necessità di "ripristinare, ove possibile, il Ru originario (...) a
fine paesaggistico e didattico", né dell'analogo parere del
Comitato tecnico per l'Ambiente;
Concretamente, come si espleterà il controllo relativo al
rispetto delle condizioni poste.
F.to: Curtaz
Président - La parole à l'Assesseur au territoire, à
l'environnement et aux ouvrages publics, Cerise.
Cerise (UV) - Non volevo limitarmi strettamente a dare una
risposta telegrafica ai quesiti, quindi volevo fare un breve
accenno ad alcune premesse, cominciando con il dire che non
sussiste alcuna illegittimità nel comportamento tenuto dalla Giunta
regionale nell'approvare, con la deliberazione n. 2957/2004, una
valutazione positiva condizionata di compatibilità ambientale del
progetto di variante relativa ai lavori di ricostruzione del canale
irriguo "Ru Cerves" nel Comune di Cogne, perché non sono stati
affatto ignorati i pareri espressi dagli uffici regionali. È il
caso di rammentare che la legge regionale 18 giugno 1999, n. 14,
che disciplina la procedura di impatto ambientale, all'articolo 2
stabilisce che è la Giunta regionale che assume ogni decisione in
merito alla compatibilità ambientale di un progetto, una volta
acquisito il parere del Comitato tecnico dell'ambiente.
Per capire quanto è successo occorre ripercorrere brevemente
l'iter burocratico nelle sue tappe essenziali. Questo "ru" è stato
danneggiato in più punti nel corso degli eventi alluvionali del 14
e 15 ottobre 2000. I tecnici e i funzionari degli uffici competenti
dell'Amministrazione regionale hanno eseguito vari sopralluoghi
conoscitivi a seguito dei quali, all'unanimità, hanno convenuto che
l'antico canale, con alveo naturale in terra, non poteva più
garantire il normale deflusso delle acque, visti i margini di
sicurezza richiesti. Anche il Comitato tecnico per l'ambiente,
nella seduta del 2 maggio 2002, aveva rilevato l'impossibilità di
recuperare il tracciato preesistente per buona parte del percorso,
a causa delle numerose frane che avevano devastato il costone ed
aveva quindi espresso parere favorevole al primo progetto di
ricostruzione, presentato dal Consorzio di miglioramento fondiario
"Pré de Saint-Ours" e approvato con deliberazione della Giunta
regionale n. 2118 in data 10 giugno 2002, parere che era
condizionato dal fatto che nel tratto di canale che veniva
riutilizzato - se fattibile tecnicamente - permanesse la visibilità
del "ru" tramite lo scorrimento di almeno 20 cm. d'acqua nella sede
antica, o perlomeno permanesse la traccia del "ru".
Tale prescrizione aveva una sua logica, in quanto esisteva una
interferenza - per non dire una certa continuità - che buona parte
del tracciato della tubazione prevista dal progetto aveva con la
sede dell'antico canale; quindi si potevano immaginare dei segmenti
di canale che esprimevano la vecchia tipologia. Successivamente
veniva avanzata una variante, ritenuta sostanziale agli effetti del
"VIA", dal consorzio di miglioramento fondiario in data 4 giugno
2004, che richiedeva una nuova procedura di approvazione da parte
del Comitato tecnico per l'ambiente.
A differenza del progetto originale, la variante non prevede
nessuna continuità, se volete nessuna sovrapposizione fra il nuovo
canale che si andrebbe a costruire e l'alveo dell'antico canale
irriguo, per cui quest'ultimo rimane una struttura a sé stante e
mantiene la sua integrità; in sostanza, è prevista la costruzione
di una nuova condotta da posarsi con l'ausilio di un pista di
cantiere che, sottolineo, è provvisoria. La variante ha ottenuto la
valutazione di impatto ambientale compatibile con le attuali norme
di riferimento.
Ricordo che l'articolo 15 della legge regionale afferma che la
Giunta esprime una valutazione positiva sulla compatibilità
ambientale qualora sussistano le seguenti condizioni: che il
progetto risulti globalmente compatibile con le finalità di
salvaguardia ambientale, avuto riguardo, in via prioritaria, alle
esigenze di prevenzione e tutela igienico-sanitaria, di tutela
dell'ambiente dagli inquinamenti, nonché di salvaguardia delle aree
che presentino particolare fragilità geologica ed idrogeologica;
che siano stati espressi, in seno al Comitato di cui all'articolo
4, pareri positivi vincolanti in merito alle disposizioni vigenti
in materia di protezione delle bellezze naturali e delle cose di
interesse artistico o storico, di vincolo idrogeologico, di tutela
delle acque, del suolo e dell'atmosfera. Tutti questi pareri sono
stati acquisiti ed hanno avuto una valutazione positiva con
condizioni che sono state puntualmente riprese nel deliberato.
Con riferimento al primo quesito dell'interrogazione, la Giunta
è quindi a conoscenza sia delle osservazioni proposte da
associazioni e da cittadini, sia delle controdeduzioni del
progettista. Come ben chiarito nella stessa deliberazione,
osservazioni e controdeduzioni sono state oggetto di valutazione
del Comitato tecnico dell'ambiente, tanto che le principali
osservazioni relative alla pista e alla salvaguardia del "ru" - per
quanto possibile - sono state accolte e costituiscono l'oggetto di
alcune delle condizioni poste per il parere positivo condizionato
dalla Giunta. Per quanto riguarda la questione del "ru" ribadisco
che, in seguito alla variante, era pleonastico, perché l'attuale
"ru" non interferisce con il vecchio.
Rispetto al secondo quesito è necessario ribadire che la
richiesta di valutazione non era relativa all'intero progetto, ma
alle varianti apportate al progetto originario che aveva già avuto
un parere positivo condizionato di compatibilità ambientale
espresso con la deliberazione n. 2118/2002. La nuova valutazione
doveva esaminare l'impatto delle modifiche relative a parte del
tracciato, alla pista di cantiere e all'accorpamento delle opere di
presa delle acque: si è quindi preso atto delle difficoltà
esecutive e dei maggiori oneri da sostenere per accogliere la
richiesta di realizzazione di una pista di cantiere e una modifica
parziale del tracciato, seppure con a condizioni ben precise (vale
a dire il recupero del tracciato della pista, ossia la sua
occultazione con un ripristino ambientale). Queste condizioni erano
poi in concreto quelle espresse da diversi uffici, tra i quali
anche il Servizio aree protette; in particolare, era una
prescrizione del tutto obbligatoria quella di utilizzare in sede di
ripristino essenze autoctone. Ribadisco quindi che la Giunta ha
tenuto in debito conto le osservazioni avanzate al punto da
accogliere quelle principali.
Rispetto al quesito n. 3 assicuro che l'intervento sarà
controllato dai tecnici del competente Servizio "VIA" durante la
sua realizzazione, affinché siano rispettate le condizioni imposte
dalla deliberazione n. 2957, ma non solo, anche dagli stessi
addetti che sono preposti a presidiare questa materia, come i
tecnici dell'Assessorato all'agricoltura. Il punto 6 del deliberato
prevede che dell'inizio dei lavori sia data comunicazione non solo
al Servizio "VIA", ma anche alla Forestale e al Servizio aree
protette perché effettuino anch'essi i controlli di competenza.
Per concludere, tutte le argomentazioni portate all'attenzione
degli organi competenti da associazioni e da cittadini sono
debitamente riportate nella deliberazione della Giunta regionale ed
esaminate; le principali osservazioni e controdeduzioni oggetto di
valutazione del Comitato tecnico dell'ambiente, quali lo
smantellamento della pista e delle superfici interessate da scavi,
riporti, e passaggio mezzi al termine dei lavori e l'esecuzione
fedele al tracciato, fatto salvo il tratto relativo alla variante,
sono state accolte e costituiscono l'oggetto di alcune delle
condizioni poste per il parere positivo condizionato della
Giunta.
Presidente - La parola al Consigliere Curtaz.
Curtaz (Arc-VA) - Ho apprezzato lo sforzo dell'Assessore nel
giustificare l'approvazione di un progetto che, leggendo la
deliberazione della Giunta regionale, sembra - ma più che sembra, è
una certezza - non tener conto di tutte le prescrizioni date dai
servizi competenti: da qui, il riferimento all'illegittimità della
deliberazione, non perché la Giunta non possa discostarsi dai
pareri espressi dai servizi, ma perché questo non conformarsi ai
pareri deve essere motivato.
Oggi, se non ho capito male, l'Assessore motiva questa assenza
di considerazione per alcune condizioni poste dicendo che il
progetto di variante individuava un percorso differente rispetto al
progetto originario: questa è un'osservazione dal punto di vista
fattuale plausibile, di cui però non c'è traccia nella
deliberazione della Giunta, in cui vengono richiamati precedenti
pareri che si riferivano al progetto originario, senza che venga
sottolineato questo aspetto, il quale, di per sé, ha una importanza
considerevole. Soprattutto non mi è chiaro - e l'Assessore non ne
ha accennato - perché si sia arrivati a un progetto di variante
sostanziale con cambio del percorso della nuova tubazione, mentre
in un primo momento si era pensato di intubare il vecchio "ru". Né
la deliberazione che ho letto, né oggi l'intervento dell'Assessore,
hanno chiarito i motivi posti alla base della variante.
Morale: io credo che una valutazione che spesso dobbiamo fare in
quest'aula rispetto a tali opere è che, ancora una volta, si stia
costruendo con un po' di approssimazione, direi soprattutto senza
un "sentimento" di attenzione verso il passato, senza che si senta
l'esigenza di salvaguardare la nostra cultura rurale. Si preferisce
intubare dei vecchi "ru" e si preferisce che queste tubazioni
passino nel luogo più comodo rispetto ai problemi tecnici che si
pongono. Sempre l'aspetto tecnico prevale sull'aspetto della
conservazione storica di certi esempi di cultura rurale che questo
"ru", come tanti altri "ru" nella nostra regione rappresentava.
Da qui la nostra insoddisfazione, non tanto per la risposta
dell'Assessore, anche se è una risposta che ha taciuto non so se
volontariamente o meno un punto essenziale, perché non sono
riuscito a capire dalla documentazione, né dalla risposta, perché
questo tracciato è stato modificato: forse è stato modificato
perché in futuro si pensa di utilizzare quest'acqua per produrre
energia elettrica? Se così fosse, è bene che questo aspetto venga
rappresentato a chi chiede informazioni. Dicevo che questa risposta
non ci lascia soddisfatti; crediamo che nel piccolo, di nuovo, la
Regione e gli altri enti preposti abbiano perso un'occasione per
costruire meglio opere pubbliche, che pure andrebbero rifatte con
un maggior rispetto della cultura della nostra regione.
