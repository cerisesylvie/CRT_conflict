Classificazione
CONSIGLIO REGIONALE
Costituzione e funzionamento degli organi consiliari
Attività consiliare d'aula
ENERGIA
Energia idroelettrica
FINANZA REGIONALE E LOCALE
Partecipazioni azionarie regionali



Oggetto del Consiglio n. 640 del 9 maggio 2019 - Resoconto
OGGETTO N. 640/XV - Relazione conclusiva della Commissione
consiliare speciale CVA. (Reiezione di una risoluzione)
Distort (Presidente) -
Alla presenza di 31 Consiglieri
diamo inizio alla seduta. Eravamo al punto n. 4 all'ordine del
giorno. Risoluzione 4 proposta dai gruppi Lega Vda e Mouv'.
Ha chiesto la parola per l'esposizione il collega Aggravi. Prego
collega.
Aggravi (LEGA VDA)
-
Grazie Vicepresidente,
buongiorno a tutti e grazie soprattutto per l'auspicio che lei ha
fatto a tutti, spero che si possa concretizzare, viste le giornate
di tensione che abbiamo vissuto in questi due giorni. La
risoluzione che abbiamo presentato nell'impegnativa cita: "Impegna
il Governo regionale per il tramite di Finaosta a promuovere una
pubblica manifestazione d'interesse con la quale poter considerare
altri potenziali coinvolgimenti di terze parti operanti nel settore
riferimento e la relativa Commissione competente ad audire tutti
quegli operatori terzi che hanno manifestato interesse per il
Gruppo CVA, al fine di comprenderne le intenzioni, le potenzialità,
le criticità e le possibili evoluzioni e a produrre una relazione
dedicata al cui interno siano ricondotte le valutazioni e le
risultanze conseguenti alle audizioni condotte".
Anche in questo caso, come abbiamo già avuto modo di
rappresentare al Consiglio, l'intenzione è valutare tutti gli
scenari possibili che abbiamo ritenuto opportuno identificare con
le varie risoluzioni, al fine di poter avere diciamo un
carnet
di valutazioni, informazioni e soprattutto analisi
approfondite su scenari che possono essere messi a confronto con i
due principali della quotazione o non quotazione, perché, come
spesso è successo anche in Commissione, ci si è sempre trovati come
scontro a questo tema, in realtà nella missione della Commissione
c'erano anche le altre forme societarie perché come è anche
capitato nella presentazione - cito ad esempio quella del professor
Dallocchio - si è visto che accanto a soluzioni che possono appunto
essere quelle relative alla quotazione vi sono soluzioni come
quelle delle transazioni, in cui si possono trovare anche delle
appetibilità da una parte o dall'altra o comunque delle
potenzialità che possono essere saggiate, poi giustamente il socio
fa la propria scelta.
A tale riguardo non voglio dilungarmi più di tanto, in quanto
abbiamo già avuto occasione di dibattere sulla questione, tengo
soltanto a sottolineare due aspetti: il fatto che - e lo ripeto
fortemente soprattutto su questa risoluzione - l'obiettivo è
proprio riuscire ad avere uno scenario valutato rispetto a quello
che noi conosciamo della quotazione - o che dovremmo conoscere
meglio come abbiamo avuto occasione di dire - e soprattutto un po'
anche per rispondere, e ringrazio il collega Marquis che mi ha dato
anche questo spunto in uno dei suoi interventi di ieri, parlando
dei patti parasociali o comunque degli accordi; è vero, spesso si
esce dal tavolo degli accordi in maniera non molto positiva, lui
citava RAV, possiamo anche citare Heineken o altri esempi in cui
forse le due controparti non sono uscite alla stessa maniera dal
tavolo, la storia ne darà i risultati, però è ovvio che tutto
dipende da come vanno le interlocuzioni. Sul discorso di RAV
sicuramente oggi noi possiamo dire che forse la scelta di
privilegiare le azioni privilegiate rispetto a un controllo non è
stata positiva, però è anche vero che se a questi tavoli non ci si
siede, non si può sapere cosa ne può scaturire; a questo proposito
cito anche che non ci sono soltanto situazioni di
minoranza/maggioranza per quanto riguarda le logiche di
consolidamento in gruppi ma ci sono anche situazioni di controllo
congiunto, le società energetiche forse quelle più carbon piuttosto
che quelle carbon free ma forse arriveranno anche quelle carbon
free a questa posizione, cito l'Eni o altre grandi società dove la
logica del controllo congiunto e del patto parasociale è
à la
une
e viene utilizzato.
Poi non limitiamo le possibilità magari a delle sinergie
all'interno di gruppi per cui, ripeto, sempre in ottica valutativa,
non di decisione, possono scaturire dei punti favorevoli alla
transazione. Tutto dipende da come si esce dal tavolo delle
trattative, questo è vero, lei lo ha messo in luce e io lo
sottoscrivo, perché, purtroppo, è così.
Presidente
-
Si apre lo spazio per il dibattito
generale. La parola il collega Nogara.
Nogara (AV)
-
Io mi limito a parlare di accordi in
maggioranza e minoranza. Premesso che sarebbe opportuno meglio
definire su quali punti dovrebbero vertere le manifestazioni
d'interesse - e parlo di perimetro - una volta ricevute e valutate
le stesse, il perfezionamento dei rapporti con i potenziali partner
individuali resterebbe comunque soggetto alla normativa della legge
Madia: evidenza pubblica per la cessione di un'eventuale quota di
partecipazione, preventiva autorizzazione da parte della Regione
per l'operazione, con invito della relativa determinazione alla
Corte dei Conti e all'Autorità antitrust.
Si fa presente che la cessione di una quota di partecipazione di
CVA, che non sia almeno il 51 percento, farebbe permanere CVA
nell'ambito soggettivo di applicazione della legge Madia e delle
altre normative pubbliche, quindi, oltre a non risolvere i problemi
ridotti dall'applicazione della Madia stessa, comporterebbe la
perdita di
governance
della società. Sembra pertanto una
contraddizione il fatto che da una parte si sia contrari a una
quotazione di una minoranza delle azioni di CVA e dall'altra parte
gli stessi soggetti siano favorevoli a una possibile cessione della
maggioranza delle azioni di CVA a un operatore industriale
concorrente e a esclusivo vantaggio di quest'ultimo.
In effetti una cessione del 51 percento delle quote CVA a un
operatore industriale porterebbero a quest'ultimo evidenti vantaggi
- e qua mi lego anche proprio a quello che aveva detto il professor
Dallocchio: la CVA, per come è strutturata, per i bilanci, per come
funziona, in questo momento è molto appetibile - vantaggi legati
all'importante liquidità prodotta attualmente da CVA, a un ridotto
indebitamento della medesima, cosa che contribuirebbe a migliorare
i parametri della posizione finanziaria netta dell'acquirente,
all'acquisizione di importanti
asset
di produzione da fonti
rinnovabili, con una rapida crescita di settore, all'eliminazione
di un potenziale concorrente nelle future gare su concessioni
scadute. Il tutto a fronte di nessun beneficio a vantaggio di CVA e
del suo azionista.
Per quanto concerne la potenziale acquisizione di una minoranza
delle azioni di CVA, tenuto conto dei vincoli a cui è soggetta la
medesima e della sua limitata operatività in applicazione della
Madia, pare difficile che un soggetto privato possa essere
interessato a tale operazione.
In ogni caso qualsiasi ingresso di un operatore industriale come
socio di minoranza di una CVA che non può crescere né fare sviluppo
sarebbe probabilmente fatto solo per sfruttare la redditività a
proprio esclusivo vantaggio, ad esempio limitandone la concorrenza
sui mercati nazionali o utilizzando informazioni riservate che in
tale posizione potrebbe conoscere.
Io mi sono limitato - lei ha ampliato di più il discorso - a
queste due casistiche. Poi per chiarezza vorrei riferirmi a quello
che è stato detto ieri: io ieri avevo chiesto del perché non si
fossero fatte tutte queste proposte, la Commissione era composta da
nove componenti: tutti avrebbero dovuto lavorare. Il collega
Cognetta mi ha risposto in modo preciso, io - ho già fatto vedere
anche a lui - ho controllato, non avevo detto quello che il
consigliere Cognetta ha riportato, io non avevo detto che si
lavorava solo sulla quotazione. Solo per chiarezza.
Presidente
-
Ha chiesto la parola la collega
Minelli.
Minelli (RC-AC)
-
Io ho già fatto ieri delle
considerazioni generali su questa serie di risoluzioni, ribadisco
soltanto una cosa e poi entro nello specifico di questa
risoluzione. Concordo sul fatto che si dica - lo abbiamo detto, lo
abbiamo sostenuto - che non sono stati sufficientemente
approfonditi molti scenari, ma a questo punto dei lavori, dopo
quasi un anno in cui parliamo tutti quanti di CVA all'interno delle
nostre posizioni, ritengo che bisognerebbe, adesso, sapere
esattamente quale scenario approfondire di più; a mio avviso ogni
gruppo dovrebbe avere una linea più precisa. Mi sono ricordata di
una cosa e sono andata a controllarla: nel momento d'insediamento
della passata maggioranza, proprio nel pomeriggio successivo
all'insediamento, io avevo chiesto alla maggioranza chiarimenti su
quali fossero gli intendimenti riguardo alla CVA, perché il
programma di governo presentato, e lo avevo sottolineato, era, a
mio avviso, generico, e leggo anche quello che c'era scritto nel
vostro programma, parlo del programma della LEGA: "Riteniamo che
CVA sia strategica per il futuro dell'economia valdostana tanto dal
punto di vista della produzione energetica quanto per i bacini,
indispensabili riserve d'acqua e sempre più necessari nel futuro;
inoltre questa deve diventare un importante attore di ricerca
sperimentale sull'uso dell'acqua ai fini idroelettrici". Ma non
c'era nulla di più.
Ora io credo che in un anno qualche approfondimento sia
all'interno della Commissione, perché c'è stato modo di farlo, sia
più in generale doveva essere fatto. Non c'è una linea precisa, lo
dicevo già ieri e aggiungo oggi che volete andare di corsa a
elezioni e ci accusate di non seguirvi in questa cosa, ma agli
elettori su CVA, come anche su altri temi abbastanza rilevanti, non
sapete esattamente che cosa dire e la richiesta di approfondimenti
mi sembra a questo punto un po' generica. Nella fattispecie, questa
risoluzione vuole impegnare la Commissione competente ad audire
tutti quegli operatori terzi che hanno manifestato interesse per il
gruppo CVA al fine di comprenderne le intenzioni, le potenzialità,
le criticità e le possibili evoluzioni: noi non siamo favorevoli,
perché questo è implicitamente una volontà di andare nella
direzione di vendere CVA, o comunque di attuare un partenariato che
è nell'ottica della privatizzazione.
Noi su questo siamo contrari e vorremmo anche che fosse più
chiaro che cosa volete fare voi di CVA.
Dalle ore 9:18 assume la Presidenza la presidente Emily
Rini.
Rini (Presidente)
-
La parola al collega
Marquis.
Marquis (SA)
-
Anch'io volevo fare due
considerazioni su questa proposta di risoluzione che mi sembra un
po' antitetica a quei principi che sono usciti nella discussione
della giornata di ieri. Sostanzialmente si è manifestata la forte
esigenza da una parte di mantenere il controllo e l'indirizzo della
società e dall'altra parte con questa iniziativa si propone di
valutare degli scenari alternativi, di andare a stringere delle
alleanze industriali con altre
partnership.
Io vorrei
partire dalla premessa di questa risoluzione, dove viene dato atto
che il problema della Madia è un problema importante che è da
superare perché impone forti vincoli all'operatività della società
come operatore di mercato. Questo sta nelle premesse ed è un
approccio che condividiamo. Pertanto bisogna uscire dalla Madia.
Per uscire dalla Madia, se io stringo un'alleanza con una società
che è quotata, devo vendere il 51 percento della società perché se
il 51 percento della società rimane in mano al socio pubblico, non
si può uscire dalla legge Madia, pertanto do per scontato che chi
avanza questa proposta, ha l'intenzione di cedere il 51 percento
della società CVA. Cosa che credo che non sia nell'interesse della
pubblica Amministrazione da quello che è stato condiviso nella
giornata di ieri, ma che non lo è soprattutto per la posizione
della maggioranza regionale.
Volevo replicare, inoltre, rispetto a delle considerazioni fatte
ieri sera e anche stamattina dalla collega Minelli dove viene
evidenziato sostanzialmente che è antitetico procedere verso la
quotazione in borsa e verso la definizione di una norma di
attuazione. Collega - anche noi abbiamo studiato, non solo lei -
non è vero, lei continua a dire delle cose che non sono corrette, e
perché dico che non è corretto? Perché il decreto semplificazioni
dà la possibilità alle Regioni a statuto speciale di prevedere
delle norme che salvaguardano le competenze statutarie; nello
specifico si ritiene particolarmente importante per la Valle
d'Aosta salvaguardare le peculiarità del nostro territorio in
considerazione dell'importante incidenza che hanno le
infrastrutture relative alle centrali e agli impianti idroelettrici
sul nostro territorio, che è ristretto, è un territorio che ha
delle specificità diverse rispetto agli ambiti territoriali più
grandi.
Ma vengo adesso al nodo principale: la società che eventualmente
si quota e rimane sottoposta al controllo pubblico rimane una
società pubblica ai sensi dell'articolo 2 delle lettere M, N e P
del Testo unico delle società partecipate, ovvero il Decreto
legislativo Madia. Pertanto non si ritiene che ci sia nessuna
incompatibilità ad attuare contemporaneamente il percorso di
quotazione di CVA - che rimarrebbe considerabile società pubblica
ancorché quotata - con l'attivazione di una norma di attuazione che
rafforzi la potestà legislativa regionale in materia di affidamento
delle concessioni idroelettriche, perché, se così non fosse,
rientrerebbe nelle società miste dove c'è la possibilità di fare un
affidamento diretto ai sensi del Decreto semplificazione. Quindi
des deux l'une
.
Presidente
-
La parola al collega Aggravi.
Aggravi (LEGA VDA)
-
Ringrazio i colleghi
intervenuti. Volevo tranquillizzare la collega Minelli che si
chiedeva quale fosse la posizione dei sottoscritti. Guardi, non si
preoccupi, la Giunta Spelgatti è finita, nel prossimo Governo, con
i prossimi alleati potrà discutere di cosa fare di CVA e
probabilmente anche lei si renderà conto che è molto complesso. Non
si preoccupi, ci sarà tempo. Per quanto invece riguarda gli
interventi del collega Nogara e del collega Marquis li ringrazio,
ringrazio anche loro perché hanno confermato quello che dicevo
precedentemente: c'è necessità d'indagare sulle possibilità,
perché, quando ci si siede a un tavolo, le strutture e le
valutazioni che si possono fare sui nuovi assetti societari sono
molteplici. Giustamente, come sottolineava giustamente il collega
Nogara, loro si sono concentrati più sul sulla perdita del
controllo e quindi una partecipazione del 49 piuttosto che del 51
percento, ma ci possono essere delle opportunità per uscire
comunque dalla Madia che possono essere vagliate e che non
riguardano soltanto due controparti ma potenzialmente anche una
terza controparte che fa parte dell'altro gruppo; comunque sia è
un'eventualità che dal
sentiment
che si è sentito non verrà
presa in considerazione, un po' me ne dispiaccio perché sono
valutazioni che possono essere utili per prendere una decisione
definitiva. Comunque grazie per il dibattito che ne è
scaturito.
Presidente
-
Ci sono altri che intendono prendere
la parola? Possiamo chiudere la discussione generale. In replica
per dichiarazione di voto la parola al collega Mossa.
Mossa (M5S)
-
Per dichiarazione di voto.
Chiaramente questa risoluzione non va nella direzione della
quotazione, infatti va direttamente in quella della vendita.
Chiedete di audire gli operatori terzi che hanno manifestato
interesse per comprenderne intenzioni e possibili evoluzioni. A
quale pro? Questo tradotto vuol dire: sentiamo gli operatori terzi
- tipo Iren tanto per dirne una a caso! -, vediamo che proposta ci
fanno e valutiamola. Se è vantaggiosa parliamone e decidiamo tutti
assieme, questo è stato detto ieri dalla collega Spelgatti se non
sbaglio, altrimenti sentiamo gli altri e vediamo chi offre di più.
Ma Iren, lo sappiamo bene, ha già fatto una proposta: sarebbe
disposta anche a presentare una significativa offerta in contanti
per avere una quota di maggioranza della società. Non lo dico io ma
lo dicono le fonti finanziarie e visto che, come ho già detto,
abbandonando le fonti fossili il valore delle società che producono
energia da fonti rinnovabili inevitabilmente sarà destinato a
decollare, è ovvio che la nostra CVA risulti essere molto
appetibile sul mercato e l'offerta da parte degli operatori del
settore non potrà che essere evidentemente significativa.
Quindi, colleghi che avete presentato questa risoluzione - vi
leggo tutti e sette i colleghi della Lega più Cognetta, Ferrero e
Gerandin - palesemente dichiarate che, se un operatore terzo farà
un'offerta valida o vantaggiosa per l'acquisto di una quota di
maggioranza della società, voi sareste anche disposti a cederla,
altrimenti non ha senso presentare questa risoluzione che tra
l'altro va, come è già stato ampiamente esposto, in antitesi con la
vostra prima proposta. Questo quadro comunque è chiarissimo e
completo: vendere una quota di maggioranza equivale a privatizzare
la società ed è ancora peggio che quotarne un 25/30 percento in
borsa. Per questo non solo voteremo contrari a questa risoluzione
che va palesemente nella direzione della privatizzazione della
società, non vostra, ricordo, ma dei cittadini valdostani, ma viste
le vostre intenzioni, vi ripeto esattamente, colleghi di Lega e
MOUV', ciò che ieri ha detto la collega Spelgatti rivolta alla
maggioranza e cito testuali parole: "Voi non dovete metterci le
mani sul CVA perché siete pericolosi. State lontani da CVA!" e
aggiungo perché le vostre intenzioni sono ancora più pericolose di
quelle dell'attuale maggioranza.
Presidente
-
La parola alla collega Minelli.
Minelli (RC-AC)
-
Per ribadire la contrarietà alla
risoluzione e per dire al collega Aggravi che sono felice della
risposta che mi ha dato, che sostanzialmente ci dice che i nostri
colleghi non sanno che cosa faranno, dipenderà dagli alleati di
Governo che ovviamente detteranno la linea, e quindi si farà ciò
che chiederanno. La vostra scarsa decisione su questo tema ci
preoccupa soprattutto se l'intenzione è quella di andare a
governare. Il voto è contrario, sulla questione che ha sollevato il
collega Marquis tornerò nel momento in cui discuteremo la
risoluzione di maggioranza. Dico soltanto ora che la società -
Marquis ci ha spiegato - è una società che sarebbe in gran parte
pubblica, ma per attuare la norma di attuazione la società deve
essere totalmente pubblica.
Presidente
-
La parola al collega Aggravi.
Aggravi (LEGA VDA)
-
Grazie collega Minelli, prima
o poi un giorno forse ci incontreremo, perché io ho detto un'altra
cosa. Solo una battuta veloce: noi ovviamente voteremo a favore
della risoluzione che abbiamo presentato. Una battuta rapida al
collega Mossa che era molto fermo ieri sulla questione dei
contanti, forse mi sono perso delle novità normative di questa
mattina ma mi sembra che ci sia ancora in vigore la limitazione
dell'uso del contante. Lui forse, visto il mestiere che fa me lo
può insegnare meglio, se mi sono perso qualcosa magari se me lo fa
sapere. La ringrazio.
Presidente
-
La parola al collega Bianchi.
Bianchi (UV)
-
Nella discussione sulla compagnia
delle acque è la prima volta che intervengo, e voglio intervenire
proprio su questa risoluzione - risoluzione che non voteremo, come
hanno già anticipato altri miei colleghi - proprio perché, a nostro
avviso, questa, fra tutte le risoluzioni presentate, era la strada
maestra della Giunta Spelgatti e quindi ben venga un governo
autonomista e meno male che c'è un governo autonomista!
Presidente
-
La parola alla collega Pulz.
Pulz (ADU VDA)
-
Buongiorno a tutte e a tutti. Noi
votiamo contro questa risoluzione perché non vogliamo perdere
ulteriore tempo per analizzare soluzioni che riteniamo contrarie
agli interessi della comunità valdostana, in quanto persino
peggiori se possibile della quotazione in borsa e stranamente per
una volta mi sento abbastanza in accordo con quanto detto dal
presidente Nogara, mi spiace che sia uscito perché volevo
rivelargli che l'ho pure sognato questa notte e in sogno,
nell'incubo, mi diceva: "Guarda Pulz che la CVA non c'entra nulla
con la privatizzazione delle acque e con lo sfruttamento del
territorio". Allora io mi sono risvegliata tutta sudata e urlavo
durante l'incubo: "Ma Presidente, questo sfruttamento non serve
forse per aumentare il profitto di chi investirà in CVA?".
Scusatemi, ho avuto una notte difficile.
Presidente
-
Altri? Possiamo mettere in votazione?
La votazione è aperta. Possiamo chiudere la votazione.
Presenti: 35
Votanti: 35
Favorevoli: 10
Contrari: 25
Il Consiglio non approva.
Presidente
-
Passiamo all'illustrazione della
prossima risoluzione, la n. 5, per l'illustrazione la parola al
collega Manfrin.
Manfrin (LEGA VDA)
-
L'obiettivo di questo ordine
del giorno è creare la più ampia e larga condivisione sulla scelta
che coinvolgerà il futuro di CVA. Credo che questi giorni d'intenso
dibattito, che ci hanno portato a essere fermi al punto 4 dopo il
terzo giorno di Consiglio, evidenzino bene quale sia la tensione
che sia questa assise sia la popolazione valdostana ha sul tema
acque e sul tema CVA. Questo tema è talmente importante dall'aver
creato appunto sulla sua scelta, sulla scelta del futuro di questa
società, addirittura un comitato, che si chiama "Giù le mani dalle
acque". Come sapete è un comitato che si è fatto promotore di una
raccolta firme, sono state raccolte migliaia, mi pare 4 mila firme
che sono state anche consegnate ovviamente qui agli uffici e che
sono sicuramente un segno di grande partecipazione e interesse
della popolazione valdostana su questo tema. È stato ricordato più
volte - ancora anche oggi, anche dai sogni un po' bizzarri della
collega Pulz - ed è stato detto che l'acqua è di tutti. È bene
ricordare altresì, e anche questo è stato già detto più volte, che
anche la CVA è di tutti e per affermarlo in maniera forte riteniamo
che sia assolutamente necessario affidarci a un referendum, a una
consultazione popolare che chieda alla collettività quale sarà la
destinazione, quale sarà il futuro di una società così importante,
anche per spezzare quella catena di promesse che da qualche tempo a
questa parte sono state costruite attorno alla società, in maniera
che si possa anche frenare chi sta facendo, a spese di questa
società, una lista della spesa con i soldi della quotazione. Sono
lieto, e nel dibattito di questi due giorni è emerso in maniera
chiara, che molti colleghi si siano appunto detti favorevoli a una
consultazione popolare, a un referendum, per chiedere l'opinione
dei nostri cittadini. Ricordo che anche il collega Barocco ieri si
è espresso favorevolmente a una consultazione in questo senso,
ovviamente credo che a questo punto questo ordine del giorno non
possa che provare la nostra piena condivisione, anche perché
riteniamo che sia un passaggio democratico importante.
Ieri - ed è stato peraltro anche ribadito poco fa dal collega
Bianchi - è stato detto dall'assessore Testolin che la decisione,
la scelta di acquistare CVA fu una scelta fatta dalla politica, da
un governo fortemente autonomista, e di questo giustamente ne avete
rivendicato il merito, sono stati poi elencati chiaramente tutti i
fattori positivi che questa scelta ha portato. Sono state però
scelte operate da un governo fortemente autonomista anche i
milioni, le centinaia di milioni, i 140 milioni di finanziamento al
Casinò, è stata una scelta anche l'opera del trenino di Cogne, è
stata una scelta l'aeroporto, sono state tante le scelte dei
governi autonomisti, alcune buone, alcune cattive. Ecco perché su
un tema così importante riteniamo assolutamente necessario che
siano direttamente i Valdostani a poter scegliere il futuro di
questa società.
Ecco perché quindi con questo ordine del giorno chiediamo di
dare corso all'iter necessario per l'organizzazione di un
referendum consultivo al fine di sottoporre la scelta di dar corso
al processo di quotazione del gruppo CVA alla valutazione della
cittadinanza valdostana.
Presidente
-
Apriamo la discussione generale. La
parola al collega Bertin.
Bertin (RC-AC)
-
I lavori della Commissione
speciale sono stati certamente - seppur molto limitati nel tempo e
negli argomenti - interessanti dal punto di vista del fornire
l'informazione a tutti, alla politica e non solo, e alla fine su
questa decisione così importante dovranno pronunciarsi i
Valdostani. In questi ultimi anni, in questo ultimo anno in
particolare, si sono comunque avute informazioni supplementari che
sono state utili al dibattito interno al Consiglio ma potranno
essere utilizzate anche in un più ampio dibattito che coinvolga
tutta la popolazione. Lo dicevamo già in passato, questa decisione
strategica non può che essere presa attraverso un referendum. Ora
gli scenari si sono delineati in modo abbastanza chiaro, da una
parte la quotazione, dall'altra la scelta del mantenimento
dell'azienda come pubblica e l'utilizzo di una norma di attuazione
per dare una maggiore efficacia e un cambio di obiettivi. Su questi
due scenari i Valdostani potranno facilmente esprimere la loro
posizione. C'era l'occasione anche per far fare un passo avanti
alla nostra democrazia: a mio avviso la democrazia è matura e i
Valdostani sono in grado di prendere una decisione, seppur
complessa e difficile come questa.
L'unica scelta, lo ripeto, può essere presa soltanto attraverso
un referendum. Gli strumenti per attivare questa procedura ci sono
ed è importante che vengano attivati, non capisco bene l'iter quale
viene segnalato nella risoluzione, poiché gli strumenti al momento
sono già a disposizione. Al di là dell'aspetto tecnico,
l'importante è che queste modalità di scelta vengano attivate e che
i Valdostani possano decidere di questa importante società, che è
la loro.
Presidente
-
La parola al collega Vesan.
Vesan (M5S)
-
Abbiamo ascoltato con attenzione la
proposta del collega Manfrin perché dobbiamo dichiarare la nostra
scarsa capacità nel leggere l'impegno della risoluzione. Questa
risoluzione è stata fatta per impegnare il Governo regionale a dare
corso all'iter legislativo necessario per l'organizzazione del
referendum consultivo. Ai sensi della normativa regionale sul
referendum consultivo, è espressamente previsto che questo possa
essere fatto con due modalità: una prima per cui il referendum
consultivo viene deliberato prima dell'approvazione di una legge se
scelto dalla maggioranza di questa Aula, e quindi questo è il vero
referendum consultivo; è altresì possibile che partano degli
ulteriori referendum consultivi invece su richiesta di 12 membri di
questa Aula oppure di un consistente numero di cittadini
valdostani. A questo punto però naturalmente il referendum
consultivo è consultivo per modo di dire perché comunque si applica
nei confronti di una legge già approvata.
Con questa risoluzione voi chiedete l'approvazione di un iter
legislativo da parte del Governo. Da parte nostra, noi chiediamo -
solo per chiarezza e per essere sicuri di aver capito giusto - se
era possibile emendare questa risoluzione inserendo il fatto che la
risoluzione viene indirizzata al Consiglio e direttamente
all'indizione del referendum consultivo prima dell'approvazione
della legge, perché una volta approvata la legge che immagino sarà
portata avanti qualora venisse mai tristemente approvata la
risoluzione della maggioranza, le modalità non passerebbero
attraverso questa risoluzione e la richiesta di referendum
consultivo dovrebbe seguire tutt'altro iter che non quello di un
iter legislativo.
Quindi, qualora i proponenti volessero venirci incontro nei
confronti di questo chiarimento procedurale e modificare la
risoluzione in tal senso, cioè evidenziando il fatto che la
richiesta viene fatta al Consiglio regionale per l'indizione di un
referendum consultivo prima di dover approvare una legge... perché
è questa in realtà la vera strada del referendum consultivo ed è
questa la strada che immagino volessero percorrere anche i
rappresentanti della maggioranza quando hanno detto che erano
particolarmente interessati a conoscere il parere della
cittadinanza valdostana.
Presidente
-
La parola al collega Manfrin.
Manfrin (LEGA VDA) -
La ringrazio collega Vesan,
effettivamente c'è un "legislativo" in più, me ne scuso però
condividiamo assolutamente la vostra proposta, purtroppo
effettivamente gli ordini del giorno erano rivolti tutti al Governo
regionale e questa effettivamente è competenza propria del
Consiglio quindi condividiamo la proposta di riformulazione, magari
se la fa pervenire alla Presidenza, grazie.
Presidente
-
Si toglie solo la parola
"legislativo". La parola alla collega Morelli.
Morelli (AV)
-
Non so se sia ancora possibile
modificare dopo la chiusura della discussione generale, comunque lo
si verifichi eventualmente. Concordiamo con i presentatori di
questa risoluzione sull'importanza del tema che ci ha visti
impegnati in questa tre giorni: il futuro della CVA. Ci sembra
contraddittorio che questa questione venga sollevata in questo modo
dal partito, dal gruppo che, quando ne ha avuto la possibilità, ha
gestito il dossier CVA in modo assolutamente segreto anche nei
confronti degli alleati, però condividiamo che su un tema così
pregnante possa essere corretto "consultare la popolazione". Noi
questo lo abbiamo sempre sostenuto.
Ogni movimento, questa maggioranza avranno la possibilità di
spiegare ai cittadini valdostani la fondatezza delle loro
posizioni. Forse bisogna però fare chiarezza sulla nostra legge sul
referendum che per il referendum consultivo prevede all'articolo
45: "Il Consiglio Valle, prima di procedere all'adozione di
provvedimenti legislativi o amministrativi di particolare rilevanza
generale, può deliberare a maggioranza assoluta dei suoi componenti
l'effettuazione di un referendum consultivo finalizzato a conoscere
l'orientamento degli elettori sui provvedimenti medesimi". Però la
richiesta di referendum consultivo che può essere avanzata da
soggetti diversi, può essere avanzata entro un mese dalla
trasmissione al Consiglio Valle del provvedimento legislativo o
dell'atto amministrativo di particolare rilevanza generale. È
questa la questione che già ci aveva visti impegnati e confrontati
nella passata legislatura: ci vuole il deposito di un atto
ufficiale, di un disegno di legge, di una proposta di legge che
possa dare avvio all'iter del referendum.
È un referendum consultivo particolare, perché non permette in
realtà di consultare la popolazione prima di una decisione: bisogna
presentare un disegno di legge che una decisione la contiene e su
quella poi possono pronunciarsi i cittadini valdostani.
Io credo che questo sia corretto dirlo e quindi non c'è alcuna
mancanza di volontà, da parte di nessuno, di consultare
preventivamente, queste sono le regole che attualmente noi abbiamo
per quanto riguarda il referendum.
Presidente
-
La parola alla collega Pulz.
Pulz (ADU VDA) -
Noi votiamo assolutamente a favore di
questa risoluzione emendata, perché riteniamo democraticamente e
anche responsabilmente corretto coinvolgere i cittadini valdostani
in una decisione che si ripercuoterà sulle future generazioni. Nel
dettaglio riteniamo che sia giusto ricorrere a questo referendum
consultivo per tre ragioni principali: in primis la disponibilità
di acqua dolce è la principale risorsa del territorio valdostano.
Si tratta di un bene sempre più raro per via del riscaldamento
globale e anche per lo sconsiderato sfruttamento delle risorse
della terra. In futuro sappiamo che sarà un bene supremo e questo
bene supremo deve essere gestito dal pubblico nell'interesse della
comunità, del territorio e di tutte le creature di ogni tipo e
genere che lo popolano.
Vorrei raccontarvi che ho ricevuto ieri mattina durante il
consiglio un messaggio di una giovane amica studente universitaria
che mi scrive così: "Sono a lezione in Università e si parla dei
cambiamenti climatici col docente Bagliani, titolare del corso
'cambiamento climatico, strumenti e politiche'; ci ha appena
spiegato che in Piemonte si stanno avendo problemi di siccità e che
le dighe non producono energia idroelettrica come un tempo e ci
pone questa domanda: "continuare a produrre energia, e quindi
toglierla agli agricoltori, o lasciarla agli agricoltori e comprare
energia?". Questa è la domanda della ragazza.
Mi hanno inoltre riferito di recente alcuni agricoltori di
Bionaz, miei "vicini di casa" che da alcune estati devono
telefonare a CVA perché non hanno acqua sufficiente per i prati e
per le mucche. Stiamo parlando del deflusso minimo vitale, che si
chiama così appunto perché è vitale. Ieri qualcuno ha detto che
questi argomenti non c'entrano con CVA - non dico i nomi perché
sennò poi scatta questo antipaticissimo sistema del fatto personale
- e mi chiedo: ma noi come faremo un domani? Chiameremo tutti CVA
durante il periodo di siccità? E poi mi permetto anche di
aggiungere: non ci sono già le amministrazioni locali a essere
spesso un po' facilone, per non usare termini più forti, sullo
sfruttamento delle acque? L'Amministrazione regionale dovrebbe,
secondo noi, dare un'indicazione, essere anche d'esempio per i
Comuni in modo che tutti insieme si possa lavorare per gli
interessi della comunità e non per quelli di alcuni privati
speculatori. Questa è la nostra prima ragione.
La seconda è che la compagnia valdostana delle acque è stata
creata con fondi pubblici ed è quindi, possiamo dire, di proprietà
dei cittadini valdostani. Il minimo proprio che si può fare nel
rispetto della giustizia e della democrazia è chiedere ai legittimi
proprietari che cosa pensino della vendita di parte della CVA.
Il terzo motivo, l'ho già ripetuto fino alla paranoia, è che
purtroppo questa maggioranza screditata dai recenti scandali
giudiziari non ha in questo momento l'autorevolezza per prendere
decisioni che riguardano il futuro della Valle d'Aosta e delle
nuove generazioni.
Dalle ore 9:53 assume la Presidenza il vicepresidente
Farcoz.
Farcoz (Président)
-
La parole au collègue
Manfrin.
Manfrin (LEGA VDA) -
Mi sorprende - ma lo devo ammettere
- essere d'accordo dall'inizio alla fine con quanto detto dalla
collega Pulz e volevo invece aggiungere un pezzo rispetto a quanto
presentato. La collega Morelli ci ricorda le regole per il
referendum, e la ringrazio ovviamente per avercelo ricordato, ma
quello che dobbiamo anche ricordare è che noi qui stiamo votando un
impegno politico, un impegno politico nel realizzare un referendum.
Quindi se voi nella vostra risoluzione mettete tutta una serie di
desiderata
con la quale però chiaramente non si realizza
quanto previsto in quei desiderata da lì ad un minuto - non sto a
ricordarvi i processi legislativi e consiliari per arrivare a
quanto voi inserita nella vostra risoluzione - ma voi con quella
risoluzione chiedete a questo Consiglio di prendere un impegno
politico.
Allo stesso modo noi con questa risoluzione chiediamo a questo
Consiglio di prendere un impegno politico nel chiedere l'opinione
dei cittadini su un tema così fondamentale come il futuro di
CVA.
Quindi qui si sceglie e si decide da che parte stare, se a
favore della consultazione popolare oppure se contro la
consultazione popolare.
Sic et simpliciter
.
Président
-
La parole au collègue Vesan.
Vesan (M5S)
-
Volevo anch'io replicare
all'intervento normativo da parte della collega Morelli. In realtà
un referendum consultivo è una tipologia particolare, vi è dedicato
un capo espressamente all'interno della legge sulle iniziative
referendarie e il comma 1 dell'articolo 5 stabilisce chiaramente la
differenza fra gli atti conseguenti all'approvazione di un atto e
quello che è invece espressamente citato nel comma 1, cioè "il
Consiglio Valle prima di procedere alla adozione di provvedimenti
legislativi o amministrativi". Quindi non ci deve essere nessun
atto a monte sulla scorta del quale dobbiamo aspettare o stabilire
dei tempi di decorrenza, infatti il comma 3 dello stesso articolo
45 stabilisce che il Presidente della Regione indice con decreto il
referendum consultivo entro 10 giorni dalla trasmissione delle
deliberazioni consiliari di quel comma 1, deliberazione consiliare
che stabilisce il quesito e che si voglia fare questo referendum
consultivo.
Non credo ci sia nessun atto perché anche la formula di rinvio
prevista dall'articolo 46 successivamente dice espressamente: "Per
lo svolgimento dei referendum consultivi si osservano, in quanto
applicabili, le disposizioni per lo svolgimento del referendum
abrogativo di cui al capo 2". La possibilità di utilizzare le
scadenze e i termini definiti per quello che riguarda il referendum
abrogativo naturalmente si applicano nel momento in cui si tratta
di referendum consultivo su di un atto già espresso, ma essendoci
la tipologia espressamente prevista del referendum consultivo su un
atto ancora da decidere, perché di questo parliamo in questo testo
di legge, magari sbaglio io con l'interpretazione corretta, però in
realtà il fatto di aver utilizzato in quanto applicabili come
formulazione vuole espressamente dire che alcune delle formulazioni
non sono applicabili. La nostra interpretazione, poi ci riserviamo
naturalmente di approfondirla con l'aiuto anche della maggioranza e
degli uffici del Consiglio, ma è che se vogliamo chiedere un parere
ai cittadini scevro da qualunque tipo di vincolo, dobbiamo farlo
espressamente ai sensi del comma 1, cioè chiederglielo senza avere
già un atto definitivo, ma solo con la formulazione di un quesito.
Sulla scorta di questo non ha senso applicare nessun tipo di
scadenza al di fuori di quella che impone al Presidente della
Regione d'indire il referendum nel momento in cui la Presidenza del
Consiglio gli ha trasmesso l'atto approvato da quest'Aula.
Président
-
La parole au collègue Gerandin.
Gerandin (MOUV')
-
Semplicemente per dire che su
un quesito come questo, su un'opportunità importante come quella di
sentire il parere dei cittadini - attenzione, questo non vuol dire
che in un referendum consultivo ci siano posizioni univoche - ci
saranno probabilmente delle posizioni diverse dove ognuno avrà,
anche a seguito di quelle risoluzioni che noi avevamo proposto,
vale a dire di avere tutti gli scenari, e quando si parla di tutti
gli scenari bisognerebbe davvero avere tutti gli scenari compreso
quelli che magari in questo momento ci paiono i meno perseguibili,
ma almeno avere contezza di ciò che parliamo e di cosa sono e che
rischi corriamo verso determinate scelte. Questo era un po' la
ratio
delle risoluzioni che abbiamo presentato e che
vogliono essere legate ad approfondire il tema, però una volta che
si ha contezza e una volta che comunque si va verso una scelta
politica, il discorso della consultazione referendaria per noi è
alla base.
È intervenuta prima la collega Morelli che ha ribadito peraltro
quello che mi sono letto nel loro programma che dice che la
decisione finale sulla quotazione in borsa della società dovrà
essere sottoposta a referendum consultivo al termine delle
necessarie valutazioni tecniche. È intervenuto già ieri il collega
Barocco che, mi pare, che per quello che riguarda l'Union abbia
detto che non c'è nessun tipo di problema a un eventuale referendum
consultivo, io penso che in questo momento bisogna giocare a carte
scoperte nel senso che in quest'Aula mi pare ci sia la condivisione
di tutti che va verso il Sì al referendum consultivo; siamo
disponibilissimi a modificare l'impegno, se c'è qualche impegno che
non è chiaro scriviamolo a 35 mani, siamo disponibili a modificare
l'impegno purché non si giochi alle tre carte, "Si deve avere la
legge, non si deve avere la legge, si può consultare prima o
consultare dopo" ed emerga chiaro che il referendum consultivo è
alla base della valutazione da parte dei cittadini di quella che
sarà una scelta politica.
Penso di essere stato molto chiaro, la disponibilità è totale,
scriviamo l'impegno tra tutti, poi non è importante se è esecutivo
o se è preliminare all'esecutivo o prima della legge o dopo la
legge, l'importante è che emerga chiaro che per noi il primo
passaggio è quello del referendum consultivo.
Presidente
-
La parola al collega Nogara.
Nogara (AV)
-
Io volevo solo fare alcune
considerazioni su quanto ha detto la consigliera Pulz. Lei c'era
quando è venuta l'Arpa a parlare in Commissione: l'Arpa ha detto
delle cose non drastiche come ha detto lei, non so su che studi, su
che basi le ha dette, io guardo e leggo quello che è stato detto. È
stato detto che tutti i dati fornitici e tutte le cose riportate
sono presi da uno studio in Svizzera che è il più attendibile che
ci sia, anche perché è molto vicino alla nostra realtà. Non è il
caso di mettermi a leggere quello che hanno detto, però, alla fine
della fiera, dicevano che in questi anni non ci sarà un cambiamento
di precipitazioni ma un cambiamento del tipo di precipitazioni:
molta più pioggia e molta meno neve, a seconda delle altitudini.
Allora noi abbiamo nel 2050 una problematica sui ghiacciai, su
quelli più bassi, e su questo ci dicevano che appunto in Svizzera
lo studio dice che consigliano di fare non dico delle dighe però di
raccogliere l'acqua, che praticamente sarebbe la sostituzione del
ghiacciaio perché, se quello si ritira, bisogna almeno avere una
riserva d'acqua, il dottor Cremonese diceva, appunto, che la
problematica è questa. Poi parlava del ghiacciaio delle Grandes
Murailles perché c'è una diminuzione di ghiacciai fino al 2050. Nel
2050 praticamente il ghiacciaio delle Grandes Murailles - lo dice a
pagina 11, comunque è consultabile - non avrà problemi perché parte
già da un'altitudine che non sarà toccata: spariranno i ghiacciai
dai 2500 ai 3000/3100 metri, tutta la parte alta rimarrà ancora
così. Io mi baso su quello che è stato detto.
Riguardo a quanto diceva sui contadini, io per lavoro sono stato
Presidente di un consorzio e quello è un problema che c'è sempre
stato, anche poco tempo fa che ero in Assessorato Agricoltura: per
anni grandi riunioni perché a un certo punto dell'anno, se c'è un
po' di siccità c'è il problema, le porto l'esempio di
Saint-Barthélemy: ci sono 30 prese sul torrente Saint-Barthélemy, è
chiaro che per le ultime tre-quattro prese, se è un anno che non
piove tanto, manca l'acqua. Allora si facevano queste riunioni con
CVA che giustamente apriva per dare l'acqua ai vari consorzi, come
può succedere a Bionaz, come può succedere in altri posti. Questi
problemi sicuramente non andranno a diminuire ma aumenteranno;
quando abbiamo parlato del PTA, questa problematica l'abbiamo
affrontata e nel nuovo PTA è lì che si daranno le priorità che
giustamente devono essere date alle persone per l'acqua da bere, da
consumare e per l'agricoltura, poi verrà l'idroelettrico; penso che
tutta l'Aula sia d'accordo su un discorso del genere, però ci sono
vari settori che comprendono questa problematica. Se poi si
riferiva a me quando voleva dire che non era un problema, non è
quello, non me la prendo assolutamente, sono ben consapevole delle
variazioni climatiche e, come ho già ribadito il primo giorno, ci
sono dei personaggi indicati da audire per la CVA, per esempio il
dottor Ruffini di Bolzano: sarebbe importantissimo audirlo
nuovamente, e questo l'avevo dichiarato anche in Commissione, per
quanto riguarda il PTA, perché, glielo dico sinceramente, mi ha
acceso delle lampadine quando lo abbiamo audito per CVA, però
l'ambito in cui doverlo ascoltare, secondo me, è quello del PTA,
perché può offrire dei suggerimenti da prendere veramente in
considerazione.
Président
-
La parole au collègue Restano.
Restano (GM)
-
Intervengo anch'io - anche se
potrebbe apparire superfluo dopo l'intervento del collega Nogara -
per rassicurare la collega Pulz, perché ritengo che nel corso di
questi anni da parte dell'Amministrazione regionale e degli enti
locali, soprattutto con l'avvento dell'irrigazione a pioggia, si
stia provvedendo a una razionalizzazione dell'utilizzo dell'acqua
per uso irriguo, per spiegarmi meglio: se una volta utilizzando
l'irrigazione a scorrimento si utilizzava una certa quantità di
acqua, oggi con l'irrigazione a pioggia se ne utilizza molto meno e
all'interno di alcuni consorzi, quello di Valpelline è uno di
questi, si sta già provvedendo, si è provveduto a razionalizzare le
concessioni dell'acqua per uso irriguo. Quindi si risparmia
dell'acqua.
Poi convengo con quanto detto dal collega Nogara perché è quanto
abbiamo audito in Commissione, vorrei solamente aggiungere che in
Valle d'Aosta è prioritario l'uso potabile, poi si va all'uso
agricolo e in ultimo all'uso per lo sfruttamento dell'acqua per la
produzione di energia idroelettrica. Quindi l'Amministrazione
regionale, gli enti locali e di conseguenza gli enti che hanno la
possibilità di turbinare l'acqua ne sono consapevoli. Forse, se
vogliamo, potremmo intensificare i controlli però noi Valle
d'Aosta, grazie al sistema delle dighe di cui siamo figli, forniamo
anche l'acqua al Piemonte in caso di assenza di risorse idriche per
l'utilizzo agricolo. Oggi non vedo proprio questo rischio perché
nel tempo chi ci ha proceduto si è attrezzato nella dovuta maniera
al fine di evitare di correre dei rischi reali. In futuro, non
siamo depositari di quello che avverrà ma sono sicuro che, così
come siamo organizzati, riusciremo a preservare questa importante
risorsa.
Président
-
La parole à la collègue Morelli.
Morelli (AV)
-
Per chiedere una sospensione per
consentire una riunione di maggioranza.
Presidente
-
Sospensione accordata, il Consiglio è
sospeso.
La seduta è sospesa dalle ore 10:10 alle ore 11:02 e
d
alle ore 11:02 assume la Presidenza la presidente Emily
Rini.
Rini (Presidente)
-
Riprendiamo i lavori. Ha
chiesto la parola la collega Morelli.
Morelli (AV) -
Soltanto per informare l'Aula
relativamente alla sospensione da noi richiesta. Ci siamo ritrovati
come maggioranza e alla luce del dibattito ma anche alla luce di
una nostra volontà di dare corso a una consultazione popolare in
merito a questo tema e alla luce soprattutto della nostra legge
regionale sul referendum, noi avremmo predisposto un emendamento
per modificare l'impegno. Quindi chiederemmo una Conferenza dei
Capigruppo per poterlo concertare con gli altri gruppi.
Presidente
-
Quindi sospendiamo per Conferenza
Capigruppo.
La seduta è sospesa dalle ore 11:04 alle ore 11:28.
Rini (Presidente)
-
Colleghi, possiamo riprendere
i lavori. Qualcuno vuole relazionare in merito alle sospensioni?
Ricordo che siamo ancora in discussione generale. La parola alla
collega Morelli.
Morelli (AV)
-
C'è stato un confronto e non si è
trovata una formulazione condivisa perché dal nostro punto di vista
nella proposta della minoranza vi è un avverbio che è "qualora" che
ci sembra essere un po' ambiguo, mentre noi vorremmo che le cose
fossero spiegate in modo chiaro. Quindi noi proponiamo di emendare
la risoluzione come segue con la soppressione per quanto riguarda
la premessa dei paragrafi 3, 4, 5, 6, 7 e 9 mantenendo l'1, il 2 e
l'8 e dicendo: "Il Consiglio regionale si impegna a dare corso
all'iter di un referendum consultivo al fine di sottoporre alla
valutazione della cittadinanza valdostana il disegno di legge che
verrà trasmesso al Consiglio regionale in merito al processo di
quotazione del gruppo CVA ai sensi delle procedure previste
dall'articolo 45 della Legge regionale 19 del 2003".
Giustamente i colleghi mi fanno osservare di specificare che è
una formulazione che è stata verificata con gli uffici, quindi è
una formulazione corretta.
Presidente
-
Ha chiesto la parola il collega
Gerandin.
Gerandin (MOUV')
-
Grazie collega Morelli. Noi
pensavamo -anche perché abbiamo verificato che comunque ci fosse un
corretto riferimento alla procedura del referendum consultivo - a
un testo che era questo: "Deliberare l'effettuazione di un
referendum consultivo qualora sia trasmesso al Consiglio regionale
il provvedimento legislativo che dà corso al processo di quotazione
del gruppo CVA".
Molto brevemente: siccome i presupposti per l'effettuazione di
un referendum consultivo sono la presentazione di un testo di
legge, di un atto legislativo, noi abbiamo messo il "qualora"
esclusivamente per dire che deve esserci un atto prima di
procedere: in questo momento, salvo le intenzioni manifestate dalla
maggioranza, questo atto non esiste ancora, per cui il "qualora"
era riferito a quello. Tenuto conto che c'è una proposta, io
chiederei una sospensione per noi di minoranza per valutare la
proposta.
Presidente
-
Il Consiglio è sospeso.
La seduta è sospesa dalle ore 11:30 alle ore 12:04.
Rini (Presidente) -
Possiamo riprendere i lavori. Chi
intende prendere la parola? La parola alla collega Morelli.
Morelli (AV) -
In seguito alle riunioni di maggioranza,
di minoranza e dei capigruppo, non si è riusciti a trovare un
accordo in merito alle nostre proposte di emendamento sulla
risoluzione presentata da LEGA e MOUV'. Noi proponevamo di emendare
la premessa mantenendo soltanto quei paragrafi oggettivi che
giustifichino poi l'impegno dello svolgimento di un referendum, non
possiamo accettare paragrafi che vanno al contrario rispetto a
quanto sosteniamo in merito alla gestione di CVA. E così come
nell'impegno preferiamo essere molto chiari e agire di conseguenza
a quanto abbiamo sostenuto durante tutto il dibattito e a quanto
proporremo nella risoluzione. Pertanto i nostri emendamenti, gli
emendamenti che proponiamo, sono i seguenti: nella premessa sono
soppressi i paragrafi 3, 4, 5, 6, 7 e 9 e l'impegno è così
riformulato: "Il Consiglio regionale si impegna a dare corso
all'iter di un referendum consultivo, al fine di sottoporre alla
valutazione della cittadinanza valdostana il disegno di legge che
verrà trasmesso al Consiglio regionale in merito al processo di
quotazione del gruppo CVA, ai sensi delle procedure previste
dall'articolo 45 della legge regionale 19 del 2003".
Presidente
-
La parola al collega Manfrin.
Manfrin (LEGA VDA)
-
Diamo ovviamente anche noi un
resoconto del tentativo di addivenire a una soluzione, a un
compromesso, che potesse portare a questo punto a referendum
un'eventuale scelta di quotazione. Quello che chiaramente dobbiamo
assolutamente far notare è che la maggioranza avrebbe voluto
cancellare dei paragrafi che noi consideriamo invece fondamentali e
che voglio qui ricordare, ovvero "Rilevato il fatto che lo scenario
della quotazione in borsa della società è fortemente sostenuto dai
contenuti essenzialmente descrittivi della relazione conclusiva",
questo è un dato di fatto e non è una questione di poco conto,
"Considerato il fatto che la presenza tout court di forti vincoli
normativi, ad esempio la legge Madia, all'operatività della società
come operatori di mercato non giustifica necessariamente e
unicamente la scelta di procedere con un processo di quotazione in
borsa della società, in quanto è prima di tutto necessario
comprendere se il momento è propizio, ovvero valutare
esaustivamente tutte le variabili utili a comprendere la
convenienza dell'operazione nell'interesse della società nonché dei
suoi azionisti, tenuto conto che le ultime operazioni di quotazione
relative al settore
utilities
risalgono al 2014 così come
sottolineato anche nel corso delle audizioni della Commissione
speciale" - vi chiedo, davvero anche questo, ovviamente, è un dato
di fatto - "Considerato che il piano industriale e il piano
strategico del gruppo CVA funzionale alle valutazioni di merito
propedeutico al processo di quotazione sono risalenti all'agosto
2017, considerato il fatto che il
trend
del gruppo CVA negli
ultimi cinque anni è caratterizzato da una diminuzione dei ricavi e
rilevato come all'interno della relazione conclusiva e della
documentazione ricevuta dai Commissari non vi siano valutazioni e/o
aggiornamenti anche di carattere macro e/o di analisi di
sensibilità utili a comprendere lo stato delle valutazioni
contenute all'interno dei già citati piano industriale e piano
strategico dell'agosto 2017, così come nessun eventuale confronto
quantitativo anche di carattere macro e/o di analisi di sensibilità
tra i vari scenari è da considerare quotazione, società pubblica,
altra forma societaria".
Queste erano le premesse che volevano essere cancellate, noi
ovviamente non ci stiamo ma soprattutto vogliamo affermare che la
proposta di riformulazione e anche di censura di una parte della
risoluzione chiaramente andava in un'unica direzione, andava nella
direzione di far affermare a questo Consiglio che la quotazione in
borsa di CVA è ineluttabile. Si voleva far votare alla minoranza e
ai proponenti di questa risoluzione che la quotazione di CVA è un
dato di fatto.
Non ci opponiamo a questa visione, per questo abbiamo deciso di
venire incontro facendo una proposta che potesse mettere nella
parte impegnativa una formula dubitativa. Questo non è stato
accettato perché per voi non si può mettere in dubbio che si vada a
quotare CVA e per questo motivo noi manteniamo l'impostazione
originaria, però ci teniamo a evidenziare una cosa, ovvero che in
questo momento si fa una scelta di campo, che tutti coloro che in
questi due giorni hanno detto "Siamo favorevoli a un referendum":
il collega Barocco, il collega Viérin e altri, anche la collega
Morelli oggi proprio nella discussione di questa risoluzione,
votando contro questa risoluzione si schierano contro un
referendum.
Allora a questo punto, e ovviamente lo dico alla collega Morelli
visto che lo ha detto, visto che si è fatta lei portatrice di un
tentativo di mediazione, visto che il suo movimento si è
caratterizzato per una partecipazione che è nell'acronimo del nome
"Autonomie, liberté, participation et écologie", voi dovete
cancellare la P di participation e il vostro acronimo potrà
rimanere soltanto "Alé" cioè alé votiamo contro anche a questa in
nome della poltrona.
Presidente
-
Ha chiesto la parola l'assessore
Laurent Viérin, prego.
Viérin (AV)
-
Al di là della
boutade
, spero
che quella del collega Manfrin sia una boutade, ma ne siamo certi,
vorrei riportare la discussione sull'argomento vero che è la
volontà di dare effettivamente ai cittadini valdostani la
possibilità di esprimersi su questo argomento. Ne abbiamo parlato
in questi giorni, il collega Manfrin ha fatto bene a ricordarlo,
assieme ad altri colleghi, ne avevamo parlato peraltro nella scorsa
Legislatura, queste due giornate sono state molto interessanti
anche per riuscire a scrivere tecnicamente quello che a parole
tutti dicevano di volere. Sinceramente mi dispiace e ci dispiace
che ci si divida, secondo noi anche in modo un po' strumentale, su
un argomento che poteva vederci uniti perché, al di là di togliere
o di non togliere qualche premessa, il deliberato c'è, anche senza
quella locuzione che mi pare fosse "qualora". Lo dicevo come
battuta dopo la Champions League di ieri sera: il "qualora" nella
vita c'è sempre, nel senso che tutto può succedere, però nell'atto
amministrativo in una risoluzione, si cerca di procedere in modo
sequenziale dicendo che nel momento in cui - e lo ricordava il
collega Gerandin - questo Consiglio dovrà esprimersi su un atto che
è un disegno di legge o l'atto amministrativo, inteso come
strumento normativo che dovrà assumere quella decisione, le
procedure di legge esistono e quindi saranno attivate per dare la
possibilità ai cittadini valdostani, eventualmente, di esprimersi.
Questo non può avvenire in un momento antecedente, quindi il testo
formulato e gli sforzi fatti anche a livello di maggioranza per
andare incontro a quel testo che era stato presentato dai colleghi,
andava nell'ottica di trovare una soluzione condivisa. Ci dispiace,
ripeto, ma lo dico con franca sincerità che non si sia trovato un
accordo perché poi si dovrà procedere con votazioni diverse ma su
uno stesso obiettivo che è quello di dare la possibilità, una volta
assunta la decisione in quest'aula che è l'Aula deputata ad
assumere questa decisione, ad avere una determinazione anche,
eventualmente, da sottoporre ai cittadini valdostani. Lascerei da
parte le polemiche anche di questi giorni: noi capiamo le tensioni
di una probabilmente strategia che doveva portare al fatto di dire
fuori da quest'aula che qualcuno era contrario al referendum,
mentre è da diversi mesi, per non dire da parecchio tempo, che
tutti siamo profondamente convinti che un argomento come questo - e
come tanti altri, e lo strumento normativo è qui per testimoniarlo
- possa anche avere la possibilità di esser sottoposto alla volontà
degli elettori; non è il sottoporre un'eventuale decisione in modo
preventivo, altrimenti sarebbe come esautorare chi ha un ruolo in
quest'aula dal proporre delle sensibilità, ma noi crediamo che
questa formulazione, peraltro tecnicamente controllata con la
dovizia del caso, vada soprattutto nell'impegnativa: sappiamo
benissimo che si possono scrivere le premesse le più disparate, ma,
se si deve trovare una sintesi tra 35 Consiglieri, le premesse non
possono, o meglio, spesso non saranno mai, in sintesi, tutte in
otto capoversi uguali; avevamo chiesto semplicemente di stralciare
alcune premesse per andare a condividere quelle su cui siamo
d'accordo e nell' impegnativa andare a dire che nel momento in cui
quest'Aula viene investita della discussione che si tradurrà in una
votazione di un atto, questa avrà - come lo prevede la procedura di
legge, una legge che ricordavo ieri, abbiamo votato in quest'aula -
avrà la possibilità di essere sottoposta agli elettori.
Quindi, al di là del gioco delle parti, che ci sta, e della
demagogia, noi lanciamo un appello in questa ultima parte di
Consiglio affinché fuori, almeno su questo, ci sia la volontà,
anche su visioni diverse, di dire che una volta assunta una
decisione, questa, se lo si riterrà, possa essere sottoposta con i
crismi delle disposizioni vigenti alla volontà degli elettori e
quindi dei Valdostani.
Presidente
-
Siamo in discussione generale, la
parola al collega Barocco. Vi ricordo che in discussione generale
può parlare una persona per Gruppo poi è vero che se l'Aula è
d'accordo, vista la delicatezza del tema, possiamo derogare a
questa previsione oppure potete usare i cinque minuti di
dichiarazione di voto però poi non si utilizzano dopo.
La parola al consigliere Barocco, prego.
Barocco (UV)
-
Penso solo di riaffermare quanto
detto: quello che io ieri affermavo lo ritroviamo completamente
nella formulazione che ha appena illustrato la consigliera
Morelli.
Ci ritroviamo, mi ritrovo in quanto scritto, che ha trovato la
sintesi nel testo elaborato e posso anche dire che la
responsabilità di noi amministratori è di giungere a delle
decisioni. La decisione questa maggioranza la sta raggiungendo e
penso che sia chiara a tutti: noi non siamo assolutamente contrari
al referendum e penso che questo sia negli atti, poi ci
confronteremo, al limite, nelle piazze su alcune proposte e alcune
sensibilità ed esternazioni che abbiamo sentito oggi nell'aula.
Presidente
-
La parola al collega Bertin, quindi
usa il tempo per la dichiarazione di voto, prego.
Bertin (RC-AC)
-
Come dichiarazione di voto. Come
dicevo già questa mattina, in occasione della discussione generale,
la Valle d'Aosta ha una serie di strumenti importanti per
permettere ai cittadini di partecipare e, indipendentemente da
tutto, a questo punto il referendum si farà; se non sarà un
referendum consultivo sarà un referendum abrogativo, l'importante è
che i cittadini vogliano farlo. Al di là di questo, è importante,
sul lato politico, che questa decisione verrà comunque sottoposta
al giudizio dei cittadini e questa è la cosa più rilevante della
giornata di oggi, anche se gli strumenti sono tali da permetterlo
in ogni caso, ed è un fatto estremamente positivo. Poi ovviamente
non si può pretendere che la minoranza accetti l'idea che comunque
questa azienda debba essere quotata in borsa... l'elemento del
"qualora" abbia un significato preciso e questo è ovviamente
significativo.
Pertanto in dichiarazione di voto, al di là degli aspetti
tecnici che vedevano la risoluzione di questa mattina con elementi
non corretti, il voto per la risoluzione sarà comunque
positivo.
Presidente
-
La parola al collega Marquis.
Marquis (SA)
-
Credo che sia utile ribadire che un
tema come questo cambierà la storia della Valle d'Aosta, l'ho detto
ieri all'interno dell'intervento nella discussione generale e
quindi, a maggior ragione, riteniamo che sia anche corretto, utile,
opportuno dare la parola sull'argomento ai cittadini. Noi avevamo
già parlato, così come ha detto l'assessore Viérin, già in
maggioranza di questo argomento, avevamo soprasseduto ieri nella
discussione perché, come è stato anche affermato, un referendum si
può attivare solo dopo la presentazione di un atto legislativo, e
quindi non abbiamo voluto mettere il carro davanti ai buoi, però a
questo punto riteniamo che sia corretto esprimere qual è la nostra
posizione sull'argomento. È una posizione di assoluta chiarezza,
abbiamo presentato una risoluzione all'attenzione dell'Aula, una
risoluzione che verrà discussa nei punti successivi, che riporta 18
firme della maggioranza, una discussione alla quale seguirà il
dibattito, seguirà poi la votazione e intendiamo portare avanti con
assoluta chiarezza l'iter di definizione di un disegno legislativo
successivamente alla definizione della risoluzione. Pertanto per
noi non esistono dei "qualora" perché il "qualora" dà
indeterminatezza, crea delle situazioni di non comprensione nei
confronti della gente. Noi diciamo: c'è una risoluzione, ci sarà,
non "forse", "magari", "vedremo"; verrà predisposto un disegno di
legge, ci impegniamo a portare quel disegno di legge alla
discussione della gente.
La gente potrà esprimersi, valutare la proposta, dopodiché il
Consiglio ne dovrà prendere atto, prenderemo atto e poi si assumerà
e si farà propria la posizione definita dalla nostra comunità.
Pertanto ritengo che appoggeremo con piena convinzione la proposta
che va in questa direzione e che è stata descritta dalla collega
Morelli.
Presidente
-
Per dichiarazione di voto, che quindi
poi non verranno fatte dopo la discussione generale, lo ricordo. La
parola alla collega Minelli, prego.
Minelli (RC-AC)
-
Per dichiarazione di voto e per
dire che - indipendentemente dal fatto che avessimo sottolineato
che nella risoluzione originaria presentata da LEGA e da MOUV' ci
fossero a nostro avviso delle parti non così corrette soprattutto
per quanto riguarda la normativa relativa alla legge sul referendum
- noi avremmo votato comunque quella risoluzione perché è un atto
d'indirizzo ed è un atto politico. Siamo contenti che sia stato
fatto questo emendamento finale e non ritengo che sia accettabile
invece quanto proposto dalla maggioranza perché mai come oggi mi
sono resa conto del fatto che la forma è sostanza. La congiunzione
"qualora" significa "se e quando" e noi in questo momento non
abbiamo nessun atto depositato in questo senso, non c'è nemmeno
ancora l'approvazione della risoluzione presentata dalla
maggioranza che non è nemmeno ancora stata discussa, di conseguenza
dovremmo accettare di votare quell'emendamento sulla base di una
serie di dichiarazioni che però, come mi è stato spesso ricordato,
non sono degli atti e non è stata nemmeno votata la
risoluzione.
Quindi è corretto dire che si avvierà l'iter per il referendum
se e quando verrà depositato questo disegno di legge. La cosa che
però vorrei sottolineare e di vorrei in qualche modo una conferma è
questa: a differenza del collega Manfrin io ritengo che non ci sia
oggi qui qualcuno che abbia detto che è contro il referendum non
votando questa risoluzione, prendo atto del fatto che da più parti
è stato detto che c'è la volontà di andare al referendum. Questa è
la notizia importante della giornata: ci sarà un referendum in cui
tutti potranno esprimersi, io voglio capire se su questa cosa c'è
qualcuno che si dissocia, perché è importante saperlo. Nel caso
invece che ci sia una conferma, avremo un Consiglio regionale che,
all'unanimità, voterà per un referendum importantissimo per il
futuro non solo della CVA ma soprattutto della Valle d'Aosta.
Quindi io saluto con piacere questa novità e spero che verrà
confermata perché alle dichiarazioni devono fare seguito anche gli
opportuni comportamenti.
Presidente
-
Per dichiarazione di voto la parola
al collega Cognetta.
Cognetta (MOUV')
-
Per mozione d'ordine,
Presidente. Volevo sapere se la dichiarazione di voto si può fare
dopo la replica eventuale dell'Assessore del Governo.
Presidente
-
La dichiarazione di voto si dovrebbe
fare dopo la replica. Chi ha usato il tempo adesso, non lo può più
fare dopo.
Cognetta (MOUV')
-
Quindi posso aspettare
d'intervenire dopo. Non avevo capito se dopo c'era ancora la
possibilità o no. C'è ancora per chi non interviene.
Presidente
-
Ci sono altri in discussione
generale? Possiamo chiudere la discussione generale. In replica la
parola all'assessore Testolin.
Testolin (UV)
-
Due valutazioni assolutamente da
fare: è quasi due giorni che discutiamo in merito alla quotazione
CVA in seguito a un percorso svolto con dovizia - lo ribadisco, lo
abbiamo già detto in altri interventi - da una Commissione speciale
che ci ha dato modo di avere una serie di dati, che si è
confrontata al suo interno, che ha dato modo al Consiglio di fare
un certo tipo di percorso, e oggi siamo chiamati a esprimerci come
forze politiche non soltanto in merito a degli atti amministrativi
ma anche a delle direzioni che devono essere politiche, delle
direzioni d'intenti che le nostre forze vogliono portare avanti e
vogliono farlo con la chiarezza già sottolineata dai colleghi di
maggioranza intervenuti durante il dibattito; una chiarezza che in
questo periodo si cerca a più riprese di offuscare, sia nei termini
dei lavori svolti all'interno delle Commissioni o di quest'aula,
mischiando molto sovente delle scelte che devono essere prese in
capo al futuro della CVA, e non delle acque, perché poi anche
questa mattina si sono ribaditi e si è discusso almeno per
mezzora/tre quarti d'ora in merito all'utilizzo delle acque, cosa
che è di competenza esclusiva, lo ribadiamo, di questa
Amministrazione regionale, quindi "senza se e senza ma" con delle
priorità che sono già state sottolineate.
Questo è il momento di capire che cosa vogliamo fare della
nostra CVA per rilanciare quell'iniziativa virtuosa che l'aveva
adottata nel 2001 di infrastrutture che ci hanno permesso di
pareggiare nel tempo le carenze finanziarie o comunque di
attenuare, di alleviare quelle carenze finanziarie che lo Stato ci
ha imposto nel tempo, e oggi dobbiamo rilanciare con altrettanta
forza e con altrettanta convinzione delle iniziative che potranno,
nel rispetto di future scelte ancora una volta in capo alla
Regione; e questa è un'iniziativa che vuole essere molto chiara:
continuare a mantenere all'interno di questo Consiglio la
maggioranza di una società che non può essere diversa dalla
situazione attuale. Riprendo un passaggio della Minelli: "non
possiamo essere ambigui su quello che vogliamo fare di CVA". Ognuno
ha giustamente la sua visione, ha la sua posizione, ha le sue
caratteristiche per sviluppare e per salvaguardare e vedere un
futuro della CVA. Noi siamo molto pragmatici e cercheremo di
portare avanti, così come è stato detto in quest'aula, i due
percorsi che possono assolutamente darci le opportunità di far
crescere la nostra azienda, di farla progredire in un ambito che è
molto complesso e che vede una concorrenza esasperata all'interno
del mercato delle produzioni di energia elettrica, una concorrenza
che potrebbe anche lusingarsi con delle proposte ma che a fronte di
queste proposte potrebbe poi invece impadronirsi nel complesso di
una società che deve essere ancora e sempre sotto la direzione
della pubblica Amministrazione della Regione Autonoma Valle
d'Aosta. Quindi è per questo che abbiamo voluto essere molto chiari
e molto precisi in una situazione referendaria che, vi assicuro,
avevamo anche pensato d'inserire inizialmente all'interno della
nostra mozione, ma proprio per la chiarezza che volevamo dimostrare
nei confronti di un'indicazione politica, ci siamo astenuti dal
farlo. Con questo, evidentemente consci del fatto che ci sarebbero
state delle iniziative in questo senso, oggi assolutamente non ci
tiriamo indietro, ma siamo persino contenti di poter rilanciare e
di poter spiegare le motivazioni che possono essere così illustrate
in maniera ancora più diffusa, in maniera più puntuale, perché a
ognuna delle premesse citate e che noi abbiamo voluto evidentemente
eliminare, perché non fanno parte di un nostro percorso, potremmo
rispondere e farlo con dovizia d'interventi e con dovizia
d'informazioni, dando assolutamente tutte quelle risposte che
giustamente una scelta politica deve avere alle spalle. Quindi
siamo assolutamente in linea, nell'eventualità qualora ci fosse la
necessità di andare a votare un referendum, di accoglierlo e di
metterci a disposizione per sostenere una linea d'intervento che
però vogliamo che sia chiara fin da subito, e lo facciamo
nell'interesse esclusivo di dare le informazioni corrette alla
popolazione. Noi non ci siamo nascosti dietro un dito o dietro
delle eventualità o delle opportunità che sono ancora tutte magari
per qualcuno da analizzare e per qualcuno conosciute già molto
bene. Noi abbiamo fatto una scelta di campo che abbiamo voluto
esprimere all'interno di questo percorso di tre giorni, in seguito
a un lavoro fatto coscientemente da una Commissione, la quale ha
avuto modo di arricchire le informazioni che erano da mettere a
disposizione, e, per quello che non si è fatto o non si è potuto
fare, credo che ognuno di noi debba rendersi responsabile di quello
che avrebbe potuto magari proporre in maniera diversa per
addivenire a una situazione più esaustiva. Credo che oggi la
politica abbia dato un segnale di coerenza rispetto a un percorso
da intraprendere; un momento che deve essere visto come una
capacità di prendere delle decisioni o di dare delle linee
d'indirizzo molto chiare, cosa che in questi ultimi tempi è stata
un po' persa all'interno di questo Consiglio, perché lo sport che
si preferisce molte volte è creare confusione per non dare una
visione chiara e trasparente delle idee che vogliamo portare
avanti. Penso che questo sia motivo di attenzione anche nei
confronti della popolazione, che deve sapere quali siano le
opportunità per la nostra CVA.
Allo stesso tempo, con assoluta tranquillità. Possiamo affermare
che nel momento in cui si verificheranno le opportunità o le
necessità di andare, a seconda di come vogliamo vederla, a un
referendum, noi ci saremo e sapremo spiegare la nostra scelta nei
dettagli.
Presidente
-
Per dichiarazione di voto la parola
al collega Cognetta. Chiedo solo se è possibile consegnare gli
emendamenti alla Presidenza.
Cognetta (MOUV')
-
Ovviamente noi siamo favorevoli
all'approvazione di quest'iniziativa. Tengo a precisare alcune cose
rispetto a quanto ho ascoltato dall'assessore Testolin:
innanzitutto non credo che una mozione che chieda un referendum
crei confusione, probabilmente crea più confusione il fatto di
spostare un'iniziativa così importante da un Consiglio all'altro
con tre settimane di mezzo senza un motivo chiaro, e poi può creare
confusione il fatto che arriviate in questo Consiglio e ci
presentiate una vostra risoluzione per ultima in discussione con,
praticamente, la strada tracciata.
Allora rispetto a quanto riguarda questa mozione e rispetto al
fatto che tutti siamo d'accordo, io mi chiedo - se tutti siamo
d'accordo - probabilmente questo "qualora" era talmente pesante che
non si poteva accettare, è talmente vincolante che non può essere
accettato! E sinceramente non capisco perché, visto che siamo tutti
d'accordo a fare il referendum, questo lo avete detto voi, però non
lo scrivete e non accettate le proposte della minoranza! C'è chi
vuole creare confusione e soprattutto chi vuole creare la lite: Non
siamo certo noi. Noi abbiamo cercato in qualche modo di far capire
che bisognerebbe approfondire un discorso e soprattutto che questa
cosa debba poi essere portata all'attenzione dei Valdostani, ma lo
diciamo da tempo, anche perché tutto questo che oggi stiamo
discutendo è partito già nel 2016 come atto legislativo ma, in
realtà, è partito molto prima. Io sono entrato in Consiglio e già
si parlava della probabile quotazione di CVA, e parliamo del
2013.
Oggi rivendicate una scelta, non è proprio di oggi questa
scelta, è stata fatta da Governi precedenti in momenti complementi
diversi e soprattutto - mi posso permettere di aggiungere perché è
accaduto proprio così - senza nessuna discussione; questa
discussione andava fatta forse nel 2016! Penso che converrete con
me: quando è stata presentata la norma forse andava fatto tutto
questo approfondimento, una Commissione speciale e così via; invece
ci siamo arrivati con un certo ritardo e adesso siete convinti di
fare la cosa giusta, ma questo non riguarda questa mozione
specifica.
Io credo che al di là di quelle che sono le parole che poi
diventano importanti, anche questa è una cosa che ho imparato in
questo Consiglio: la forma è sostanza e me l'ha insegnata chi
sedeva al posto del Presidente del Consiglio quando sono entrato:
su ogni atto che veniva votato si perdeva molto tempo nel definire
ogni singola parola, ma c'è un motivo - no, non era Marco Viérin
collega, mi riferisco ad Augusto Rollandin che ha insegnato a lei,
come a me, tante cose. Allora, dicevo, questo modo di fare politica
è fondamentale: sembra una sottigliezza, perché quello che accade
normalmente è che si vota una cosa e fuori se ne propone un'altra;
si decide una cosa e poi, in base a una frase, fuori si vende tutto
un altro discorso.
Allora noi pensiamo che le parole siano importanti, di
conseguenza abbiamo ritenuto giusto mantenere il punto. Poi il
fatto che dopo sarete anche voi d'accordo, vi potrete fare una
vostra risoluzione, votarvela e magari se è scritta in maniera
corretta e se va incontro ai nostri gusti sarà una cosa positiva
anche per noi.
Presidente
-
Per dichiarazione di voto la parola
alla collega Nasso.
Nasso (M5S)
-
Ancora non avevo preso parola in
questa maratona CVA, do anche il benvenuto e un augurio di buon
lavoro al nuovo collega. Il mio approccio è quello sulla tematica e
invece vedo che spesso e volentieri tanti decidono di buttare tutto
in caciara, qui si sta parlando di un tema molto serio e io sono
ben contenta di appartenere alla prima categoria. Io credo che
nessuno possa permettersi di dire in queste vesti che sia contro il
referendum, e me lo auguro tra l'altro. Noi ci siamo focalizzati
sulle parole: "qualora" e "nel momento in cui" perché è vero che la
forma è sostanza: "qualora" vuol dire una cosa, "nel momento in
cui" vuol dire quasi tutt'altro, ed è importante e non è una
questione da sottovalutare, perché se io devo saldare il debito con
qualcuno e gli dico: "Nel momento in cui ho i soldi te lo pago" è
un conto, quello è sicuro, e se dico "Qualora io abbia i soldi te
lo pago" è un altro conto.
Insomma, ci siamo voluti focalizzare su questa questione perché
è nevralgica e abbiamo insistito a tal proposito. Come dicevo
prima, noi teniamo davvero a questa tematica e ogni volta che la
popolazione deve e può esprimere la propria idea, per noi è sempre
importante.
Quindi non siamo assolutamente per la strumentalizzazione della
tematica perché a noi sta veramente a cuore questa questione, forse
qualcun altro ci tiene un po' meno, infatti abbiamo anche visto che
nelle riunioni di minoranza dove mancavano alcuni membri interessa
spesso e volentieri di più uscire da qui con una notizia, spesso e
volentieri falsa, ma io credo che dobbiamo essere seri un po' tutti
qui dentro.
Quindi le premesse sono importanti - e bene lo dirà in seguito
il mio collega - e ne approfitto per questo intervento per fare
anche la mia dichiarazione di voto che sarà favorevole, appunto per
il fatto che quando la popolazione può essere interpellata è sempre
un momento prezioso.
Presidente
-
Scusate, forse è il caso che
sospendiamo il Consiglio e facciamo una Conferenza dei Capigruppo
per capire la modalità sugli emendamenti perché, forse non abbiamo
capito la modalità. C'è un testo originario che è stato presentato
ed è quello che oggi si vota e si esamina. Per le forze di
maggioranza, un emendamento è stato presentato dalla collega
Morelli, in maniera verbale durante la discussione generale, quindi
ancora nella tempistica, ed è stato fisicamente depositato alla
nostra Presidenza quando la discussione generale era già stata
chiusa, però. Nessun altro emendamento da parte delle forze
dell'opposizione è stato depositato a questa Presidenza. Facciamo
una breve riunione per la Conferenza dei Capigruppo per capire come
affrontare la discussione.
La seduta è sospesa dalle ore 12:42 alle ore 12:56.
Rini (Presidente)
-
Procederemo ora, se non ci
sono altre dichiarazioni di voto, alla votazione del testo
originario emendato solamente nelle parti in cui si cambia da
"Governo" a "Consiglio" e si toglie "legislativo". Comunico
comunque che al tavolo della Presidenza era giunto, dopo la
chiusura della discussione generale, l'emendamento firmato dai
capigruppo delle forze di maggioranza che inseriva quanto dirò:
1) nella premessa sono soppressi i paragrafi 3, 4, 5, 6, 7 e
9.
2) L'impegno è così riformulato: "Il Consiglio regionale si
impegna a dare corso all'iter di un referendum consultivo al fine
di sottoporre alla valutazione della cittadinanza valdostana il
disegno di legge che verrà trasmesso al Consiglio regionale in
merito al processo di quotazione del gruppo CVA ai sensi delle
procedure previste dall'articolo 45 della legge regionale
19/2003".
Questo che rimanga agli atti il testo che era stato
presentato.
Per dichiarazione di voto la parola al collega Mossa.
Mossa (M5S) -
La maggioranza, a quanto pare, ha
controproposto la soppressione di tutte le premesse di questa
risoluzione tranne tre, ma, a nostro avviso, queste premesse sono
fondamentali per far capire ai destinatari del quesito
referendario, ovvero i cittadini valdostani, che esistono due
posizioni distinte in questo Consiglio sulle quali si dovranno
esprimere e non una sola, come invece volete far emergere
attraverso il vostro emendamento. L'intenzione quasi tangibile di
questa maggioranza è quella di portare avanti una risoluzione nella
quale risulti che maggioranza e minoranza, tutta l'Aula, sono
d'accordo sul fatto che ci sarà una legge che andrà nella direzione
della quotazione in borsa. Sappiamo bene che non è così,
probabilmente per voi è così ma per noi no. Per noi, sino
all'ultima delle risoluzioni presentate oggi e forse anche oltre,
c'è sempre l'opportunità, o se la vogliamo chiamare speranza, che
non si vada nella direzione della quotazione. Nel deliberato la
maggioranza si aggrappa all'inserimento di un'espressione
dubitativa svelando poi la sua reale indisponibilità nei confronti
del referendum. Per quanto sopra, noi voteremo favorevoli a questa
risoluzione.
Presidente -
Ha chiesto la parola per dichiarazione di
voto il collega Bianchi.
Bianchi (UV) -
Chiaramente noi non voteremo questa
risoluzione - come ha ben esplicitato il Presidente dell'Assemblea
- perché non è stato accettato il nostro emendamento consegnato in
ritardo, vale a dire che le consuetudini non sono state osservate,
ne prendiamo atto in maniera molto democratica, giusta. Anticipo, e
lo dico con forza, che questa maggioranza è d'accordo sul fare il
referendum in maniera che non possano uscire degli spot magari
qualcuno sta già scrivendo su twitter o su facebook che questa
maggioranza non vuole il referendum. Noi vogliamo il referendum e
abbiamo le idee chiarissime, ne è dimostrazione la risoluzione
presentata che discuteremo nel pomeriggio, vista l'ora. Abbiamo
un'idea, per noi quella è la strada giusta. Poi i Valdostani
valuteranno, ma noi l'idea l'abbiamo ed è chiara. Io rispetto parte
della minoranza perché ha delle idee chiare, non convergono con
quelle della maggioranza ma ha delle idee chiare. Invece una parte
della minoranza le idee chiare non le ha, però sono contento di una
cosa, lo avevo già detto stamattina e lo voglio di nuovo
evidenziare: questo Consiglio a larghissima maggioranza ha bocciato
la possibilità di vendere CVA a società esterne alla Valle d'Aosta.
Questo è il messaggio che deve passare chiaro, la proprietà della
CVA deve rimanere in Valle d'Aosta!
Presidente -
Per mozione d'ordine la parola al collega
Vesan. La espliciti.
Vesan (M5S) -
È finalizzata al procedimento di votazione,
poiché tutte queste dichiarazioni ed elencazioni si sono succedute
e un emendamento invece è stato presentato e sulla scorta di
quello, quello voteremo, cioè una proposta che non è quella
consegnata ma è quella emendata, vorrei chiedere alla Presidente o
al Segretario facente funzioni, se prima della votazione dà lettura
completa della risoluzione in modo che sia chiaro a tutti quanti su
cosa alla fine votiamo.
Presidente -
Non leggo tutte le premesse perché le
premesse rimangono Invariate rispetto al testo che è stato
presentato e depositato e allegato agli atti. Nell'"impegna" sarà
così: "Il Consiglio regionale a dar corso all'iter necessario per
l'organizzazione di un referendum consultivo al fine di sottoporre
la scelta di dar corso al processo di quotazione del gruppo CVA
alla valutazione della cittadinanza valdostana". Questo verrà messo
in votazione.
Per dichiarazione di voto la parola alla collega Morelli.
Morelli (AV) -
Una dichiarazione di voto per ribadire
ulteriormente l'adesione del nostro gruppo allo svolgimento di un
referendum consultivo in merito alla quotazione di CVA. È quanto
abbiamo sempre affermato, fin dalla scorsa legislatura, e quindi
troviamo veramente un po' pretestuose queste interpretazioni per le
quali noi non saremmo a favore dello svolgimento di un referendum.
Se si vuole metterla in caciara, chi lo vuole fare si assuma le sue
responsabilità, noi siamo qui per dibattere tranquillamente di un
tema importante, importantissimo per i Valdostani, sul quale è
giusto che i Valdostani si esprimano. È un tema fondamentale e
voglio precisare che l'emendamento da noi presentato andava proprio
nel senso dell'assunzione di responsabilità ma anche nel senso di
specificare bene che, per dare avvio al procedimento di referendum,
è necessario il deposito di una legge e quindi noi questo
specificavamo con precisione nel nostro emendamento.
Evidentemente ci si vuole sottrarre alla discussione
appellandosi a questioni di regolamento quando normalmente gli
emendamenti e le risoluzioni vengono anche solo letti e annotati
dalla Presidenza. Noi siamo d'accordo sul rispetto del regolamento
e quindi procederemo con l'iscrizione dell'emendamento - che a
questo punto non verrà messo in votazione con questa risoluzione -
nella nostra risoluzione in modo che sia molto chiaro che noi siamo
a favore del referendum.
Presidente -
Sono le ore 13:05. Sospendiamo i lavori e
riprendiamo alle ore 15:30.
---
La seduta termina alle ore 13:05.
