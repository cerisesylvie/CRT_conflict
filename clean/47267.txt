Classificazione
ISTRUZIONE PUBBLICA
Istituzioni scolastiche



Oggetto del Consiglio n. 3561 del 18 aprile 2024 - Resoconto
OGGETTO N. 3561/XVI - Interpellanza: "Promozione di un
confronto con il CPEL per garantire menù qualitativamente validi
nelle refezioni di tutte le scuole valdostane".
Bertin (Presidente) -
Punto n. 43. Consigliere
Baccega.
Baccega (FI) -
Anche questo è un dossier piuttosto
corposo e allora richiede che tutta la documentazione sia a
disposizione.
"Menu adeguato, porzioni minime e assistenza carente, parte la
protesta sul servizio mensa".
"Aosta: alla mensa non ci sono cotolette a sufficienza, ai
bambini scatolette di tonno e mozzarella".
"Mense scolastiche ad Aosta: assistenti sul piede di guerra, il
bando fa acqua da tutte le parti".
"Ispezione dei N.A.S. alla mensa scolastica del quartiere Dora,
la Procura apre un fascicolo".
"Larva in refettorio. Mense scolastiche in sciopero alle
Einaudi".
"Protesta mense. No della USL alla richiesta del Comune di
modificare i menù".
"Venticinque bambini della scuola del quartiere Dora sono
rimasti senza pasto alla mensa. É stato necessario chiamare le
famiglie affinché venissero a riprendere i bambini".
L'Assessore comunale: "La politica ha le mani legate, i genitori
devono pazientare, un cambiamento arriverà".
Questi sono solo dei titoli di testate giornalistiche locali che
ho recuperato qua e là, ma ce ne sono molti di più. Da una rassegna
stampa che ho fatto in questo periodo, dal 29 dicembre 2022 a oggi,
questi articoli hanno accompagnato le nostre iniziative di protesta
verso questa filosofia del cibo imposta dal Comune di Aosta, che si
completa con la protesta di questi giorni; noi ancora non avevamo
contezza del fatto che uscisse una lettera così importante e così
chiarificatrice del malcontento - con una raccolta firme - che
sottolinea il "Fallimento radicale del servizio".
È oltre un anno e mezzo che noi ci spendiamo e ci lamentiamo -
sia al Comune di Aosta, con i nostri rappresentanti, che in
Consiglio regionale - sulla necessità d'intervenire con
determinazione rispetto a una scelta fortemente ideologica, che
modifica l'approccio, necessità d'intervenire per far sì che i
bambini abbiano un menù di loro gradimento e di gradimento delle
famiglie.
I genitori si lamentano, e ne hanno ben donde viste le foto che
abbiamo avuto modo di vedere sui social: i menù non sono di
gradimento e i bambini non mangiano alla mensa. Menù imposti
dall'assessore comunale Tedesco e dal sindaco Nuti.
Ecco che alcune famiglie hanno dovuto ritirare i loro bambini
dalla mensa, ovviamente mettendo in difficoltà l'organizzazione
delle famiglie, soprattutto per chi lavora e soprattutto per chi
non ha ancora l'opportunità di avere qualcuno che aiuti, parlo dei
nonni.
Le assistenti alla mensa testimoniano che buona parte dei pasti
vengono buttati - e anche lì abbiamo visto delle fotografie - ma
nonostante le tante proteste, il Comune di Aosta ha voluto
perseguire nel suo cammino, imposto da un Assessore fortemente di
Sinistra, dove le impostazioni avvengono anche in altre iniziative,
le impongono nei programmi scolastici, le impongono nelle
manifestazioni che propongono, sia culturali sia musicali, tutto
secondo una visione ideologica che è tutta di quella parte.
Abbiamo avuto modo di vedere sui social le foto sui piatti
ricchi di pinzimonio, sedano e carote, la zuppa di miglio,
l'hamburger di ceci, di alcuni menu etnici protagonisti delle
pattumiere delle mense, tutto legato a un progetto innovativo che
nemmeno le assistenti hanno apprezzato con dichiarazioni roboanti:
"I bambini non mangiano, i cibi arrivano non sufficientemente
caldi".
Circa un mese fa noi di Forza Italia abbiamo incontrato un
gruppo di genitori, in particolare delle mamme, che ci hanno
esortati a intervenire e a fare del nostro meglio per cambiare e
cercheremo di farlo, in Comune come in Regione, e certamente il
nostro programma del futuro prevederà una serie d'iniziative
importanti in questo senso.
L'Assessore aveva proposto un adattamento, senza cambiare la
filosofia alla base di questa scelta, ma certamente non è stato
sufficiente perché è passato un anno e mezzo e le problematiche
sono ancora più forti.
Noi riteniamo che si debba tornare ad ascoltare le famiglie, a
proporre menù di gradimento, come avviene nelle mense scolastiche
delle Unités, mangiano in modo differente ma non solo, anche alla
San Giuseppe ad Aosta mangiano, però hanno la cucina interna, e noi
a quello vogliamo tornare, ogni plesso dovrà avere una sua cucina
di riferimento, non che i pasti arrivino da Arnad, e in che modo
arrivino lo vediamo quotidianamente.
Siamo tornati su quest'argomento perché siamo alla fine
dell'anno didattico e per la ripresa a settembre bisognerà
ripartire con il giusto e corretto atteggiamento, ovvero garantire
ai bambini pasti dignitosi, di qualità e appetitosi, come in tutte
le famiglie della nostra regione e come ci hanno chiesto con
determinazione proprio le mamme che abbiamo incontrato.
Abbiamo predisposto quest'interpellanza sulla base delle
dichiarazioni dell'Assessore comunale che il 18 marzo finalmente ci
dava ragione, il titolo era: "Mense scolastiche, il Comune cambia
rotta, okay alle linee guida in vista del nuovo appalto", e noi
avevamo ragione, avevano ragione le mamme, avevano ragione le
assistenti. Tutti noi che ci siamo lamentati, che abbiamo alzato il
tono su quest'aspetto avevamo ragione.
Poi arriva il risultato in questi giorni a supporto di tutto
quello che abbiamo detto in questo anno e mezzo, ovvero il
questionario: "La mensa che vorrei".
371 famiglie avevano risposto e per l'80% delle famiglie il
gradimento è basso o nullo.
Infine arrivano le scuse dell'Assessore per i disservizi che ci
sono stati in questi mesi, un anno e mezzo. Ancora una volta
l'Assessore scarica le responsabilità alla società, la Vivenda,
prima e dopo anche all'Azienda USL, e questo è l'oggetto della
nostra interpellanza, la USL che prima aveva rifiutato il cambio di
rotta proposto dal Comune, ammesso che l'abbiano proposto, e
accetta gli stessi menù che vengono in qualche modo programmati e
preparati per i bambini all'interno delle Unités, non si capisce
perché al Comune di Aosta non vengano accettate, c'è una
commistione di ideologie che francamente non ci piace.
Queste sono le responsabilità di un insuccesso, che sono tutte
del Sindaco, ovviamente, e dell'assessore Tedesco, ma soprattutto
vogliamo capire se l'Azienda USL in qualche modo - ed è questo che
ci preoccupa - sia disponibile a fare un'ulteriore valutazione
affinché i menù del Comune di Aosta siano in sintonia con i menu
del Comune di Gressan, di Charvensod, di Quart, di Sarre... questo
è il contesto di quest'interpellanza.
Presidente -
Assessore Marzi ne ha facoltà.
Marzi (SA) -
La prima domanda: "Se in caso di proroga del
contratto d'appalto pervenisse un'ulteriore richiesta di modifica
dei menu somministrati nelle refezioni delle scuole della città di
Aosta da parte dell'Amministrazione comunale, la USL e i
nutrizionisti competenti potranno accettare un'ulteriore modifica
della filosofia a suo tempo intrapresa dal Comune di Aosta per
garantire i pasti ai bambini nelle scuole, in sintonia con quanto
proposto dalle Unités des Communes della regione?
Confermiamo naturalmente, come da lei richiamato, l'attenzione
dell'Assessorato per la promozione di sani e corretti stili di
vita, quindi l'impegno a stimolare e a favorire abitudini
alimentari corrette ai fini della riduzione di fattori di rischio e
della prevenzione di malattie croniche.
In tale accezione, con riferimento al servizio di ristorazione
scolastica in capo ai Comuni, l'Assessorato ha incontrato, insieme
all'Azienda USL, il Comune di Aosta per un confronto di
approfondimento.
Dal proficuo incontro sono emerse, come da lei richiamato,
l'attenzione e la sensibilità sull'argomento da parte del Comune,
ma soprattutto la disponibilità da parte dell'Azienda USL nel
valutare con attenzione le eventuali proposte di modifica alle
tabelle dei menu.
Al fine di garantire sempre la giusta qualità nella
ristorazione, già nello scorso mese di novembre abbiamo chiesto ai
competenti servizi dell'Azienda USL di potenziare le attività di
controllo e verifica sui servizi di refezione collettiva
scolastica; tema anche questo trattato in aula grazie a un
confronto consiliare.
Rispondendo quindi specificatamente al primo quesito, nel caso
di richiesta di modifica dei menu somministrati nelle refezioni
delle scuole della città di Aosta da parte dell'Amministrazione
comunale, l'Azienda USL e i nutrizionisti competenti, valuteranno
la proposta nell'ambito dei principi e nel rispetto delle linee
guida nazionali relative naturalmente alla ristorazione
scolastica.
In tale ambito anche il personale docente, o che presta
assistenza al servizio di ristorazione scolastica, deve sempre
essere coinvolto nello sviluppo di corrette abitudini alimentari
dei bambini e delle rispettive famiglie - come tra l'altro da lei
richiamato - in particolare nella proposta di menu innovativa negli
interventi di formazione e di aggiornamento per tutti i soggetti
coinvolti nella ristorazione scolastica.
Naturalmente, oltre a tutti quanti i soggetti coinvolti, a mio
modesto avviso il confronto con le famiglie è una delle vie
principali da adire.
L'attività del servizio d'igiene degli alimenti e della
nutrizione dell'Azienda USL, in tema di ristorazione collettiva
scolastica, si esplica attraverso:
1) la sorveglianza delle caratteristiche igienico-nutrizionali
dei pasti;
2) l'attività di vigilanza e controllo;
3) l'educazione alimentare.
Ricordiamo infatti che l'obiettivo globale della ristorazione
collettiva scolastica è di fornire un pasto appropriato che sappia
coniugare tutte queste caratteristiche: salute, benessere e
appagamento sensoriale in un adeguato contesto di qualità.
Per il raggiungimento di quest'obiettivo, è determinante la
collaborazione ottimale tra tutti i soggetti interessati, quindi
l'ente committente, nel caso specifico il Comune di Aosta, il
gestore del servizio di ristorazione, la USL, l'utenza, non solo i
bambini ma anche i genitori e le istituzioni scolastiche, a partire
dai dirigenti fino ad arrivare al personale non docente passando
per i docenti stessi.
In particolare, al Comune, in qualità di responsabile del
servizio, compete la scelta della tipologia del servizio che
intende offrire, l'elaborazione del capitolato per la tipologia di
gestione prevista, il controllo complessivo del servizio, la
sorveglianza sul buon andamento del servizio, il rispetto delle
porzioni e la buona organizzazione e conduzione del servizio
stesso, il grado di accettazione del pasto e la valutazione di
eventuali anomalie relative al consumo dei menù proposti.
Riferiamo inoltre che l'Amministrazione comunale ci ha informato
di aver predisposto, nello scorso mese di gennaio, il sondaggio
nella "Mensa che vorrei", i cui risultati sono stati esposti in
sede di Consiglio comunale.
I risultati, come tra l'altro da lei evidenziato, non sono stati
giudicati positivi, ma comunque hanno dato la possibilità
all'Amministrazione comunale di avviare un percorso più preciso in
ordine alla mensa scolastica e ad aspetti relativi all'appalto.
Le risultanze del questionario, il confronto continuo con i
dirigenti delle istituzioni e con la USL hanno orientato la Giunta
comunale ad approvare lo scorso 3 marzo nuove linee guida
propedeutiche ad un nuovo appalto.
La delibera comunale indica che il futuro appalto possa essere
allineato con l'inizio dell'anno scolastico, prevedendo un nuovo
menu che certamente, orientato all'educazione alimentare, vada
incontro alle esigenze delle famiglie e dei minori.
Venendo alla seconda domanda, "Se intende promuovere un
confronto in ambito CPEL per garantire pasti nutrienti, appetitosi
e qualitativamente validi, oltre al miglioramento dei servizi di
assistenza e trasporto", il Comune di Aosta ha informato di aver
avuto rapporti con il CELVA nel corso della redazione delle linee
guida per la valutazione del progetto "Io mangio valdostano" e
delle relative nuove modifiche.
Condividiamo, come detto, che la complessità del tema richiede
un adeguato coinvolgimento di tutti gli attori interessati, ognuno
secondo il proprio ruolo.
Siamo consapevoli inoltre e riteniamo di dover potenziare, in
collaborazione con tutti gli attori coinvolti, il confronto per il
pieno recepimento dei principi, della modalità e dei metodi
dell'organizzazione e controllo della filiera alimentare,
disciplinati, tra l'altro, dalle normative nazionali ed
europee.
Come noto, il CELVA coordina un tavolo di lavoro specifico
dedicato all'argomento e riteniamo che tale tavolo sia la sede più
appropriata per un confronto e un approfondimento sul tema.
Riteniamo inoltre che sia corretto salvaguardare l'autonomia
gestionale dei Comuni e delle Unités des Communes e naturalmente
anche delle istituzioni scolastiche, ma questo lo ha definito a sua
volta.
In tal senso, in presenza di menù differenziati, condividiamo le
azioni volte a rinforzare i legami con il territorio - come da lei
richiamato - e la promozione del principio del km 0.
Per questo rinnoviamo la nostra disponibilità al dialogo con
tutte le parti, anche prendendo spunto da iniziative come quelle
che lei ci rappresenta.
È sempre la strada giusta quella che porta la politica ad
ascoltare e a confrontarsi con la propria comunità prima di
applicare una qualsiasi forma di cambiamento.
Presidente -
Per la replica, consigliere Baccega.
Baccega (FI) -
Assessore, io accolgo la sua risposta come
una risposta collaborativa ed effettivamente di buoni
propositi.
Quello che voglio dire e voglio sottolineare è che questa
manfrina è da un anno e mezzo che va avanti, le proteste è da un
anno e mezzo che vanno avanti, questi bambini non hanno mangiato,
molti si sono ritirati dalle mense scolastiche proprio perché
arrivavano a casa denutriti e affamati.
Ora siamo arrivati a un punto dove finalmente c'è un sondaggio
che dà dei risultati drammatici, il gradimento è quasi nullo
rispetto al servizio che viene offerto, quindi, da questo punto di
vista, chiediamo alla USL che ci sia un indirizzo chiaro, lo stesso
indirizzo che usano per altri Comuni.
Se la nuova gara d'appalto... e lei me lo insegna, una gara
d'appalto viene impostata da chi? Dagli uffici, dai dirigenti ed è
la politica che dà gli indirizzi per effettuare una gara d'appalto,
se la filosofia è la stessa, ovvero che bisogna mangiare i piatti
etnici, che bisogna mangiare la zuppa di ceci, che bisogna mangiare
tutta una serie di cose che sono normalmente rifiutate e finiscono
nella monnezza, è chiaro che le cose non funzioneranno!
Molta attenzione quindi a questa gara d'appalto, perché è lì che
si gioca il percorso futuro.
Comunque, come ho detto, anche i chilometri zero, va bene i
chilometri zero, ma i trasporti sono importanti, se il cibo per i
bambini deve fare un percorso che è superiore ai 5-10 chilometri,
diventa difficile fornire dei piatti di qualità.
La gara d'appalto della USL prevedeva una distanza minima credo
di 5 o 10 chilometri, forse 5 chilometri, e aveva un senso, perché
in 5 chilometri si riesce a portare negli Ospedali, piuttosto che
nelle strutture, del cibo che rimane caldo, che ha una sua
efficacia, che ha un suo gradimento rispetto ai fruitori.
Torno a dire che noi di Forza Italia siamo molto preoccupati,
siamo dalla parte dei genitori, siamo dalla parte delle famiglie,
siamo dalla parte dei nonni, perché i nonni hanno un ruolo
importante nel contesto della gestione dei bambini e, come ho detto
poco fa nel mio intervento, noi, nel prossimo programma di Governo
che presenteremo, parleremo di tornare alla cucina interna nei
plessi delle strutture o degli istituti scolastici laddove è
possibile.
Faremo un'attenta valutazione dei costi ma sono certo che il
gioco vale la candela.
