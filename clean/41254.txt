Classificazione
TRASPORTI E VIABILITÀ
Aeroporti



Oggetto del Consiglio n. 415 del 19 febbraio 2019 - Resoconto
OGGETTO N. 415/XV - Interrogazione: "Stato delle
interlocuzioni tra la Regione e la società AVDA per la risoluzione
del contenzioso inerente la gestione dell'aeroporto
regionale".
Rini (Presidente)
- Punto n. 9 dell'ordine del giorno.
Per la risposta, la parola all'Assessore Bertschy.
Bertschy
(UVP)
- Lo stato delle interlocuzioni con
AVDA S.p.A. e relative controparti coinvolte è volto ad addivenire
a un accordo di transazione finalizzato a risolvere il contenzioso
esistente. L'attuale Governo regionale e, in particolare,
l'Assessorato ha trovato nella fase di passaggio di consegne da un
Governo all'altro una proposta di transazione, che è già in fase
avanzata e che dà la possibilità di provare ad addivenire a un
accordo per risolvere un contenzioso che ormai si trascina da anni
e che ha messo in seria criticità lo scopo e la natura della
società, soprattutto rispetto alla sua possibilità di garantire
un'attività commerciale e operativa al nostro aeroporto. In
continuità con il lavoro che è stato fatto in precedenza, stiamo
facendo le ultime valutazioni e, in particolare, oggi si sta
cercando di verificare le implicazioni che l'accordo transattivo
potrà avere sui bilanci degli ultimi anni per vedere come provare a
fare poi una proposta definitiva. L'obiettivo è di concludere il
lavoro che era stato iniziato nel più breve tempo possibile e
soprattutto di valutare appunto quest'ultimo impatto che andava
ancora valutato, ed era un'attività che, credo, avreste fatto nella
conclusione dell'iniziativa che stavate portando anche voi
avanti.
La nostra volontà è di provare, entro la primavera, ad
addivenire a un accordo perché, come immagino, è l'obiettivo che un
po' tutti ci si dà in questo momento per provare a capire se questo
accordo può essere il modo per uscire da una fase che ormai dura da
tantissimi anni e che ha completamente squalificato anche
l'iniziativa che si può portare avanti. Come sappiamo tutti, c'è un
canone trentennale che è stato assegnato nel passato, che oggi si
limita alla semplice funzione di passaggi di pagamenti, che però
non hanno permesso fino all'estate scorsa di svolgere attività ed è
questo che credo preoccupa tutti. Il nostro obiettivo quindi è nel
giro di poco tempo di provare a concludere questo accordo e di
valutare poi insieme come trovare poi la possibilità di dare
finalmente corso a iniziative di tipo commerciale che creino le
condizioni per svolgere con maggiore efficacia gli obiettivi e le
finalità dell'impresa. Credo che nel giro di un mese e mezzo, due
mesi la proposta possa avere una sua definitiva valutazione.
Presidente
- Per la replica, la parola al collega
Aggravi.
Aggravi (LEGA VDA)
- Grazie, Assessore, della risposta.
La ringrazio anche per avere confermato che la strada intrapresa
era quella corretta, poi ovviamente, come tutti i contenziosi, il
gioco delle parti non facilita mai i tempi brevi, soprattutto anche
considerato che giustamente, come lei sottolineava, la problematica
non è di recente nascita, ma è un qualcosa che si protrae nel
tempo. Ritorneremo sicuramente sull'argomento e speriamo che
effettivamente le tempistiche che lei sottolineava saranno
rispettate proprio per poter rilanciare e soprattutto riprendere in
mano il
dossier
affinché gli investimenti fatti e lo scalo
possa essere utilizzato nella sua piena funzione.
