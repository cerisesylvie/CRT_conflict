Classificazione
LAVORO



Oggetto del Consiglio n. 3370 del 7 marzo 2024 - Resoconto
OGGETTO N. 3370/XVI - Interrogazione: "Partecipazione ai
progetti del Programma Garanzia di Occupabilità dei Lavoratori
(GOL) nella nostra regione".
Marguerettaz (Presidente) -
Punto n. 13 all'ordine del
giorno.
Per la risposta, la parola all'assessore e vicepresidente
Bertschy.
Bertschy (AV-VdA Unie) -
Una premessa rispetto
all'interrogazione: vorremmo evidenziare che il programma GOL, a
valere sul PNRR, si pone come obiettivo quello di migliorare
l'occupabilità e di ridurre il numero dei disoccupati, che poi
rientra nella domanda 3.
La Regione Valle d'Aosta, analogamente alle altre Regioni, ha
predisposto un primo PAR regionale nel quale, sulla base del
contesto locale e dei dati relativi alla disoccupazione, ha
incardinato tre tipologie di interventi, tutti coerenti con
l'obiettivo sopracitato, di cui uno dedicato alle azioni formative
di breve e di lunga durata, uno dei servizi al lavoro, uno dei
percorsi più articolati dedicati agli utenti più fragili.
Tutte le attività inserite nel programma devono rispondere ai
parametri di costo definiti a livello nazionale che, a loro volta,
discendono dalle direttive della Commissione europea, unità di
costo standard, ed è per questo che, evidentemente, come si pone
l'obiettivo dell'interrogazione, abbiamo ben presente le
difficoltà, in particolare di alcuni utenti, in particolare per i
percorsi di lunga durata, ed è per questo che, nel corso di questi
anni, abbiamo cercato poi di fare i programmi con un percorso di
certificazione delle competenze limitati con dei moduli più brevi,
ma con la possibilità poi di arrivare ad avere tutte le competenze
una volta acquisiti tutti i moduli.
Il programma GOL, oltre ad iniziative formative, include la
frequenza di uno
stage
oppure lo svolgimento di tirocini
extracurricolari.
Lo stage, tirocinio curricolare, si configura come parte del
percorso formativo ed è finalizzato a far sperimentare all'allievo
un'alternanza tra teoria e pratica, nella quale possa applicare in
contesti operativi quanto appreso teoricamente e va considerato
alla stregua di unità formativa.
Per questa ragione, l'indennità di frequenza prevista è la
medesima prevista per le restanti ore del corso, ossia pari a 3,50
euro per ciascuna ora di effettiva frequenza, come previsto
dall'unità di costo
standard
approvata da ANPAL per
l'attuazione del programma GOL.
Per quanto riguarda invece il tirocinio extracurriculare,
consiste, come descritto nella delibera 839/2022, in un periodo di
orientamento al lavoro di formazione in situazione, finalizzato a
creare un contatto diretto tra azienda e tirocinante allo scopo di
favorirne l'arricchimento del bagaglio di competenze e di
conoscenze e l'acquisizione di competenze professionali e
l'inserimento lavorativo.
Non si configura come un rapporto di lavoro e, per questo
motivo, lo strumento viene costantemente monitorato dai preposti
organi di vigilanza, Ispettorato del lavoro
in primis
, al
fine di prevenirne gli abusi.
Il tirocinante, sempre come previsto dalla nostra deliberazione
della Giunta regionale, ha diritto ad un'indennità di
partecipazione non inferiore a 600 euro lordi, per un impegno pari
a 40 ore settimanali.
Le unità di costo standard approvate da ANPAL per l'attuazione
del programma Gol prevedono, per la misura del tirocinio,
un'indennità pari a 500 euro lordi.
Nell'attuazione del programma GOL VDA, la Regione ha previsto
un'integrazione di tale indennità con le risorse del bilancio
regionale, pari a 100 euro mensili lordi.
Va precisato che l'indennità di frequenza e l'indennità di
tirocinio sono cumulabili con gli eventuali ammortizzatori sociali
a cui il partecipante ha diritto.
Detto questo, per arrivare alle tre domande, se siano state
previste delle azioni di sostegno ai lavoratori che aderiscono ai
summenzionati progetti per permettere di potervi partecipare,
riuscendo a far fronte alle necessità personali: sì, per quello che
riguarda i tirocini extra curricolari con quest'integrazione.
Abbiamo poi da poco messo in atto una misura sperimentale, che
abbiamo chiamato voucher sperimentali di conciliazione per le
persone inserite nel programma GOL, che permetterà a coloro che
hanno necessità per i vari servizi, servizi socio-educativi o
servizi per l'infanzia e l'adolescenza, o servizi per le persone
con disabilità ai sensi della legge 104/92, di avere un
voucher
a sostegno dei periodi di frequenza dei corsi di
formazione, che va da un minimo ad un massimo di 3 mila euro.
È una misura che entrerà in funzione da questa primavera,
proprio per permettere alle persone che dovranno fare questi
programmi un sostegno o una rete di conciliazione intorno, che non
gravi oltre a quello che è già la situazione di disoccupazione.
Abbiamo poi rinforzato le politiche sugli incentivi
all'occupazione dedicando tutti gli incentivi a coloro che sono
iscritti nei programmi GOL; sono misure che stanno andando molto
bene, e di qui a pochi giorni rifinanzieremo con un ulteriore
milione di euro la misura, e in generale l'attività rivolta a
queste persone si pone questi obiettivi.
Bisogna fare attenzione rispetto a quello che avete messo nel
primo punto, al "considerato", dove si dice che sono pervenute
"numerose segnalazioni circa la corresponsione di un'indennità
forfettaria molto ridotta, a parità di mansioni e di orari
effettuati, con gli altri dipendenti delle aziende in cui i
lavoratori, in cerca di un'occupazione, svolgono lo stage": dipende
se si tratta di tirocinio curricolare o extracurricolare.
Ovviamente, come dite voi, "l'impiego negli stage evidenziati
dei tirocinanti impedisce lo svolgimento di altre mansioni
lavorative", ma lo stage si propone proprio di creare le condizioni
perché le persone ritrovino il lavoro, quindi è evidente che le due
cose sono in quella fase in contrapposizione, ma se uno trova
lavoro ben venga, perché vuol dire che il problema si è risolto
anche prima.
Riguardo alla seconda domanda ("quanto siano state ad oggi le
persone impiegate in progetti GOL e quante abbiano concluso
anticipatamente il progetto"), dall'inizio del programma GOL,
ovvero da agosto 2022 fino al 31 dicembre 2023, sono state prese in
carico 3.056 persone, di cui 2.167 hanno potuto beneficiare di
almeno una politica attiva, orientamento specialistico,
accompagnamento al lavoro, tirocinio e formazione.
In particolare i presi in carico dal primo gennaio al 31
dicembre 2023 risultano 1.971, di questi 993 hanno stipulato almeno
un contratto di lavoro nei 180 giorni successivi la presa in
carico.
Tra gli utenti presi in carico nello stesso periodo, 365 persone
sono state avviate all'attività di formazione, di questi 271 hanno
già concluso con successo il percorso.
Riguardo alla terza domanda ("se le persone che hanno aderito al
progetto GOL rientrino nelle statistiche sull'occupazione in Valle
d'Aosta"), le persone prese in carico dal programma GOL sono
registrate in sistemi informativi e i loro dati vengono inviati un
modo automatico al Ministero del lavoro, alla stregua di tutti i
dati degli utenti iscritti al centro per l'impiego.
Tali dati rientrano nelle statistiche sull'occupazione in Valle
d'Aosta.
Presidente -
Per la replica, la parola al collega
Manfrin.
Manfrin (LEGA VDA) -
Grazie Assessore per le sue risposte
che sono entrate nello specifico, e la ringrazio davvero.
Come avrà intuito con questa interrogazione, abbiamo raccolto
numerose segnalazioni che, immagino, saranno arrivate anche lei
rispetto a quello che purtroppo questo progetto offre, nel senso
che, come lei giustamente ha riconosciuto, certo, si svolge un
tirocinio, al di là del curricolare o extracurricolare, che
dovrebbe portare a fare questa roba... io aborro i termini inglesi,
però immagino questi corsi di formazione di
upskilling
,
queste persone vengono accolte "Adesso ti facciamo un bel progetto,
vedrai che ti facciamo l'upskilling. Cosa devi fare? Lo scaffalista
al supermercato. Okay, upskilling", quindi tu impari a sistemare le
merci sugli scaffali.
Non è che questo possa rientrare in questa alta formazione,
senza nulla togliere a chi svolge questo lavoro; sicuramente, però,
non parliamo di un qualcosa che ti dà uno sbocco lavorativo
multiplo, ampio, e ti fa entrare sul mercato un minuto dopo, a meno
che l'azienda in cui tu svolga questa formazione di upskilling o
reskilling
, come viene introdotta nel progetto, ti assuma un
minuto dopo.
Allora, in quel caso, si può configurare questa possibilità, e
sono felice che lei abbia annunciato che verranno introdotti dei
voucher
per integrare quello che verrà erogato.
Si immagini una persona a cui viene detto: "I tuoi orari saranno
dalle ore 09:00 alle ore 13:00 dal lunedì al sabato e tu percepirai
360 euro lordi".
Uno dice: "Sì, tante belle cose, se lavoro qui non posso fare
altro, adesso è vero che mi upskillate e quindi adesso saprò
mettere le merci sugli scaffali, non so come arrivare alla fine del
mese, sinceramente non ho idea se questo lavoro mi porterà ad avere
un'occupazione stabile un minuto dopo, però faccio le stesse cose
che fanno gli stessi lavoratori che prendono il triplo, il
quadruplo, il quintuplo rispetto a quello che prendo io".
Giustamente, quindi, le persone hanno sollevato le criticità;
criticità che però giustamente le hanno posto uno stimolo e sul
quale evidentemente lei ha ritenuto opportuno intervenire, che era
un po' il punto ed il cuore della questione.
Attenderemo quindi questi voucher integrativi.
D'altra parte mi aveva particolarmente colpito, e mi sono
confrontato anche con il collega Aggravi che partecipa appunto alla
Commissione politiche del lavoro, sulla questione dei dati
dell'occupazione che ha fornito l'altro giorno, cioè il 3,4% di
disoccupazione.
Se però su questi dati incidono anche i numeri che lei ha detto,
quindi 3.000 persone che hanno aderito, di cui 2 mila che poi sono
state inserite, è chiaro che se queste 2 mila persone che fanno
questo certosino lavoro di upskilling e che percepiscono le cifre
che abbiamo detto e risultano come occupate, è chiaro che il dato
sulla disoccupazione precipita, ma noi non abbiamo delle persone
che hanno una professione che possa garantir loro di sopravvivere;
abbiamo delle persone che figurano nelle statistiche, ma che
obiettivamente non hanno un'occupazione stabile o che non hanno un
qualcosa che  ha garantito loro di potersi procacciare di
arrivare alla fine del mese.
Con questo, al di là della parentesi ironica, abbiamo voluto
sollevare un tema, un tema per cui riteniamo che il voucher che lei
ha enunciato possa essere una risposta.
Sulle statistiche lei non ha competenza, nel senso che queste
debbono essere comunicate e il progetto è nazionale, però
sicuramente andare nella direzione di rendere stabile, e
soprattutto di dare una prospettiva, dare un orizzonte, a chi
aderisce ad un certo tipo di percorsi, è evidente che diventa una
necessità, non tanto quella di dare il piccolo corso e la piccola
soddisfazione economica, che però non permette di sopravvivere,
quanto la prospettiva di un futuro che però sia di breve termine e
sicuramente stabile.
Presidente -
Colleghi, direi che sia ora di effettuare il
cambio d'aria: riprendiamo dopo una breve pausa.
La seduta è sospesa dalle ore 11:09 alle ore 11:39.
