Classificazione
ASSISTENZA SOCIALE
ENTI LOCALI



Oggetto del Consiglio n. 3017 del 23 novembre 2023 - Resoconto
OGGETTO N. 3017/XVI - Approvazione di mozione:
"Sensibilizzazione degli Enti locali della Regione all'adesione al
Registro pubblico del Contrassegno Unificato Disabili Europeo
(CUDE)".
Bertin (Presidente) -
Punto n. 86. Consigliere Manfrin, a
lei la parola per illustrare la mozione.
Manfrin (LEGA VDA) -
Il DPR 151/2012, intitolato:
"Regolamento in materia di strutture, contrassegno e segnaletica
per facilitare la mobilità delle persone invalide" ha introdotto
uno strumento che si chiama CUDE, ovvero Contrassegno Unificato
Disabili Europeo, che è un formato europeo dei contrassegni dei
disabili. Questo CUDE è una rivoluzione importantissima per quanto
riguarda i contrassegni della disabilità perché, tramite
l'abbonamento al Registro pubblico CUDE e la condivisione dei dati
non sensibili dei contrassegni dei disabili del proprio Comune con
tutte le Amministrazioni italiane, i Comuni e i Comandi di Polizia
locale hanno accesso in tempo reale alla banca dati nazionale del
Registro pubblico CUDE e possono gestire in autonomia i
contrassegni disabili. Questa è una sorta di spiegazione ufficiale,
chiamiamola burocratica, fredda; cerchiamo di essere più specifici
e più semplici però. Che cosa succede oggi? Lo dico ai pochi
interessati in quest'aula: succede che con quella che è attualmente
la normativa sui contrassegni ai disabili, per esempio, un disabile
che risiede in un Comune della cintura di Aosta, Gressan, Sarre,
Jovençan, Saint-Christophe, Quart, può girare liberamente, per
esempio, nelle zone a traffico limitato, può parcheggiare
liberamente anche su qualsiasi tipo di stallo del proprio Comune e
non riceve una sanzione perché ha il contrassegno, ma il
contrassegno ha valore soltanto sul territorio del suo Comune. Che
cosa accade? Che se una persona con disabilità, che ha un
contrassegno, e quindi può muoversi con la sua auto entra nella ZTL
di un Comune diverso, ad esempio Aosta, ha il diritto di farlo, ma
prima deve avvisare il Comune di Aosta, quindi questo è un
procedimento estremamente macchinoso, perché evidentemente gli
verrà impedito o sarà soggetto a sanzioni. Più di una persona è
stata sanzionata, poi ha dovuto far ricorso dimostrando di avere il
contrassegno e quindi far annullare la sanzione, è una procedura
lunga e sicuramente non agevole. Con il CUDE, quindi Contrassegno
Unificato Disabili, c'è la possibilità di registrare il proprio
Comune e tutti i contrassegni che il proprio Comune ha sul proprio
territorio in un registro unico, europeo addirittura, quindi questo
permette di circolare liberamente nei Comuni che aderiscono a
questo CUDE, perché le Polizie locali e le Amministrazioni di tutti
questi Comuni ricevono in tempo reale questo contrassegno, quindi
sanno che quella persona, senza doversi accreditare nuovamente in
un altro Comune, può circolare liberamente su quel territorio, può
parcheggiare liberamente su quel territorio.
Dall'analisi che abbiamo fatto rispetto ai Comuni che oggi nel
nostro Paese hanno adottato il CUDE, abbiamo visto che purtroppo
nessun Comune della nostra Regione l'ha adottato e quindi ha fatto
ricorso a questo strumento. Noi siamo una piccola comunità di 126
mila abitanti, abbiamo molti Comuni che confinano l'uno con
l'altro, è di tutta evidenza che se fossimo alla città di Milano,
probabilmente una persona con disabilità che sta a Milano e che ha
il contrassegno non ha un grosso bisogno di accreditarsi se rimane
nell'ambito urbano e extraurbano, invece in una realtà come la
nostra ha la necessità di muoversi, quindi di non dover ogni volta
disporre di una singola autorizzazione, è sicuramente una
facilitazione nella vita di queste persone: ecco perché con questa
mozione il nostro gruppo chiede al Governo regionale di
sensibilizzare gli Enti locali della nostra Regione per favorire
l'adesione al Registro Pubblico CUDE in modo da facilitare con
efficacia la gestione e i controlli nei Comuni e nei Comandi di
Polizia locale, facilitando la vita delle persone con
disabilità.
Presidente -
La discussione generale è aperta, chi vuole
intervenire si prenoti. Si è prenotato il Presidente della
Regione.
Testolin (UV) -
Evidentemente l'iniziativa è
condivisibile per dare un servizio il più possibile attento alle
disabilità; dall'altra parte l'intervento di sensibilizzazione deve
tener conto anche dell'autonomia delle Amministrazioni comunali che
possono eventualmente aderire a questo meccanismo, anche perché è
un meccanismo oneroso. Crediamo però che si possa accettare e
condividere questa mozione con un emendamento che andrei a leggere
nell'impegnativa: "Il Governo regionale a sensibilizzare gli Enti
locali valdostani nel voler valutare l'eventuale opportunità di
adesione al Registro Pubblico CUDE alla luce di possibili benefici
operativi, alle attività di gestione, di controllo dei Comuni e dei
Comandi di Polizia e alle facilitazioni che tale adesione potrebbe
portare alle persone con disabilità". Non cambia il principio ma
cambiano un po' le prerogative.
Presidente -
Altri vogliono intervenire in discussione
generale? Chiudiamo la discussione generale. Credo che per il
Governo ci sia già stato l'intervento, possiamo passare al voto. La
votazione è aperta. La votazione è chiusa.
Presenti, votanti e favorevoli: 34
La mozione è approvata all'unanimità.
