Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3632 del 16 luglio 1992 - Resoconto
OGGETTO N. 3632/IX Appalti dei lavori dell'autostrada del
Monte Bianco.
(Interpellanza)
Interpellanza Follioley, Freydoz, Bertino, Pizzarotti,
Torino, Italstrade, Grassetto. Gran parte delle imprese che
lavorano per la costruzione dell'autostrada del Monte Bianco
risultano coinvolte in indagini giudiziarie su appalti truccati,
spesso con fenomeni di corruzione che hanno coinvolto numerosi
esponenti politici.
L'"operazione mani pulite" dei giudici Milano ha fatto emergere
la gravità e la ramificazione delle irregolarità che caratterizzano
molti importanti appalti di opere pubbliche.
Tutto ciò premesso, al fine di avere elementi più chiari in
merito ai metodi adottati per gli affidamenti dei lavori
dell'Autostrada del Monte Bianco, il sottoscritto consigliere
regionale del Gruppo Verde Alternativo
Interpella
l'Assessore regionale ai Lavori Pubblici per sapere:
1) come sono stati affidati i lavori per ognuno dei lotti del
tronco autostradale Sarre-Morgex. Per ogni lotto si chiede di
conoscere:
a) il sistema di aggiudicazione;
b) l'importo originario lordo a base d'asta dei lavori;
c) le ditte che hanno partecipato all'appalto e le offerte che
hanno presentato;
d) la ditta a cui è stato aggiudicato l'appalto e con quale
ribasso;
e) le eventuali perizie suppletive e le revisioni prezzi finora
adottate.
2) come sono stati affidati i lavori per ognuno dei lotti della
cosiddetta tangenziale di Aosta. Per ogni lotto si chiede di
conoscere:
a) il sistema di aggiudicazione;
b) l'importo originario lordo a base d'Asta dei lavori;
c) la ditta a cui è stato aggiudicato l'appalto e con quale
ribasso;
e) le eventuali perizia suppletive o le revisioni prezzi finora
adottate.
Per quanto concerne i lotti appaltati direttamente dalle Regioni
si chiede altresì di conoscere l'elenco completo delle
deliberazioni di Giunta regionale finora approvate e concernente
tali appalti;
3) a che punto è la procedura per appaltare i lavori del tronco
autostradale Morgex-Tunnel del Monte Bianco. Per ogni lotto di tale
tronco si chiede di conoscere:
a) il sistema di aggiudicazione;
b) l'importo originario lordo a base d'asta dei lavori;
c) le ditte che hanno partecipato all'appalto e le offerte che
hanno presentato;
d) la ditta a cui è stato aggiudicato l'appalto e con quale
ribasso.
F.to: Riccarand
Presidente Ha chiesto di illustrare l'interpellanza il
Consigliere Riccarand.
Riccarand (VA)
Gran parte delle imprese che lavorano per
la conduzione della strada del Monte Bianco, risultano coinvolte in
indagini giudiziarie su appalti truccati e talvolta con fenomeni di
corruzione che hanno coinvolto numerosi esponenti politici. Questo
vale sia per imprese di carattere locale, mi riferisco in
particolare alla imprese Follioley, Freydoz e Bertino che sono
sotto inchiesta dalla Magistratura di Aosta per vicende collegate a
lavori dell'Anas, sia per imprese di dimensioni nazionali come la
Pizzarotti, Torino, Italstrade e Grassetto che operano sul tronco
dell'Autostrada del Monte Bianco e che sono sotto inchiesta in
particolare nell'ambito delle indagini dei giudici di Milano per
quanto riguarda appalti truccati e tangenti, a esponenti e partiti
politici. Non è certo un fatto strano che molte di queste imprese
le ritroviamo al lavoro su questa autostrada che è uno dei più
grandi affari sotto il profilo economico italiano e che ha quindi
suscitato l'interesse da parte di grandi imprese.
Sugli appalti per queste opere già in passato erano stati
sollevati alcuni elementi di perplessità sulla trasparenza e la
correttezza delle procedure. Il fatto che alcuni lotti vengano
assegnati non attraverso una gara di appalto, ma attraverso un
affidamento privato, è un elemento comunque discutibile che non
depone a favore di una corretta trasparenza nell'assegnazione dei
lotti.
Il fatto inoltre che, in particolare, per quanto riguarda la
tangenziale di Aosta, si siano verificati fenomeni di
aggiudicazione delle gare a determinate imprese, e poi di cessione
di questi appalti ad altre imprese, con provvedimenti che avevano
suscitato una presa di posizione molto critica da parte del
sindacato edile da parte della CGIL, anche questo sta ad indicare
che ci sono alcune cose che andrebbero chiarite.
Lo scopo di questa interpellanza è di avere un quadro chiaro per
quanto riguarda questi appalti e quindi si chiede di conoscere come
sono stati affidati i lavori e che a punto è la procedura.
Presidente
Ha chiesto la parola l'Assessore ai Lavori
Pubblici Vallet, ne ha facoltà.
Vallet (UV)
L'interpellanza del Consigliere Riccarand è
molto precisa e richiede delle risposte tecniche e puntuali. Mi
appello al Presidente del Consiglio perché si valuti in futuro il
tenore delle iniziative nel senso che è la classica interrogazione
con risposta scritta. Ora, chiedo al Consigliere Riccarand se vuole
che io dia lettura della risposta, che è contenuta in dodici
pagine, ma credo che sarebbe meglio che io consegni
brevi-manu
il testo della risposta.
Riccarand (fuori microfono) Per me va bene. Se qualche
consigliere lo desidera potrà chiedermi una copia del testo.
