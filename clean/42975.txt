Classificazione
AMBIENTE
Flora e fauna



Oggetto del Consiglio n. 443 del 24 marzo 2021 - Resoconto
OGGETTO N. 443/XVI - Interpellanza: "Approvazione di concerto
con il Corpo Forestale di un protocollo unico da applicare in tutti
i casi di avvistamenti di lupi sul territorio regionale".
Bertin (Presidente)
- Punto n. 31. Per l'illustrazione,
il consigliere Rollandin.
Rollandin (PA) -
Abbiamo due disegni di legge che parlano
del lupo, abbiamo fatto delle riunioni a catena per capire che cosa
fanno gli Svizzeri, cosa fanno i Piemontesi, cosa non fanno quelli
del Trentino e ne siamo usciti galvanizzati, nel senso che
difficilmente si riuscirà a capire che cosa farne del lupo, se non
darlo a gestire al Corpo Forestale ed è la ragione per cui noi
correttamente diciamo che le comunicazioni fatte dal Corpo
Forestale ai Sindaci della Valdigne in seguito all'avvistamento di
lupi definiti confidenti... non è una parolaccia, "confidenti" per
i lupi è quasi un orgoglio!
Quindi c'è da approfondire, abbiamo il Presidente della
Commissione che giustamente è molto impegnato, ha già invitato
degli ingegneri, poi inviterà adesso non so quali altri Presidenti
delle Regioni competenti sul lupo per venire a darci un sostegno
puro, reale, netto.
Poi, su sollecitazione, sono venuti anche i colleghi veterinari
per vedere cosa si poteva fare dei lupi. Non abbiamo ancora capito
bene in Valle d'Aosta quanti saranno i branchi, per adesso sono
sette-otto, però possono aumentare o diminuire a seconda della
pappa che hanno, dei vitelli che mangiano, è tutto un gioco
difficile.
Allora ci permettiamo di chiedere al Governo regionale se sia
intenzione procedere con la votazione di un protocollo di concerto
con il Corpo Forestale da applicare nel caso di avvistamenti - qui
non è scritto con che mezzo lo avvisti, se con il binocolo o con
altri mezzi molto più moderni - per cui si possa essere precisi sul
numero degli animaletti, perché qui l'ingegnere diceva che in valle
ce ne sono sessanta, i forestali ne hanno dato qualcuno di più,
adesso è tutto da dimostrare, però questo porta a dire se sia
intenzione del Governo di procedere con una campagna di
sensibilizzazione, così da informare tutta la popolazione sui
comportamenti da tenere e a chi rivolgersi perché francamente è un
tema che interessa molto non solo i Valdostani, quindi riteniamo
che sia giusto avere delle delucidazioni su cosa la Giunta pensi di
fare dopo questi accertamenti che sono stati fatti nelle precedenti
valutazioni.
Presidente -
Per la risposta, l'assessore Sapinet.
Sapinet (UV) -
Innanzitutto sono contento che, dopo
l'interpellanza sul Tor, il lupo abbia fatto tornare il sorriso sul
suo volto. La ringrazio di questa interpellanza, che ci permette di
portare in aula questo tema, un tema molto sentito dalla comunità,
un tema al quale stiamo dando la massima attenzione.
Nell'interpellanza viene citata una comunicazione fatta dal
Corpo Forestale ai Sindaci della Valdigne, ci tengo a precisare che
si tratta di una comunicazione assolutamente informale: un
messaggino, un messaggio WhatsApp, che comunque ben testimonia
anche il rapporto presente tra il Corpo Forestale della Valle
d'Aosta e i Sindaci, in quanto entrambe queste figure presidiano il
territorio.
Parliamo di un protocollo con la prima domanda, di aggressioni
con la seconda e dell'informazione con la terza.
Le procedure per il monitoraggio della specie lupo sono state
definite e approvate dalla regione con un provvedimento
dirigenziale, il n. 7180 del 20 dicembre 2017. Il documento in
sintesi indica "chi, come e quando" è incaricato di raccogliere,
trasmettere ed esaminare i dati circa la presenza del lupo sul
territorio. Procedure elaborate tenendo conto dei protocolli di
monitoraggio indicati a livello internazionale e nazionale e delle
procedure in atto nelle altre Regioni alpine. Sono state definite
di concerto con tutti gli enti e le strutture regionali coinvolti
nella gestione della specie: il Corpo Forestale, le aree naturali
protette, il parco nazionale del Gran Paradiso, il parco naturale
del Monte Avic, le strutture veterinarie e l'Istituto
Zooprofilattico.
Un protocollo regionale per determinare la presenza, la
distribuzione e la consistenza delle popolazioni di lupo sul
territorio indica le seguenti azioni in un controllo sistematico
del territorio per l'individuazione dei segni di presenza: la
tracciatura delle piste sulla neve, la raccolta dei campioni
biologici da inviare alle analisi genetiche, le attività di
monitoraggio con la tecnica dell'ululato indotto e l'utilizzo di
trappole video-fotografiche.
Sono utilizzati i dati del ritrovamento di carcasse di ungulati
selvatici riconducibili a predazione di lupo, delle predazioni sui
domestici, degli avvistamenti di esemplari lupo e del ritrovamento
di lupi morti.
È da dire che molte di queste attività sono coperte dal punto di
vista economico da risorse proveniente dal progetto "Life Wolfalps
EU" del quale poi parleremo nell'interpellanza successiva.
La raccolta dei dati è affidata nei rispettivi territori di
competenza al personale del Corpo Forestale della Valle d'Aosta, al
Parco Nazionale del Gran Paradiso e al Parco Naturale del Monte
Avic.
I vari segni di presenza, unitamente alle informazioni inerenti
agli avvistamenti e agli attacchi dei predatori, sono trasmessi
alla struttura flora e fauna del Dipartimento Risorse Naturali che
provvede a esaminare e a valutare criticamente tutte le
informazioni al fine di stimare il numero dei branchi presenti sul
territorio regionale, la loro distribuzione, gli eventi
riproduttivi, il numero di esemplari, gli spostamenti interni ed
esterni, la dinamica di popolazione, nonché le aree più critiche in
relazione ai conflitti con le attività antropiche.
Per una piena conoscenza del fenomeno è pertanto molto
importante che chiunque avvisti dei lupi sul territorio avvisi nel
più breve tempo possibile il Corpo Forestale per le successive
incombenze del caso.
Tutte le aggressioni e le predazioni di selvatici e domestici
sono pertanto monitorate, così come il ritrovamento dei lupi morti.
Ovviamente, come nel caso di Bionaz che viene citato
nell'interpellanza, le predazioni sui selvatici e la morte di lupi
a causa di attacchi dei membri dello stesso branco sono eventi che
rientrano comunque nelle normali dinamiche naturali.
Le predazioni sui domestici invece ahimè sono oggetto di
particolare attenzione da parte del personale tecnico dei
veterinari e sono tutte catalogate. Si tiene conto di quanti e
quali animali sono predati, in quanto sono soggetti a indennizzo e
per l'eventuale attuazione delle misure di prevenzione, anche
queste coperte dal famoso finanziamento europeo.
Per quanto attiene agli avvistamenti di lupi vicino ai centri
abitati, il fenomeno è monitorato attentamente dal Corpo Forestale,
al fine di valutare le misure da attuare.
Per quanto riguarda invece l'informazione, è sicuramente
fondamentale fornire la massima informazione sulla distribuzione e
sui comportamenti del lupo, al fine di assicurare alla collettività
e attenuare i conflitti tra il lupo e le attività dell'uomo.
Si sta provvedendo pertanto a mettere in atto un piano di
comunicazione specifico calibrato in base alle diverse categorie:
al mondo agricolo, ai cacciatori, alle scuole, alla popolazione
residente, ma anche alla popolazione turista, ponendo una
particolare attenzione a restituire i dati di presenze e
distribuzione del lupo con la massima trasparenza possibile.
A tal proposito, si evidenzia che sulla prima pagina del sito
regionale è presente una sezione specifica contenente le
informazioni aggiornate sul lupo in Valle d'Aosta e che la
struttura competente sta provvedendo, in collaborazione con il
Celva, alla predisposizione di messaggi infografici che avranno la
massima divulgazione sul territorio regionale.
Colgo l'occasione anche per ringraziare il personale e i
referenti del CdA del Celva per la continua collaborazione che ci
stanno fornendo.
Presidente -
Per la replica, consigliere Rollandin.
Rollandin (PA) -
Il problema del lupo sta nel comprendere
se la sua presenza sia da considerare come un fattore che deve
coinvolgere tutti: dalle scuole agli anziani da quelli che sono
vicini al parco, quelli che sono nel parco a quelli che sono
fuori... perché noi abbiamo i migliori parchi, sicuramente in
Italia e anche altrove, dove non è vietato il lupo, il lupo può
andare nel parco, il lupo confidente, ma può andare. Poi cosa
succede? Questo non lo abbiamo capito. È sparito il camoscio bianco
perché è andato qualcuno di troppo a vederlo... cioè ci sono nelle
osservazioni che voi avete fatto, per carità è giusto che ci siano
i rilievi... il Corpo Forestale ha fatto un ottimo lavoro quando
sono stati avvisati i sei-sette lupi vicino a casa sua c'erano
tutti i forestali, hanno preso tutte le distanze, hanno fatto un
lavoro importante, quindi sicuramente con la presenza del lupo di
un certo tipo bisognerà aumentare anche il numero dei forestali, il
numero di quelli che devono seguire i branchi, sapere a che ora i
lupi si appostano per mangiare la capretta, in modo che ognuno sia
informato per tempo.
È un lavoro importante, non sarà facile venirne fuori dicendo:
"Bah, al di là dell'avvistare il lupo".
Poi c'è chi ha più paura, chi un po' meno, il lupo attraversa le
strisce forestali, attraversa un Comune, lungo la strada ci sono i
bambini che giocano ma non importa, non è quello il problema!
Quello che voglio dire è che, al di là di tutto, vi è
sostanzialmente un aspetto solo: noi stiamo cercando di capire se
riusciamo a fare una legge che raggiunga lo scopo che vorremmo
ottenere: non avere più gente che ha paura perché c'è il lupo, non
avere il lupo che sbrana le capre e le pecore e poi ci fa la
guerra, cominciare a vedere se ci sono i cani randagi invece che i
lupi, poi cercare di dare all'agricoltore il giusto risarcimento e
qui c'è da andare dietro a un'altra valutazione: bisogna capire il
perché: forse è colpa dell'allevatore che ha lasciato la capra
libera per cui il lupo se l'è mangiata!
Arriviamo a dei punti non facili da dirimere perché poi ti
denunciano, se hai pagato la capretta e non dovevi? È sicuro che
era il lupo e non era il cane randagio? E se era il cane randagio
come facciamo? Sono evenienze che sono state considerate e che ci
portano ad avere difficoltà a giungere a una legge che vada in una
certa direzione, quindi non è che si sia per forza contro il lupo
ma non vorremmo nemmeno essere in balia del lupo.
Per certi aspetti le assicuro che il problema del lupo è un
problema serio, non è che possiamo aumentare i Forestali e metterli
di guardia in modo che si possa pensare che siccome ci sono i
Forestali siamo tranquilli. Tutte queste cose qui dove le mettiamo?
Noi non abbiamo avuto risposta a questo.
Non è tanto il protocollo di cosa devono fare i Forestali quando
vedono il lupo o come fare per avvicinarlo o per testarlo per dire
quanti ce ne sono, è chiaro che non è così facile andare a un
numero esatto, ma perché dico del numero esatto? Perché in funzione
del numero, nel caso in cui... sarà quello che deve essere
trasmesso a Roma in modo che si autorizzi eventualmente un
intervento a livello regionale.
Si parte da una situazione apparentemente molto semplice da
definire ma che invece è molto difficile e, soprattutto, sta
allertando in modo esagerato le valli della nostra regione.
