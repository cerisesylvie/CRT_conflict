Classificazione
SPORT E TEMPO LIBERO
Sport invernali



Oggetto del Consiglio n. 360 del 16 gennaio 2014 - Resoconto
OGGETTO N. 360/XIV - Interpellanza: "Attività di
sensibilizzazione, formazione e divulgazione della sicurezza nella
pratica dello sci".
Presidente -
Per l'illustrazione, la parola alla collega
Morelli.
Morelli (ALPE)
- Merci Madame.
Dalla ripresa della stagione dello sci, gli incidenti che si
sono verificati sull'arco alpino sono stati numerosi e tanti anche
con esiti drammatici. Credo che tutti abbiamo avuto occasione di
leggere e di sentire le notizie che riguardano le vittime provocate
dall'imprudenza e dalla fatalità. Nel solo periodo delle vacanze
natalizie, la media è stata di più di un morto al giorno e gli
incidenti hanno toccato un po' tutte le località: dalle Dolomiti
bellunesi al Tirolo, dal Vallese alle Alpi piemontesi e,
naturalmente, anche la nostra regione. Il 27 dicembre, a Chamois,
uno sciatore di Genova è deceduto cadendo durante un fuoripista; il
28 dicembre, a Pila, due giovani
snowboarder
liguri venivano
uccisi da una valanga durante una discesa fuoripista, vicino al
Couis 1; il 29 dicembre una valanga si è staccata nella zona del
Toula, paradiso dei
freerider
, e fortunatamente nessuno
sciatore è rimasto coinvolto; non altrettanto bene è andata il 7
gennaio a cinque
snowboarder
di Chamonix che, invece, sono
stati travolti da una valanga, sempre sul Toula, anche se la loro
avventura si è risolta con un grande spavento; il 5 gennaio,
un'altra valanga si è staccata in Valtournenche, nella zona del
Mont Pacheron, solitamente molto frequentato dai
freerider
,
senza fare vittime, ma impegnando comunque il Soccorso Alpino
Valdostano per verificare che non ci fossero sciatori coinvolti...e
la lista potrebbe continuare ancora.
Giustamente, questa serie di incidenti ha scatenato un acceso
dibattito, molte reazioni, articoli critici un po' su tutti i
giornali regionali e nazionali, e anche qualche polemica, in
particolare sul fatto che ARVA, pala e sonda sono assolutamente
necessari, ma che il solo averli con sé non scongiura il pericolo.
Sui giornali vi è - l'abbiamo letto - chi sostiene che non è giusto
demonizzare la pratica del fuoripista (e concordiamo), e chi, come
un esperto come Renato Cresta che ha rilasciato un'intervista su
La Repubblica
, esperto di valanghe, autore di un compendio
di nivologia, osserva che è cambiata la mentalità. In questi ultimi
anni si verificano incidenti che forse un tempo non si sarebbero
verificati, perché si sarebbe evitato di sciare in fuoripista con
certe condizioni. Oggi, invece - Cresta lo dice proprio in modo
molto chiaro - si è indotti a pensare che con questa neve, se non
vado a farmi una sciata su una "big line" sono un perdente. Anche
Luca Mercalli è intervenuto e, in un articolo apparso su
La
Stampa,
ha voluto operare una distinzione tra chi è
appassionato di sci alpinismo e solitamente studia il territorio,
evita le zone a rischio, consulta i bollettini nivologici e, se le
condizioni sono troppo incerte, sta a casa, e chi, invece, attratto
da distese di neve vergine, a fianco di una pista battuta,
improvvisa una discesa in neve fresca ed è quasi sempre ignaro
delle condizioni della neve e dunque sottovaluta i rischi. Tutti,
comunque, concordano sul fatto che i soccorsi debbano essere
tempestivi, ma che a monte è necessaria un'opera attenta di
informazione, di formazione e di prevenzione appropriata il più
possibile capillare.
La legge 5 del 2007, quella sulla professione delle Guide
valdostane, detta le disposizioni in materia di organizzazione del
Soccorso Alpino Valdostano e attribuisce allo stesso funzioni di
prevenzione, di promozione e di divulgazione della sicurezza in
montagna, ma certamente il Soccorso alpino non è l'unico soggetto
interessato. La legge che disciplina la professione dei maestri di
sci parla di "deontologia professionale" e specifica, nell'articolo
sulla deontologia, che sulle piste e sugli impianti di risalita il
maestro di sci deve rispettare e far rispettare ai propri allievi i
regolamenti sull'uso degli impianti di risalita e le normali regole
di sicurezza. Abbiamo potuto leggere nei giornali che da parte
dell'Associazione dei maestri di sci vi è stata una presa di
posizione riguardo alla necessità di educare e di far crescere una
cultura della montagna, che, a loro dire, è evidentemente ancora
deficitaria. E credo che non possiamo che concordare, vista la
lunga serie di incidenti, ma vi sono sicuramente anche altri
soggetti.
La nostra interpellanza non vuole avere nessun intento polemico,
ma vuole provare a tracciare, senza presunzione, un quadro della
situazione, delle modalità già in essere di informazione agli
utenti, delle attività di sensibilizzazione e prevenzione
regolarmente messe in atto, da quali soggetti, se si prevede
un'intensificazione di tali attività, partendo innanzitutto dalla
pratica del fuoripista legato alle piste di sci, e quindi più
accessibile a tutti e, conseguentemente, più rischioso.
Presidente -
Per la risposta, la parola all'Assessore
Marguerettaz.
Marguerettaz (UV)
- Ringrazio coloro che hanno
predisposto questa interpellanza, perché credo che dopo tutti quei
drammi che abbiamo avuto modo di constatare, il Consiglio regionale
della Valle d'Aosta è il luogo ovviamente particolarmente
favorevole per dare un'evidenza delle cose che vengono fatte in
Valle d'Aosta sia per lo sci alpinismo, sia per il
free
ride
, al di là delle polemiche che sono - purtroppo -
abbastanza prevedibili quando purtroppo ci sono degli eventi
drammatici. Quindi credo che tanto sia stato detto in proposito e
non vorrei entrare proprio in questo argomento, ma cercare di dare
una risposta puntuale.
Sulla prima domanda:
"se esiste una ricognizione dei
tracciati fuoripista raggiungibili attraverso gli impianti di
risalita"
, la legge regionale, la 9 del '92, disciplina
l'esercizio delle aree da destinare a uso pubblico per la pratica
dello sci di discesa e dello sci di fondo, con particolare
riferimento all'aspetto della sicurezza, assicurandone adeguate
condizioni di agibilità; quindi c'è una mappatura dei luoghi dove
lo sci viene considerato sicuro, ovvero dove ci sono dei
responsabili, dove ci sono delle regole, dove si può praticare lo
sci in sicurezza e, qualora vi siano poi dei problemi, ci sono i
responsabili che hanno delle professionalità puntuali. La pratica
dello sci fuoripista ad oggi non è regolamentata e, aggiungo, anche
difficilmente regolamentabile. Sussiste il divieto per lo sci
fuoripista - peraltro sanzionabile - nell'ambito delle aree
sciabili e attrezzate solamente quando è ipotizzabile che chi
percorre un tratto di fuoripista possa cagionare un danno a terzi,
ovvero: se è vero che abbiamo dei
domaines skiables
sicuri,
il fuoripista è vietato qualora quel fuoripista possa andare a
compromettere l'esercizio dello sci sicuro in pista. Pertanto non
esiste una ricognizione ufficiale dei tracciati fuoripista
raggiungibili attraverso gli impianti a fune, com'è invece presente
per le piste classificate ai sensi della 9/92, mentre in alcuni
casi sono gli stessi gestori degli impianti a fune che informano su
possibili percorsi fuoripista sicuri, dove non si sono dei divieti,
e là dove ci sono i divieti.
La seconda e la terza domanda, che ci consentono di dare
un'informazione completa, direi che sono decisamente opportune. La
Regione interviene nella formazione, informazione e divulgazione
della sicurezza operando in stretta collaborazione con gli Enti e
le Associazioni che operano sul territorio, quali: Fondazione
Montagna Sicura, di cui è fondatrice, assieme al Soccorso Alpino
Valdostano, l'Unione Guide Alpine Valdostane di Alta Montagna, il
Comune di Courmayeur e, dal 2010, anche l'Azienda USL della Valle
d'Aosta. Poi, sempre tra i soggetti con cui si collabora c'è l'AVIF
(l'Associazione Valdostana Impianti a Fune) e l'Associazione dei
Maestri di Sci, che non sono in Montagna Sicura. In particolare,
Fondazione Montagna Sicura opera in qualità di centro di formazione
e divulgazione sulle tematiche della sicurezza in montagna, dei
rischi naturali e dell'ambiente alpino, realizzando iniziative
volte a informare e formare i diversi target dei frequentatori
della montagna: residenti, turisti, professionisti, atleti,
studenti. Tra queste si trovano diverse iniziative di formazione,
di sensibilizzazione, di informazione, di divulgazione relative
alla pratica del fuoripista.
Per quanto riguarda l'informazione, oltre alle note
comunicazioni del Bollettino valanghe, gestito dalla Regione, e
agli avvisi quotidiani dei gestori dei comprensori sullo stato
della neve e del livello di pericolo sui comprensori, è da
segnalare la comunicazione di Montagna Sicura sul suo sito
istituzionale e sui social network con informazioni e materiale
multimediale sulla sicurezza in montagna e la realizzazione di
materiale informativo specifico.
Per quanto riguarda le attività di sensibilizzazione, formazione
e divulgazione della sicurezza, la Fondazione Montagna Sicura
organizza, con la collaborazione dell'Associazione Valdostana
Impianti a Fune, dell'Ufficio regionale valanghe, di guide alpine,
pisteurs-secouristes
, tecnici cinofili e diversi altri
Assessorati regionali, degli atelier di educazione alla montagna
destinati a studenti delle scuole primarie e secondarie di primo
grado della Valle d'Aosta, svolti nelle diverse località sciistiche
valdostane in cui vengono affrontati i temi della nivologia,
dell'autosoccorso in montagna, dei comportamenti da tenere sulle
piste da sci e fuoripista, dell'utilizzo dei supporti tecnici
necessari, del soccorso cinofilo e altri consigli pratici
sull'utilizzo di strumenti quali l'ARVA, la pala e la sonda. Sono
stati sinora organizzati nove atelier nel 2011 per 306 studenti, 24
atelier nel 2012 per 827 studenti, 19 atelier nel 2013 per 800
studenti; per il 2014 sono in programma 10 atelier per le scuole
primarie e 5 atelier rivolti alle scuole secondarie e sono previsti
circa 800 studenti. Quindi direi una formazione molto importante,
rivolta proprio ai ragazzi. Fondazione Montagna Sicura realizza,
inoltre, delle giornate formative rivolte ad adulti, svolte in
diverse località valdostane, con la supervisione delle guide
alpine, sulla pratica del fuoripista, sulle precauzioni da
prendere, sul tipo di attrezzature, sulla nivologia. Sono stati poi
installati da Fondazione Montagna Sicura due campi di addestramento
all'utilizzo dell'ARVA nelle aree di sci di Courmayeur.
L'Associazione Valdostana Maestri di Sci promuove la sicurezza per
il fuoripista attraverso la formazione dei suoi candidati a
diventare maestri. È previsto, infatti, un modulo dedicato di una
settimana - il modulo "Eurosecurity" - a cui si aggiunge
un'ulteriore settimana sul campo per conoscere il fuoripista, la
nivologia, l'utilizzo degli strumenti di autosoccorso e di
assistenza. Le attività fuoripista promosse dai maestri di sci sono
effettuate in sicurezza essendo tutte le scuole associate dotate di
kit di sicurezza, ARVA, pala e sonda. Quindi in generale tutti gli
operatori valdostani operano per divulgare le informazioni sulle
modalità di fruizione in sicurezza della montagna invernale.
Ovviamente sulla quarta domanda "se si intende intensificare":
come ho detto tutti questi sforzi hanno una continuità, non sono
una novità dovuta alla fase acuta, al problema che abbiamo visto, è
un progetto che ha una continuità, e quindi crediamo di continuare
su questa strada. Ho risposto io, ma ovviamente è una risposta che
ha raccolto i dati dalla Protezione civile, dagli altri
Assessorati, quindi è un indirizzo generale.
Président
- La parole à la collègue Morelli.
Morelli (ALPE)
- Merci Madame la Presidente. Non occuperò
tutto il tempo, anche per dare modo al collega Roscio, che è
particolarmente sensibile all'argomento, di fare alcune
considerazioni.
Grazie Assessore della risposta. Lei ha tracciato un quadro di
ciò che è già messo in atto: è un argomento estremamente serio, per
il quale io credo che l'attenzione non sia mai sufficiente, anche
perché, se si può prevenire la morte di persone, naturalmente
bisogna fare tutto il possibile. Il fatto che i giornali abbiano
dato conto di un dibattito tra le guide e i maestri di sci che
sottolineava qualche criticità forse di coordinamento, lascia
intravedere, insomma, la possibilità che margini di miglioramento,
di maggiore dialogo, di coordinazione tra tutti gli attori siano
ancora possibili, e io credo che il ruolo della Regione sia proprio
quello di favorire una coordinazione tra tutti gli attori
coinvolti.
Riguardo al fatto della ricognizione dei tracciati fuoripista
legati alle piste, giustamente lei dice: vi è la regolamentazione
sulla sicurezza per quanto riguarda i tracciati istituzionalizzati
dove lo sci può essere praticato in sicurezza. Probabilmente anche
lì, proprio agendo con le società degli impianti di risalita, si
può fare un'azione di prevenzione maggiore, aumentando forse la
segnaletica che tenda ad allertare gli sciatori là dove il
fuoripista è forse più...come dire? più favorito, nei punti in cui
c'è maggiormente la tendenza a praticarlo; questa è una conoscenza
che le società degli impianti a fune hanno, e quindi può forse
essere pragmaticamente messa in atto...sempre coscienti che in
montagna, di sicurezza in termini assoluti non si può parlare, si
può al massimo parlare di "contenimento dei rischi" che si ottiene
avvalendosi delle tecnologie e delle attrezzature moderne, formando
adeguatamente, ma anche educando a ragionare. Questo noi lo stiamo
facendo all'interno della nostra regione con i nostri ragazzi, con
i giovani, ma forse bisogna cercare di farlo anche in tutte le
occasioni possibili con chi viene dall'esterno. Comunque la
ringrazio, Assessore.
Presidente
- La parola, per l'integrazione di replica, al
collega Roscio.
Roscio (ALPE)
- Grazie Presidente. Grazie Assessore.
Prendo una piccola parte della sua risposta dove dice che ci
sono i gestori e, laddove esistono gli impianti, informano sulla
sicurezza o meno dei percorsi fuoripista. Senza entrare nel merito
di questa cosa, esiste oggettivamente un problema di difficile
risoluzione, perché avventurarsi in un terreno fuoripista non vuol
dire fare una cosa normale come tutti i giorni, ma vuol dire andare
su un terreno d'avventura e su un terreno d'avventura esistono
molteplici fattori che concorrono a creare una condizione di
stabilità o meno, e questi fattori sono difficilmente controllabili
e prevedibili. Quando un gestore si prende la briga di dire: "il
percorso si può fare" o "non si può fare", io mi chiedo a chi va
imputata poi la responsabilità di quello che succede, nel senso che
se un gestore informa un utente che è stato portato con un
impianto, in un certo punto, e gli dice: "da lì puoi scendere
perché è sicuro" e succede, ahimè, qualcosa, diventa un problema
molto rilevante e di difficile soluzione. Quindi per tutto questo è
importantissimo ricorrere alla prevenzione, e lei mi ha detto che
alcune azioni sono state fatte.
Mi chiedo però se è opportuno che...lei ha citato più volte la
Fondazione Montagna Sicura...se il ruolo di regia non sia da
mettere in capo alla Regione, quindi alle strutture regionali per
far crescere professionalità regionali, piuttosto che assegnare ad
altri. Mi spiego: il Bollettino valanghe, che forse è una delle
cose più importanti, uno strumento importantissimo per chi
frequenta il terreno innevato fuoripista, deve essere in capo
principalmente forse a strutture regionali che non ad altri...e che
le strutture regionali coordinino tutte le Associazioni: maestri di
sci, guide alpine, Fondazione Montagna Sicura, associazioni che
operano a titolo di volontariato, per arrivare a cercare di avere
qualcosa di più preciso.
Un'ultima cosa e poi concludo: siccome la pratica della sci
fuoripista - in tutti i sensi, sia che vada dal fuoripista con gli
impianti, ma anche dal fuoripista fuori degli impianti - è una
pratica molto richiesta e in crescita, soprattutto per i turisti
stranieri...su questa cosa qua bisogna fare una riflessione, perché
è un mercato che sarà in espansione e che potrebbe portare un
indotto anche a chi fa professioni turistiche, quindi su questa
cosa bisognerà fare una riflessione attenta per il futuro.
Io ritengo, però...noi riteniamo, come gruppo ALPE, che sia la
Regione che debba tenere la regia di questa iniziativa, e non
delegare a Fondazione o ad altri. Grazie.
Presidente
- Grazie. Prima di passare al punto
successivo, ha chiesto la parola il collega Bertschy...prego.
Bertschy (UVP)
- Merci Madame la Présidente.
Solo per chiedere una riunione dei Capigruppo, per definire
quanto meno la proposta dei gruppi di opposizione per la
continuazione dei lavori del Consiglio.
Presidente
- Bene, quindi sospendiamo un attimo i lavori
del Consiglio. È riunita la Conferenza dei Capigruppo.
Si dà atto che la seduta è sospesa dalle ore 11,08 alle ore
11,15.
Rini (Presidente)
- Colleghi, possiamo riprendere i
nostri lavori; quindi, come convenuto in sede di Conferenza dei
Capigruppo, continuiamo l'esame dell'ordine del giorno.
Siamo al punto 35.
