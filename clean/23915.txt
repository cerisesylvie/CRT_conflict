Classificazione
EDILIZIA
Edilizia residenziale



Oggetto del Consiglio n. 2919 del 25 luglio 2007 - Resoconto
OGGETTO N. 2919/XII - Controlli sull'alienazione di edifici
di edilizia residenziale pubblica ai sensi della l.r. n. 40/95.
(Interpellanza)
Interpellanza
Richiamata la legge regionale n. 40/95 "Norme regionali per
la vendita del patrimonio di edilizia residenziale pubblica" con la
quale si approvava il piano quinquennale di vendita di una quota di
alloggi di edilizia residenziale pubblica;
Considerato che l'articolo 10 impone agli acquirenti il
divieto di alienazione degli alloggi per 10 anni e il diritto di
prelazione agli Enti venditori;
Appreso che sono posti in vendita, attraverso una nota
agenzia immobiliare, alcuni alloggi facenti parte del piano di
vendita ARER ad un prezzo pari al triplo del costo di acquisizione
dell'ARER;
il sottoscritto Consigliere regionale
Interpella
l'Assessore competente per sapere:
1) a chi è demandato il controllo del rispetto delle norme
della legge regionale 40/95;
2) se esiste una struttura che possa valutare, per l'ente
pubblico, la convenienza economico-sociale per esercitare il
diritto di prelazione;
3) in che modo il Governo regionale intende affrontare le
problematiche esposte in premessa.
F.to: Venturella
Président
- La parole au Conseiller Secrétaire
Venturella.
Venturella (Arc-VA)
- Scorrendo le pagine di un periodico
di informazione immobiliare di un'agenzia ben nota ad Aosta, la
nostra attenzione è stata attirata dalle pagine riguardanti la
Valle d'Aosta, nella fattispecie Aosta ovest, dove leggo
testualmente:
"Aosta ovest, 5 locali, 150 metri quadri circa,
appartamento a pochi passi dal centro storico, composto di
ingresso, cucina abitabile, 4 camere da letto e servizi, con ampia
soffitta e ampia cantina più 2 posti auto esterni ad uso esclusivo,
riscaldamento termo autonomo, euro 315.000"
. È chiaro che per 5
locali in Aosta ovest, che è ad un passo dal centro storico, è un
prezzo in linea. Il fatto è che questo appartamento da informazioni
più dettagliate risulta essere uno di quegli appartamenti che è
stato inserito nel 1999 in un piano di vendita ARER; è stato
venduto nel 1999 a circa (e qui il mio errore forse è che non avevo
capito bene e me ne scuso) 120-130mila euro; quindi ho detto 120,
più o meno il rapporto fra prezzo attuale e prezzo di cessione da
parte dell'ARER, sempre alto passato dal 1999 ad adesso, circa 7-8
anni, è sempre alto. Un'attenta riflessione poi mi ha portato a
correggermi, quindi chiedo scusa all'Assessore Cerise perché il
rapporto non mi pare realistico: non è 120-130mila euro, ma 120-130
milioni di lire, quindi siamo sui 60-70mila euro, per cui il
rapporto viene accresciuto.
Quello che ci domandiamo è: qualcuno controlla il fatto che un
alloggio costruito con fondi... non ricordo più se con fondi Gescal
o altri, ossia fondi che provenivano dallo Stato, fondi che erano
pubblici, è stato venduto ad un prezzo che è stato stabilito da
legge prima dello Stato e poi da legge regionale e neanche 8 anni
dopo viene posto in vendita ad un prezzo che è 4-5 volte tanto?
Perché il fatto è questo: alloggi venduti con fondi pubblici
vengono rivenduti 8 anni dopo a dei prezzi che sono chiaramente
molto più alti del prezzo di acquisto, con un guadagno netto molto
alto. Sappiamo che la legge regionale n. 40/1995 relativa ai piani
di vendita, all'articolo 10 pone divieti e vincoli; si dice che
l'alloggio non può essere messo in vendita se non allo scadere del
10° anno e che l'ente che prima era proprietario può esercitare il
diritto di prelazione. Vogliamo sapere se vi è stato il controllo
delle norme, se esiste una struttura che possa valutare all'interno
dell'ente pubblico la convenienza socio-economica per esercitare il
diritto di prelazione.
Ultima domanda, più politica:
"in che modo il Governo
regionale intende affrontare le problematiche..."
, mentre
risponde, Assessore, non mi rivolga la schiena... grazie.
Président
- La parole à l'Assesseur au territoire, à
l'environnement et aux ouvrages publics, Cerise.
Cerise (UV)
- Credo che i quesiti che sono alla base
dell'interpellanza presentata dal Consigliere Venturella nascono
probabilmente da una lettura un po' affrettata e superficiale della
legge regionale n. 40/1995. A questo si accompagna una formulazione
non del tutto precisa della parte introduttiva che ritengo
opportuno debba essere chiarita per non generare equivoci. Occorre
innanzitutto ricordare che la legge regionale a cui si fa
riferimento nasce per dare applicazione - o migliore applicazione
in sede locale - alla legge nazionale n. 560/1993 che imponeva agli
enti proprietari di alloggi di edilizia residenziale pubblica di
alienare almeno il 50% del proprio patrimonio e ne fissava i
criteri relativi alla determinazione dei prezzi di vendita. Questa
scelta, votata dal Parlamento, aveva 2 obiettivi: trovare nuove
forme di finanziamento per non far scomparire l'edilizia sociale;
obbligare o, se vogliamo, sollecitare all'acquisto dell'alloggio
occupato coloro che avevano perso, prevalentemente a causa del
reddito, il diritto alla permanenza, evitando nello stesso tempo di
ricorrere a provvedimenti forzosi di sfratto per non aggravare una
situazione già di per sé ingovernabile. A questo si aggiungevano 2
elementi, spesso ignorati e sottovalutati, che sono stati a suo
tempo richiamati dal Ministero competente per rispondere alle
critiche di coloro che lamentavano i bassi prezzi di vendita
praticati: la volontà di permettere anche ai ceti sociali più
deboli di poter accedere all'acquisizione della prima casa; il
tentativo di calmierare i prezzi praticati dal libero mercato.
Ricordo che vi furono alcune prese di posizione credo dall'Agenzia
delle entrate su tali valutazioni perché ritenute eccessivamente
basse e a questo hanno fatto seguito delle sentenze - non ricordo
più di quale livello di giurisprudenza - con cui si è asserito che
in questa logica quelle perizie e quei prezzi determinati
conformemente alla legge erano del tutto legittimi. La legge
regionale si è dunque necessariamente raccordata con le norme
nazionali e questo è avvenuto anche per quanto concerne la potestà
da parte dell'acquirente di poter estinguere il diritto di
prelazione spettante agli enti originariamente proprietari in caso
di vendita. È sembrato così corretto al legislatore permettere,
dopo un congruo numero di anni, che anche coloro che avevano
acquistato il loro alloggio da un ente pubblico ed a prezzo
favorevole potessero disporre del loro bene come tutti i cittadini
e, quindi, anche di poterlo rivendere. Nessuno, ad esempio, si
sogna di mettere in discussione che chi ha acquistato un alloggio
ricorrendo ad un mutuo agevolato non possa rivendere la sua
proprietà una volta che essa sia stata completamente pagata. Si
possono prevedere - ed è giusto che sia così - vincoli temporali
per l'alienazione per cercare di evitare, nei limiti del possibile,
interventi speculativi, ma il divieto non può essere di durata
eterna e rappresentare una sorta di penalizzazione tesa a
compensare il prezzo di vendita praticato dall'ente pubblico. Va
peraltro precisato che anche il temine dei 10 anni non è
perentorio: il termine di 10 anni è quel termine di durata nel
quale è fissato il divieto di alienazione.
Il comma 3 dell'articolo 10 della legge regionale n. 40/1995
prevede che, per sopravvenuti e gravi motivi ritenuti validi
dall'ente, l'alloggio di cui si è diventati proprietari possa
essere messo in vendita prima di tale termine purché ne sia stato
pagato interamente il prezzo. Va poi chiarito che, a differenza di
quello che può sembrare dal testo dell'interpellanza, l'ARER nel
procedere alla vendita dei suoi alloggi non ha mai fatto ricorso a
nessuna agenzia immobiliare e che le modalità di alienazione ed i
prezzi di vendita praticati hanno sempre fatto riferimento alla
normativa vigente. Probabilmente il Consigliere Venturella
intendeva riferirsi ad alloggi acquistati dall'ARER e
successivamente messi in vendita dai nuovi proprietari attraverso
un'agenzia immobiliare. Se questo è avvenuto, sicuramente si sono
verificate 2 condizioni indispensabili: è trascorso il limite di
tempo fissato dall'articolo 10, comma 1, della legge regionale n.
40/1995 o è stata acquisita l'autorizzazione alla vendita
anticipata per gravi motivi; l'interessato, prima di procedere alla
vendita di quanto in suo possesso, ha sicuramente estinto il
diritto di prelazione spettante all'ARER. A questo proposito devo
precisare che se, da un lato, è previsto che l'ente un tempo
proprietario dell'alloggio possa esercitare il diritto di
prelazione in caso di vendita, tale diritto - ai sensi del comma 5
dell'articolo 10 della legge regionale, che a sua volta riprende
una norma della legge n. 560/1993 - viene a cessare qualora chi è
diventato titolare del bene versi all'ente medesimo un importo pari
al 10% del valore calcolato sulla base degli estimi catastali.
Per quanto attiene le domande, preciso solo che, ai sensi
dell'articolo 16 della legge regionale 9 settembre 1999, n. 30,
istitutiva dell'ARER, la vigilanza sull'azienda spetta
all'Assessorato regionale competente in materia di edilizia
residenziale pubblica; pertanto anche il controllo del rispetto, da
parte dell'ARER, delle norme contenute nella legge regionale 4
settembre 1995, n. 40, in ordine alla vendita del patrimonio di
ERP, compete a questo Assessorato, diritto-dovere che l'Assessorato
ha esercitato in maniera puntuale. Non esiste poi una struttura
incaricata di valutare la convenienza economica-sociale per
esercitare il diritto alla prelazione. Può essere utile precisare a
questo proposito che, in base a quanto espresso da apposito parere
legale all'ARER - richiesto in relazione a possibili dubbi -, la
possibilità di estinzione della prelazione è un vero e proprio
diritto in capo al proprietario che non dovrà fare altro che
esercitare la facoltà che gli spetta. Per quanto sopra, non si
capisce quindi in che termini dovrebbe espletarsi un'eventuale
azione del Governo regionale.
Infine, per collocare la questione sollevata dal Consigliere
Venturella nel giusto contesto e cogliere la poca rilevanza del
problema in termini quantitativi, vorrei comunicare qualche dato.
Dal giugno 1998, data del primo rogito, al 31 dicembre 2006 l'ARER
ha ceduto 295 alloggi in applicazione della legge regionale n.
40/1995; le autorizzazioni rilasciate per la vendita anticipata a
causa di gravi motivi al 31 dicembre 2006 sono state 5 ( pari
all'1,7% degli alloggi ceduti).
Presidente
- La parola al Consigliere Segretario
Venturella.
Venturella (Arc-VA)
- La lettura superficiale e
affrettata dell'interpellanza, Assessore, ha fatto sì che la prima
risposta, tutta la prima parte della risposta fosse assolutamente
fuori luogo, perché nel testo dell'interpellanza - se l'italiano
almeno quello scritto non è così interpretabile in modi opposti e
diversi - non ho fatto nessun riferimento al fatto che l'ARER si
fosse appoggiata ad un'agenzia immobiliare. Io ho solo detto che un
alloggio venduto dall'ARER ora compare su una nota pagina di
un'agenzia immobiliare ad un prezzo che è 4-5 volte tanto. Non
abbiamo assolutamente parlato di vincolo e di divieto di 10 anni,
che deve essere esteso all'infinito; è una sua brutta abitudine
quella di prendere alcuni pezzi e di stravolgerli e di interpretare
il nostro pensiero sempre in maniera negativa. Abbiamo solo detto
che esistono dei vincoli e dei divieti e abbiamo chiesto come viene
attuato il controllo; basta, non abbiamo dato nessun giudizio.
Veniamo poi alla risposta più politica sul terzo quesito:
"in
che modo il Governo regionale intende affrontare..."
, le spiego
perché, Assessore. Perché proprio in III Commissione, quando
abbiamo esaminato il suo disegno di legge regionale, il n. 173, che
riordina l'edilizia residenziale pubblica, è emerso che è
intenzione da parte degli enti che si occupano di edilizia
abitativa nella nostra Regione di acquistare nel libero mercato
degli alloggi, è questa la "ratio". Come il Governo regionale
intende affrontare questa problematica... permettere che si vendano
ancora alloggi di proprietà pubblica a prezzi che sono 3-4 volte il
loro prezzo di cessione, oppure ripensare il piano di vendita? E
lei, come al solito, su domande specifiche si rifiuta di
rispondere, dà delle risposte che non c'entrano assolutamente
nulla. È questo il suo atteggiamento che, secondo noi, ascoltando
la sua risposta, è gravissimo, perché lei, a fronte di un problema
che le poniamo, che può essere anche di 5 alloggi su 243, che
rappresentano il 2% o quel che è, ma, se parliamo di un'ottantina
di alloggi, di 21 casi di ad esempio 109 alloggi che sono stati
reperiti dall'ARER per dare risposte ai cittadini... lei ci dice
che i piani di vendita della legge n. 40 andranno avanti così,
avranno un futuro radioso... oppure non vuole ascoltare neppure ciò
che dicono i componenti della III Commissione, della maggioranza e
dello stesso suo partito, che dicono che forse è meglio ripensare
il piano di vendita? Colleghi della III Commissione, ora sappiamo
che all'Assessore Cerise del problema piano di vendita...
possibilità che gli enti proprietari acquistino sul libero mercato
non interessa nulla, anzi si continua nel solco tracciato dalla
legge n. 40. Non interessa né un provvedimento di riordino serio
delle leggi regionali sulle politiche abitative, sull'edilizia
abitativa, interessa solo - almeno un interesse contingente - di
rispondere in maniera piccata, ma superficiale e frammentaria ad
un'interpellanza che non dava nessun giudizio, ma poneva solo un
problema serio. Naturalmente la risposta dell'Assessore è stata
come al solito insoddisfacente.
