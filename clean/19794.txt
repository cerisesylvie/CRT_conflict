Classificazione
FINANZA REGIONALE E LOCALE
INDUSTRIA


Resoconto integrale del dibattito dell'aula
Oggetto del Consiglio n. 2975 del 22 gennaio 2003 - Resoconto
OGGETTO N. 2975/XI Modalità di recupero di crediti della Regione
a seguito del fallimento della Società "Metallurgiche Balzano
S.p.A.". (Interpellanza)
Interpellanza Premesso che:
- la società "Metallurgiche Balzano S.p.A." dichiarata fallita
all'inizio del 2002 dal tribunale di Aosta, ha lasciato un debito
di Euro 427.227,12 alla RAVA;
- il credito vantato dalla Regione è garantito da ipoteche
rilasciate da terzi su immobili in proprietà;
- la Giunta ha sospeso la procedura esecutiva, a suo tempo
attivata contro i datori di ipoteca, in accoglimento di una
proposta transattiva che, in cambio della cancellazione delle
ipoteche, riconosce alla RAVA la somma onnicomprensiva di Euro
165.000,00 equivalente al valore peritato nel 1992 - oltre 10 anni
fa - degli immobili ipotecati;
i sottoscritti Consiglieri regionali
Interpellano
la Giunta per sapere:
1) se tale finanziamento sia stato erogato in applicazione dei
normali parametri in uso dalla RAVA o se, invece, sia frutto di un
trattamento di favore;
2) a quanto ammontano le spese delle procedure legali inerenti i
contenziosi con la Balzano Metallurgiche S.p.A.;
3) se non ritenga di adottare opportuni provvedimenti al fine di
individuare le responsabilità amministrative che hanno comportato
tale danno per la RAVA.
F.to: Frassy - Tibaldi - Lattanzi
Président
La parole au Conseiller Frassy.
Frassy (FI)
Non è la prima volta che il nostro gruppo
porta all'attenzione dell'aula la vicenda di questa azienda e,
anche oggi che questa azienda non esiste più, in quanto è fallita
all'inizio del 2002, rimangono ancora parecchie ombre sul modo con
cui è stato gestito l'intervento regionale, soprattutto per quanto
riguarda l'aspetto finanziario. Pensiamo che questa sia l'ennesima
dimostrazione di una cattiva gestione delle risorse e delle finanze
pubbliche.
Per capire appieno i problemi che solleviamo con
l'interpellanza, forse è bene fare una breve cronistoria di che
cosa è stata la "Balzano S.p.A.". Nel dicembre 1983 chiudeva, in
quel di Verrès, la "Alluver S.p.A." e, nel novembre 1984, la
"Balzano S.p.A." subentrava nello stabilimento e nella produzione.
A leggere l'attività in cui subentrava la "Balzano S.r.l." allora,
verrebbe da effettuare della facile ironia, in quanto subentrava
alla produzione di casalinghi e bidoni, e devo dire che, se dei
casalinghi non abbiamo certezza, dei bidoni abbiamo sicuramente,
Assessore, contezza dei conti che, a distanza di anni, ancora non
tornano.
L'anomalia di questa vicenda, che è emblematica, penso vada
analizzata in alcuni passaggi chiave. Nel gennaio 1992
l'Amministrazione concede contemporaneamente un mutuo di 600
milioni di lire e un prestito obbligazionario di 600 milioni di
lire, per un totale di 1,2 miliardi; ma questi soldi non sono
sufficienti perché, nel gennaio 1993, viene concesso un ulteriore
mutuo di 700 milioni di lire, motivato con la carenza di
liquidità.
Ed è già curioso che ci si avventuri a concedere un mutuo che va
oltre il 50 percento su risorse finanziarie prestate appena un anno
prima. Se nel gennaio 1992 erano state richieste garanzie di tipo
fideiussorio, nel gennaio 1993, sulla terza erogazione, viene
chiesto un pegno su opzioni di "Air Vallée" che erano nella
proprietà o dell'azienda o, comunque, degli amministratori.
Nel 2001 il nostro gruppo interviene per ben due volte nelle
vicende delle esposizioni finanziarie di Finaosta rispetto ad
aziende in stato di crisi, e nei chiarimenti che domandiamo sulla
"Balzano S.p.A." l'Assessore, in aula e poi a mezzo stampa, dice
testualmente:
"I debiti della "Balzano" conseguenti ai mutui
autorizzati dalla Regione e contratti con Finaosta sono stati
oggetto di un piano di consolidamento, idonea garanzia del piano
era stata concordata con una società controllante svizzera".
Sappiamo che quel piano di idonee garanzie non si concretizzò mai,
in quanto, da notizie che l'Assessore ebbe modo di darci, la
società svizzera di controllo della "Balzano" si rifiutò di firmare
delle garanzie.
Abbiamo appreso - arriviamo ai giorni nostri e a quello che è il
senso dell'interpellanza - che nonostante l'importante cifra ancora
espressa a credito della Regione, si accetta una transazione per un
importo sicuramente più modesto, in quanto è vero che la "Balzano"
è fallita nel febbraio 2002, ma è altrettanto vero che il credito
vantato dalla Regione doveva essere garantito da ipoteche
rilasciate da terzi, ed era perciò gioco facile che, prescindendo
dalla procedura fallimentare, la Regione potesse rientrare dei
propri capitali.
In realtà non è così, perché si apprende, in una deliberazione
che la Giunta adotta nel novembre 2002, che quelle garanzie sono
poco più di niente, e a fronte di 600 milioni, di nuovo 600 milioni
e 700 milioni, si apprende che la stima degli immobili ipotecati è
pari a 300 milioni, ed è l'inverso delle procedure di una buona ed
oculata gestione delle risorse finanziarie, che normalmente
pretendono in garanzia beni che abbiano valori maggiori e doppi
rispetto alle risorse affidate.
La cosa curiosa, in questa deliberazione con cui la Giunta
accoglie la richiesta di transazione e si dichiara disponibile a
togliere le ipoteche sugli immobili, è che i datori di ipoteche
andranno a pagare all'Amministrazione regionale il valore degli
immobili ipotecati. C'è un piccolo "ma", Assessore, ed è che il
valore degli immobili ipotecati è il valore - lo scrivete voi in
deliberazione - che risale a una perizia redatta nel 1992, ossia 10
anni prima rispetto al momento in cui viene definita questa
transazione. A fronte di 427.000 € - questo è il credito della
Regione - la Giunta si accontenta di chiudere la partita a 165.000
€. È curioso che 165.000 € vengano erogati non da terzi, rispetto
ai terzi datori di ipoteca, ma dagli stessi datori di ipoteca, che
fanno fronte ad altre risorse nelle loro disponibilità, ma non si
preoccupano di garantire per l'intero il bene che avevano garantito
nei confronti della Regione e di Finaosta. La Regione toglie perciò
le ipoteche da 165.000 € - che è il valore degli immobili - e
prende una cifra equivalente, che non deriva dalla vendita degli
immobili stessi. E già questo sarebbe elemento di dubbio.
Rileviamo ancora che nella deliberazione del 2002 è sparito il
riferimento al terzo finanziamento, ossia al mutuo di 700 milioni,
che invece ancora esisteva come partita in sofferenza nell'aprile
2000, quando si ipotizzava una ricognizione della posizione in
sofferenza di Finaosta nei confronti della "Balzano S.p.A.". Nella
sostanza, è sparita l'unica parte che forse aveva garanzia su beni
che hanno ancora oggi un loro valore, cioè le azioni di "Air
Vallée", e ci domandiamo anche come sia possibile che non ci sia
più questa partita, in quanto, nella deliberazione del 2000,
l'importo complessivo a debito della "Balzano" era di 1.500
milioni; di conseguenza, era una cifra come capitale superiore ai
primi due mutui di 600 milioni di lire.
Si può dire allora che le domande sorgono spontanee, e sono
quelle di capire se il modo in cui è stata gestita questa pratica
sia una maniera usuale e abituale di erogare i finanziamenti o se,
invece, siano stati applicati trattamenti di favore all'azienda in
questione. Vorremmo inoltre capire a quanto ammontano le spese
legali di tutta la vicenda "Balzano S.p.A.", rispetto alla somma
che andremo ad incassare come amministrazione pubblica,
relativamente alla transazione che la Giunta ha autorizzato.
In ultimo, ma non pensiamo che sia una domanda retorica,
vorremmo capire se, a fronte di una risposta che possa essere: "non
sono trattamenti di favore, ma è stata evidentemente una errata
gestione della pratica", l'Assessore non ritenga di adottare i
provvedimenti necessari ad individuare responsabilità nell'ambito
di questa gestione e a capire come mai accada che aziende che
cessano la produzione per crisi e fallimento, riescano quasi sempre
a non onorare i debiti con l'amministrazione pubblica, nonostante
le garanzie fideiussorie o di varia natura che, a suo tempo, erano
state date per l'ottenimento dei finanziamenti stessi.
Président
La parole à l'Assesseur à l'industrie, à
l'artisanat et à l'énergie, Ferraris.
Ferraris (GV-DS-PSE)
Nel rispondere all'interpellanza in
oggetto, farò una premessa: che mi limiterò a rispondere a quanto
previsto dalla deliberazione del 18 novembre 2002, la quale faceva
esplicito riferimento alla deliberazione n. 578/1992 mentre,
rispetto ad altre questioni che sono state poste dal Consigliere
Frassy, qualora lo stesso Consigliere intenda porre delle
interpellanze o delle interrogazioni, sarà mia cura
rispondergli.
Per quanto riguarda la prima questione, posso affermare che le
condizioni in cui è stato concesso il finanziamento del 1992, ivi
comprese le garanzie richieste, sono state determinate su conforme
parere di Finaosta S.p.A.; questo, quindi, è stato un trattamento
normale e non c'è alcun elemento di favore.
Con deliberazione n. 578/1992 la Giunta regionale ha conferito a
Finaosta l'incarico, ai sensi della legge n. 16/1982, di effettuare
i seguenti interventi finanziari, a copertura di costi
capitalizzati per lo sviluppo di nuovi prodotti e per il riassetto
della situazione finanziaria della "Balzano S.p.A.": un mutuo di
600 milioni, ammortizzabile in 8 anni, di cui 2 di
pre-ammortamento, e un prestito obbligazionario ammortizzabile in
anni 6 e 2 di pre-ammortamento.
L'erogazione è stata subordinata all'aumento di capitale da 350
a 700 milioni di lire e all'assunzione delle seguenti garanzie:
ipoteca su bene immobile sito in Torino e su bene immobile sito in
Bardonecchia, valore complessivo quantificato in 400 milioni, la
garanzia richiesta avrebbe potuto essere sostituita o integrata - a
giudizio di Finaosta - per un totale valore garantito non inferiore
a 400 milioni e pegno del 100 percento delle azioni della "Balzano
S.p.A.". A garanzia del mutuo, stipulato il 23 aprile 1992, e del
prestito obbligazionario, sono state acquisite le seguenti
garanzie: ipoteca sugli immobili siti in Torino e Bardonecchia,
valutati 330 milioni da Finaosta, fideiussione bancaria integrativa
dell'importo di 70 milioni, pegno sulle azioni pari ad un valore
nominale di lire 700 milioni.
Con sentenza del 4 febbraio 1992 è stato dichiarato il
fallimento della "Balzano" e, alla predetta data, l'importo
relativo ai finanziamenti di cui sopra ammontava a 427.227 €, di
cui 256.538 in ordine al mutuo e 170.000 in ordine al prestito
obbligazionario. I datori di ipoteca, al fine di ottenere la
rinuncia all'esecuzione immobiliare inviata da Finaosta, hanno
formulato una proposta transattiva, offrendo un versamento
dell'importo di 165.000 €; la somma offerta è stata ritenuta
congrua, tenuto conto degli elementi che avrebbero inciso in senso
sfavorevole nell'ipotesi di prosecuzione delle procedure esecutive,
il cui esito, oltre alle tempistiche lunghe della procedura, si
rivelava incerto. Sulla base della stima degli immobili ipotecati,
quantificati ad oggi in 214.000 € - è stata fatta una rettifica del
valore degli immobili, perché l'ipoteca era di 330 milioni nel 1992
e la valutazione che ha fatto Finaosta era di 214.000 € nel 2002,
quindi c'è un incremento -, scaturivano scarse possibilità di
ipotizzare un recupero maggiore nell'ambito di una vendita forzosa,
atteso che i ribassi d'asta e le spese legali e procedurali
avrebbero potuto decurtare l'importo di cui sopra, in modo tale da
ridurre l'importo di realizzo ad un ammontare inferiore a quello
offerto. Il Consigliere Frassy è un legale sufficientemente esperto
per capire la fondatezza di quanto qui dichiarato.
In risposta alla seconda domanda, le spese delle procedure
legali ammontano, in complesso, a 6.530 €, IVA compresa; di queste,
5.119 sono inerenti alle spese legali e 1.410 sono inerenti alle
spese notarili, ex articolo 567 del Codice di procedura civile.
Nel rispondere all'ultima questione, vorrei ricordare che
l'oggetto dell'interpellanza riguarda una deliberazione della
Giunta regionale del 1992 e che tale decisione della Giunta - come
ricordavo in premessa - era stata assunta sulla base di un parere
tecnico fornito da Finaosta. Non mi compete valutare scelte fatte
da una Giunta regionale oltre dieci anni fa, e che comunque vanno
inserite nel contesto amministrativo, politico e socio-economico di
allora; ricordiamoci la crisi industriale, la chiusura e il
ridimensionamento di interi complessi industriali, siderurgici,
chimici e tessili che vi erano stati in Valle d'Aosta e,
soprattutto, in bassa Valle.
Vorrei poi fare alcune considerazioni politiche, che vanno al di
là del ruolo ragionieristico che il Consigliere Frassy si è voluto
assumere con questa interpellanza. Per fare un bilancio di questa
vicenda, bisogna tener conto che lo stabilimento è in attività dal
1992 e continua ad esserlo oggi, anche dopo il fallimento dello
scorso anno, quindi questo stabilimento ha continuato a dare
occupazione mediamente per una quarantina di dipendenti all'anno e,
attualmente, successivamente al fallimento, vi sono ancora trenta
dipendenti, tutti quelli che erano in carico alla precedente
gestione che faceva capo alla "Lagenthal"; che la nuova gestione ha
ottenuto un risultato economico positivo nel corso del 2002 e che
siamo di fronte ad un risanamento dello stabilimento; che la nuova
proprietà dello stabilimento è in procinto di presentare un piano
di investimenti e di espansione produttiva anche in altri settori
merceologici; che, comunque, la continuità produttiva di questo
stabilimento assicura, dal 1992 ad oggi, ritorni fiscali alla
comunità.
Infine, vorrei ricordare che non è nostro costume e abitudine
attribuire colpe a chi ci ha preceduto, né tanto meno screditare
tutto quello che è stato costruito prima di noi e, soprattutto, che
siamo alieni da quello "spirito berlusconiano", che usa attribuire
responsabilità e colpe ai governi che lo hanno preceduto! Mi limito
a dire questo.
Président
La parole au Conseiller Frassy.
Frassy (FI)
Se c'è stato un ragionamento ragionieristico,
Assessore - non se ne abbia a male lei e non voglio offendere la
categoria dei ragionieri - penso che, nell'accezione negativa che
lei probabilmente voleva dare, quello è il suo. Qui si tratta di
capire quella che è la politica industriale di questa regione e
quella che è la politica finanziaria.
Il fatto che questo insediamento industriale si chiamasse prima
"Alluver" e poi "Balzano" e poi "Nuova Balzano" è un dato
ininfluente rispetto al giudizio negativo che noi diamo della
gestione di denari pubblici. Devo dire che è veramente incredibile
e scandaloso quanto lei ha affermato - e quanto d'altronde non
poteva smentire, perché è scritto nero su bianco sulle
deliberazioni non della Giunta del 1983, ma sulle deliberazioni
della Giunta del novembre 2002 - e cioè che si possano concedere
600 milioni di mutuo, chiedendo a garanzia ipoteche per un valore
di 400 milioni e iscrivendo ipoteca di primo grado e che,
contestualmente, si vada ad erogare un secondo finanziamento di 600
milioni, iscrivendo sul medesimo immobile un'ipoteca di secondo
grado. È una gestione che io la sfido a sostenere legittima! Non è
questione di voler fare "la caccia alle streghe", Assessore, ma si
tratta di capire se in questa amministrazione c'è qualcuno che
risponde di qualcosa, o se deve essere sempre l'autorità esterna a
questa Amministrazione a chiamare gli amministratori a rispondere
delle loro azioni!
È scandaloso il modo in cui sono stati gestiti questi
finanziamenti, come è scandaloso il modo in cui vengono fatte le
transazioni. La "Conner", Assessore, l'ha chiusa lei; su una
pretesa di 27 miliardi avete chiuso la transazione con la "Conner"
a 5 miliardi, e su 5 miliardi che avete portato a casa, 1 miliardo
era di spese legali! Ho dei forti dubbi che i suoi dati siano
aggiornati, ho dei forti dubbi che tutta la vicenda legale della
"Balzano" sia costata all'Amministrazione regionale soltanto 6.530
€; probabilmente è l'ultima parcella che avete pagato o l'unica
parcella che avete pagato, ma ho dei dubbi che questo sia il dato
complessivo e definitivo di questa vicenda!
Non possiamo che esprimere totale insoddisfazione per la sua
risposta, che è la risposta di chi è convinto di poter gestire
nella maniera che ritiene più opportuna le risorse pubbliche, sul
presupposto che l'importante non è la gestione delle risorse, ma
sono altri obiettivi di una non meglio precisata natura politica.
Siamo perciò insoddisfatti della risposta, siamo insoddisfatti
della gestione che ha portato a queste conclusioni e, soprattutto,
siamo preoccupati del fatto che questi siano i normali parametri
applicati da Finaosta nel concedere finanziamenti di questa
portata. I finanziamenti che sono stati concessi a questa azienda
erano tutti legati ad una ristrutturazione, ad un piano di
marketing e alla necessità - cito -:
"di far fronte a problemi
di liquidità".
Se questi sono i criteri di valutazione dei
tecnici di cui si avvale l'Amministrazione, al di là del fatto che
siamo azionisti di questi tecnici, Assessore, forse è meglio che si
inizi a pensare di verificare certi meccanismi!
