Classificazione
ASSISTENZA SOCIALE



Oggetto del Consiglio n. 2869 del 25 ottobre 2023 - Resoconto
OGGETTO N. 2869/XVI - Ritiro di mozione: "Avvio di
un'interlocuzione con il mondo dell'associazionismo e del
volontariato valdostano finalizzata alla realizzazione della 'Casa
del volontariato valdostano'".
Bertin (Presidente) -
Alla presenza di 29 Consiglieri,
possiamo riprendere l'ordine del giorno. Eravamo al punto n. 6
dell'ordine del giorno, interrotto durante la discussione generale.
La discussione generale era stata chiusa, pertanto passiamo alle
repliche.
Per il Governo l'assessore Marzi.
Marzi (SA) -
Secondo me, tenendo conto che questa volta
trattiamo questo tema così importante per tutta la comunità
attraverso uno strumento che è la mozione, che permette la replica,
prima di arrivare a proporre l'astensione rispetto all'iniziativa
con la richiesta di ritiro - e spiegheremo amministrativamente
perché -, è utile fare un punto.
Durante la risposta che ho dato e che è stata richiamata nella
presentazione di questa mozione, per cui è per quello che è
corretto riprenderla, io ebbi modo di dire quanto segue: "Il
Governo regionale, attento sin da subito a questa situazione, ha
attivato interlocuzioni su questo tema volte a esplorare le strade
percorribili e a lavorare per trovare le migliori soluzioni
possibili". Questo vuol dire che, di fatto, non soltanto il
sottoscritto - e quindi le Politiche sociali e la Sanità - ma anche
altre strutture - nel caso specifico, ad esempio, la Presidenza che
gestisce anche il patrimonio - avevano avuto modo di essere messe
al corrente rispetto a questo tema e, addirittura, di avere
l'occasione di analizzare la situazione sulle due fattispecie in
termini di problemi che vanno risolti: il problema contingente di
natura gestionale, legato al fatto che il CSV in questo momento,
come è stato richiamato, ha un contratto che scade per motivi
legati al CSV e al proprietario dell'immobile e, allo stesso tempo,
anche il futuro del CSV stesso e quindi quello che potrebbe anche
essere richiamato come il titolo dell'iniziativa: "La Casa del
volontariato".
Se la prima è una problematica di natura gestionale che aveva
avuto, come ho avuto modo di dire, occasione di confronto tra il
CSV e il sottoscritto, la seconda ha carattere invece patrimoniale
quindi, in quanto patrimoniale, prevede soluzioni che, sia per
essere messe a terra, sia per arrivare a dare una definizione, sono
più lunghe. Anche in questo caso le interlocuzioni tra il CSV e il
Governo regionale c'erano state ed erano in via di definizione
tutta una serie di possibilità.
L'intervento che fa il collega Distort rispetto al tema, quindi
rispetto sia al venir meno delle "bandierine" o di "padri e madri"
rispetto a determinati temi così sensibili... anche il fatto che
viene richiamato nell'iniziativa prende spunto soltanto dalla parte
finale del mio intervento dopo aver detto che ce ne stavamo già
occupando e adesso spiegherò quali sono le situazioni concretamente
messe a terra. È comunque da ricordare che fino adesso il CSV - a
dimostrazione del fatto che è così importante per il tessuto del
terzo settore valdostano e che ce l'ha sempre fatta da solo e
questo è un merito che gli va dato - nella sua piena autonomia e
con la sua capacità sia di vivere, sia di sopravvivere, sia di dare
qualità e risposte al terzo settore e allo stesso tempo anche di
pensare a se stesso senza bisogno che qualcuno si prenda per forza
cura di lui, aveva quel tipo di approccio che era un approccio sul
quale non avevamo nessun tipo di condivisione.
Naturalmente, ma questo fa parte della politica e del dibattito
consiliare, l'unica parte da cui si è preso spunto per la replica -
ma come avrete notato ci siamo abituati per cui non ci scaldiamo
più di tanto - è stata la parte finale e non il fatto che avevamo
già visto il CSV; infatti noi ci stavamo già occupando delle sue
problematiche e c'erano tutta una serie d'interlocuzioni in corso e
di fatto a oggi, rispetto ai due temi che ho citato poc'anzi
(quindi il fatto contingente di natura gestionale rispetto al fatto
che si è concluso il rapporto tra il CSV e il proprio proprietario
degli stabili) questo sembra - da quelli che sono i rapporti che ci
sono tra loro - non essere al momento superabile. Nonostante
questo, noi, per problemi contingenti, abbiamo già previsto che ci
sia un intervento da parte regionale per il prossimo futuro, quindi
sul 2024. Questo per fare in modo che ci sia un sostegno al CSV
rispetto alle problematiche che può avere di natura gestionale
sulla propria attività e quindi anche un sostegno, che può esserci,
in modo che riescano a trovare una soluzione temporanea alla loro
sede, qualsiasi essa sia.
Altro aspetto è il fatto che invece in prospettiva si sta
lavorando, in singolo e tutti quanti assieme, per fare in modo che
ci sia una possibilità di avere uno spazio regionale all'interno
del quale il CSV possa arrivare, con tutta una serie d'interventi
che sono in via di definizione, ad avere invece per il prossimo
futuro una risposta più definita rispetto al problema della
sede.
È anche da ricordare, e questo abbiamo avuto modo di dirlo nella
risposta quindici giorni fa, che addirittura in questo momento è in
previsione - questo presso il Dipartimento delle politiche sociali
- un disegno di legge sul terzo settore per il quale verrà previsto
a regime un contributo per il funzionamento dell'ente o degli enti
del terzo settore accreditati sul territorio, quale il CSV,
pertanto anche in maniera strutturale. Con questa legge - che è in
via di definizione e che speriamo, con la fine di quest'anno e
l'inizio del prossimo, possa avviare il proprio percorso in
Consiglio - non soltanto ci sarà la possibilità d'intervenire in
maniera straordinaria nei confronti del CSV e degli enti come il
CSV sul territorio valdostano appartenenti al terzo settore, come
abbiamo già detto. Stiamo prevedendo a addirittura d'intervenire,
per la loro sopravvivenza, in maniera più strutturale, programmata
e naturalmente su archi temporali lunghi.
Per questi motivi, cioè sia perché stiamo intervenendo già da
subito per un aiuto e un sostegno per il problema contingente, sia
perché abbiamo già avviato una serie d'interlocuzioni e siamo già
stati anche a fare una serie di verifiche per quello che riguarda
un problema strutturale sulla sede di medio-lungo periodo e sia
perché stiamo intervenendo a livello di legislazione per fare in
modo che anche in termini di spese correnti il sostegno a questo
tipo di enti possa diventare più strutturato da parte della Regione
nei confronti del territorio, riteniamo che tutto quanto detto
all'interno della mozione sia assolutamente comprensibile e
legittimo, ma ampiamente superato. Quindi per tali motivi chiediamo
di ritirare l'iniziativa, altrimenti ci asterremo.
Presidente -
Consigliera Minelli, a lei la parola.
Minelli (PCP) -
Vorrei fare considerazioni, perché ho
ascoltato con interesse sia l'intervento di questa mattina del
collega Distort, sia la replica dell'Assessore. Per quanto riguarda
quanto evidenziato dal collega Distort vorrei rappresentare che
l'analisi che ha fatto sulle origini del volontariato - legato al
mondo dell'associazionismo cattolico e andrei anche un po' più
indietro alla dottrina del cristianesimo sociale - mi vede comunque
concorde. Sappiamo benissimo che c'è stata una lunga stagione in
cui si è dato vita proprio all'associazionismo cattolico: penso
alla seconda metà dell'Ottocento, alla nascita degli oratori e alla
nascita dell'Azione cattolica. So anche poi che, nel tempo, il
mondo dell'associazionismo si è diversificato, si è ampliato molto
e oggi la realtà di quell'associazionismo e di quel volontariato
vede rappresentate le opinioni e gli obiettivi di quelle che
possono essere molte posizioni dal punto di vista di come s'intende
il volontariato, fino ad avere anche delle connotazioni più
particolari.
Quando pensiamo al mondo dell'associazionismo e del
volontariato, pensiamo a tutto quel mondo che è, come dicevo, molto
vario.
È stato poi anche sottolineato da parte del collega Distort che
il volontariato spesso arriva laddove l'Amministrazione, per
svariate ragioni, non arriva, non può talvolta arrivare o, in altre
occasioni, non ritiene di dover arrivare, e anche questa è
sicuramente una questione che personalmente condivido.
Quello che invece mi fa un po' specie è che, a fronte di tutte
queste premesse, la conclusione del collega va a dire: "Il
volontariato, se è autentico, non ha bandiere e la politica non
deve intestarsi una battaglia".
Mi spiace che si veda questa mozione, in qualche modo, come una
volontà di piantare delle bandierine e d'intestarsi una battaglia.
È talmente variegata la realtà del volontariato valdostano ed è
talmente variegata la presenza di associazioni all'interno del CSV
che, di certo, non si può pensare da parte di nessuno di intestarsi
delle battaglie nel momento in cui si propongono delle mozioni come
queste che, tra l'altro, come ho detto, hanno un impegno molto
preciso. Il primo impegno è "A organizzare un'audizione del
Presidente del CSV, al fine di conoscere nel dettaglio la
situazione dell'associazione e a valutare ipotesi per intervenire
nell'immediato".
Il secondo impegno era "Avviare un'interlocuzione con il CSV e
il mondo dell'associazionismo".
Io ricordo che questa mozione è stata presentata a settembre,
prima della discussione dell'interpellanza, per cui adesso
l'assessore Marzi ha fatto alcune precisazioni e ha detto che
un'interlocuzione è stata avviata; nel momento in cui è stata
depositata, non c'era nulla di avviato, e lo sappiamo bene.
Per quanto riguarda poi il fatto che - è anche stato detto da
parte sempre del collega - non si ritenga che si debba intervenire
su una questione che è molto complessa e che va assai al di là
dell'individuazione di un luogo per l'esplicitazione delle attività
del CSV, è sicuramente vero che ci sono questioni molto complesse
che riguardano il mondo del volontariato e il mondo
dell'associazionismo e che non si risolve di certo il problema
semplicemente attraverso l'individuazione di una sede adeguata.
Rilevo però che in un'associazione, non di certo uguale ma analoga,
nel momento in cui si stava parlando di associazioni culturali,
proprio il vostro gruppo ha presentato una mozione, che poi è stata
respinta, che chiedeva all'Amministrazione e alla Presidenza della
Regione di trovare una sede comune per le associazioni culturali
presenti sul territorio del Comune di Aosta e di rendere possibile
- anche ad altre associazioni culturali di tutta la Valle - di
avere un luogo fisico, una sede, a cui far riferimento per poter
lavorare in serenità e avere un posto dedicato.
Non è la stessa cosa del volontariato, mi rendo conto, però in
qualche modo è simile; quindi è curioso come alle volte si dica ad
altri che si vogliono intestare una battaglia e altre volte,
invece, si fa la stessa cosa.
Io in quell'occasione non ho assolutamente pensato che si
volesse intestarsi una battaglia ma che fosse una cosa positiva.
Questo è tanto per dire che ci sono delle valutazioni un po'
ballerine.
Per quanto riguarda la replica dell'Assessore Marzi, lei dice
che sono state avviate le interlocuzioni; quando noi abbiamo
presentato la mozione non era così.
Io ho fatto riferimento alla sua replica perché è stata
ascoltata da molte persone che fanno parte delle associazioni e ha
fatto un po' specie il fatto che si concludesse con un semplice
augurio e non si prendessero degli impegni, perché
quell'interpellanza chiedeva proprio una cosa di questo genere.
Vorrei rappresentare che molte Regioni italiane, diverse Regioni
italiane, da tempo hanno stretto dei patti specifici con i loro
rispettivi CSV; da noi questo non è avvenuto, e stringere dei patti
specifici non significa invadere il campo o, in qualche modo
limitare l'autonomia dei coordinamenti della solidarietà che sono
presenti sul territorio nazionale: è un atteggiamento di altro
tipo, è un atteggiamento, secondo me, di apertura, di
valorizzazione del mondo del volontariato ed è un riconoscimento
della dignità che merita.
Per una Regione che ha - e lo sappiamo che ce l'ha perché
fortunatamente la situazione generale nostra è questa - delle
disponibilità finanziarie, avere un'attenzione, anche nei confronti
di queste realtà, a noi sembra importante e si dovrebbe in questo
senso collaborare di più.
Vorrei ancora aggiungere, perché ho ancora qualche minuto, una
serie di questioni.
Noi abbiamo recentemente approvato, in assestamento nel mese di
luglio prima della pausa estiva, un finanziamento di 3 milioni di
euro per la Maison des guides et des moniteurs de ski, un
intervento che va a sostenere un'importante categoria che
sicuramente contribuisce in maniera altrettanto importante allo
sviluppo dell'economia regionale ma che, in termini di ricadute
sulla comunità - intesa come insieme di cittadini che vivono su
tutto il territorio regionale e beneficiano di vari servizi  -
ha un impatto più limitato di quello che oggi assicurano, invece,
le associazioni del volontariato tramite il loro coordinamento.
Ancora un aspetto va messo in evidenza: attualmente i locali che
il CSV occupa sono di proprietà della Curia vescovile e - a quanto
sappiamo, ma poi l'ha detto anche poco fa l'Assessore - non
sembrano esserci in questo momento dei margini per una trattativa
con la proprietà per quello che riguarda un affitto, che è
piuttosto oneroso.
Nel DEFR che è in discussione proprio in questi giorni, c'è un
intervento piuttosto importante che riguarda un bene della Curia
che è lo stabile di Via dei Cappuccini, che ospita attualmente
l'Università e il Liceo classico, artistico e musicale, per cui è
previsto uno stanziamento nel prossimo bilancio di 550 mila euro
(una parte nella prima annualità e il resto dopo) per la
sostituzione dei serramenti esterni.
Ci è stato rappresentato in audizione, non dalla parte politica
ma dalla direttrice dell'Università, che si tratta di un intervento
necessario perché, anche se le aule il prossimo anno dovrebbero
trasferirsi, e lo speriamo, nel nuovo Polo universitario, gli
uffici rimarrebbero ancora in Via dei Cappuccini, visto che per il
secondo lotto dell'Università siamo in alto mare e quindi c'è
bisogno di un intervento che è legato alla sicurezza.
Abbiamo ascoltato questa spiegazione ma ci è venuta anche
spontanea una considerazione: a fronte di un investimento che, nel
tempo, sarà soprattutto a beneficio della proprietà, visto che
presumo che i serramenti non dureranno due o tre anni ma avranno,
si spera, una vita più lunga, quello che ci chiediamo è: "Ma non è
possibile - anche attraverso la mediazione della Regione, che per
questo intervento utilizza delle risorse pubbliche, delle risorse
di tutti - arrivare a una soluzione temporanea circa l'affitto dei
locali di Via Xavier de Maistre in attesa di soluzioni più
articolate?".
In ultimo, ho ascoltato sia le parole dell'Assessore poco fa sia
quanto detto dal Presidente della Giunta in audizione sul DEFR e ho
capito che queste interlocuzioni sono in corso.
Poco fa l'Assessore - utilizzando un termine sbagliato o a
proposito - non ha parlato di ritiro della mozione ma di rinvio,
non so che cosa intendesse dire, in ogni caso noi ritiriamo la
mozione e ci riserviamo di ripresentarla, ma sicuramente
monitoreremo in maniera molto attenta, intervenendo anche con delle
iniziative puntuali, per capire come procederanno queste
interlocuzioni e quali soluzioni verranno prospettate. Tutto questo
tenendo ben presente che la volontà, a nostro avviso, deve essere
quella di trovare delle soluzioni sensate che non prevedano la
collocazione di quella che io chiamo "Futura Casa del volontariato
al di fuori della città", ma bisogna trovare delle soluzioni che
siano praticabili, che siano utili e vedremo quali saranno le
risorse, le iniziative e le ipotesi che verranno messe in
campo.
Sicuramente su questo ritorneremo puntualmente.
