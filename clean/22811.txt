Classificazione
ASSISTENZA SANITARIA E OSPEDALIERA
Piano socio-sanitario regionale
Presidio ospedaliero
NOMINE E INCARICHI DI CONSULENZA E SPECIALI
Incarichi di consulenza e speciali



Oggetto del Consiglio n. 2244 del 8 novembre 2006 - Resoconto
OGGETTO N. 2244/XII - Attività ed incarichi del Nucleo di
valutazione per l'ammodernamento delle strutture ospedaliere in un
unico presidio. (Interrogazioni)
Interrogazione
Ricordato l'impegno preso dalla Giunta regionale, durante il
dibattito sul Piano regionale per la salute ed il benessere sociale
per il triennio 2006/2008, di inserire nel nucleo di valutazione
previsto nel primo piano di interventi di elevato interesse
regionale, in merito all'ammodernamento delle strutture ospedaliere
in un unico presidio, un esperto di livello nazionale in edilizia
ospedaliera;
Richiamata la delibera di Giunta nr. 2953/06 con cui si
proroga al 15 dicembre 2006 l'incarico affidato a Finaosta S.p.a.,
in gestione speciale in merito alla realizzazione delle valutazioni
previste dalla normativa vigente, aumentando la dotazione
finanziaria da 180 a 280 mila euro;
I sottoscritti Consiglieri regionali
Interrogano
l'Assessore competente per conoscere:
1) la composizione del Nucleo di valutazione organizzato da
Finaosta per studiare l'ammodernamento delle strutture ospedaliere
in un unico presidio;
2) lo stato di avanzamento dei lavori di tale
commissione.
F.to: Sandri - Fontana Carmela
Interrogazione
Ricordato che con D.G. N. 1382/2006 è stato affidato a
FINAOSTA l'incarico di integrare lo studio di fattibilità relativo
all'"ammodernamento delle strutture ospedaliere in un unico
presidio";
Visto che nella citata delibera viene precisato che nel
gruppo di lavoro vanno coinvolti rappresentanti dell'Azienda USL,
degli Assessori con delega alla salute e alle opere
pubbliche;
Preso atto che con successiva D.G. n. 2953/2006 sono state
concesse una proroga dei tempi di consegna del lavoro e una
maggiore dotazione finanziaria per l'espletamento di tale incarico,
soprattutto al fine di approfondire gli "aspetti tecnici e
strutturali afferenti la realizzazione di un unico e nuovo presidio
ospedaliero";
Considerato che per espletare tale incarico, che riteniamo
sia finalizzato a disegnare un modello ospedaliero secondo i più
moderni standard indicati dallo stesso ex Ministro Umberto
Veronesi, sono necessarie competenze specifiche;
la sottoscritta Consigliera regionale
Interroga
gli Assessori competenti per sapere:
1) quali sono le professionalità che si ritengono necessarie
per affrontare "aspetti tecnici e strutturali afferenti la
realizzazione di nuovi presidi ospedalieri";
2) se sono stati individuati, e con quali criteri, i
professionisti per tali incarichi e chi sono;
3) quale mandato è stato affidato a tali
professionisti.
F.to: Squarzino Secondina
Presidente
- La parola all'Assessore alla sanità, salute
e politiche sociali, Fosson.
Fosson (UV)
- Lo studio di fattibilità per studiare
l'ammodernamento dell'Ospedale, che è organizzato da "Finaosta",
nasce come seguito dello studio effettuato da "Finaosta SpA" come
conseguenza della deliberazione del 23 febbraio 2004, ma
soprattutto in seguito a quanto deciso dal Nucleo di valutazione e
verifica degli investimenti pubblici. La Giunta infatti nel mese di
maggio di quest'anno ha deliberato di dare l'incarico a "Finaosta
SpA" per integrare tale studio di fattibilità relativo
all'ammodernamento delle strutture ospedaliere in un unico
presidio.
La deliberazione di Giunta che affidava tale studio a "Finaosta
SpA" aveva questi scopi: primo: un'analisi propedeutica da
integrare con altre alternative di progetto; secondo: la
fattibilità tecnica da integrare soprattutto con analisi
idrogeologiche; terzo: la compatibilità ambientale da trattare
nell'ambito del punto n. 5 dello studio esistente; quarto: la
verifica delle procedure. Integrare e riorganizzare i dati presenti
nello studio precedente con particolare riferimento
all'individuazione di soggetti istituzionali, gestionali e
finanziari coinvolti nell'attuazione e gestione dell'opera; quinto:
studiare la sostenibilità finanziaria; sesto: la convenienza
economico-sociale. "Finaosta SpA" ha proceduto ad allargare questo
gruppo di studio che già aveva attivato lo studio precedente di
fattibilità. In tale gruppo vi è un nucleo storico, rappresentato
da funzionari che hanno seguito tutta questa vertenza: il Dott.
Rubbo dell'Assessorato sanità salute e Politiche Sociali, l'Ing.
Blus dell'Assessorato Ambiente e opere pubbliche e l'Ing. Barbanti
dell'USL Valle d'Aosta, con la consulenza dell'Arch. Lapi, che è
l'architetto di riferimento storico per tutto quanto è stato fatto
in Valle d'Aosta.
Quello che noi ricercavamo con l'integrazione di nuovi soggetti,
è che fosse riconosciuta un'oggettività, cioè che i personaggi
chiamati ad allargare questo studio rispondessero a criteri di
professionalità, fornissero un'obiettività di risultati - non ci
interessano dei professionisti vassalli che dicano e poi non
riescano a argomentare certe scelte - conosciuti a livello
nazionale, soprattutto rispondenti a quelle tendenze nuove emerse
su ospedali e qualità di vita, di cui è portavoce anche l'ex
Ministro Veronesi. Soprattutto volevamo - e in passato questo mi
sembra di averlo dimostrato quando abbiamo affidato lo studio della
viabilità all'Arch. Fubini per avere una risposta oggettiva e
corretta - che tale allargamento dello studio fornisse
un'oggettività allo studio stesso con queste professionalità e con
questi criteri che vi ho detto, perché sia al di sopra delle
singole indicazioni e delle singole tendenze, quindi una decisione
che abbiamo voluto tecnica e non assolutamente politica e proprio
per questo è una scelta che ha esercitato "Finaosta SpA". Cosa ha
portato questo? Intanto all'individuazione di una società di
consulenza economica specializzata in scelte di edilizia sanitaria
ospedaliera ed è stata identificata la "SINLOC" di Torino, che ha
un'esperienza nel Piemonte di studio economico e di consulenza a
questo riguardo.
Le 2 personalità con professionalità e obiettività di lavoro al
di sopra di singole indicazioni... sono state identificate una nel
Piemonte e una nella Lombardia proprio per aumentare ancora questa
obiettività e dal Piemonte è stato scelto l'Ing. Marco Vitali, che
è il Capo dei progettisti dell'Ospedale di Asti, ha lavorato nel
progetto dell'Ospedale di Novara, nel nuovo Ospedale del
Verbano-Cusio-Ossola, è stato il Capo progettista della
ristrutturazione dell'Ospedale di Chieri, dell'ampliamento di
quelli di Chivasso e Cuneo e di interventi sull'Ospedale di
Tortona. Hanno cioè identificato quello che è il massimo
specialista - e qui ci sono i suoi lavori che posso mettere in
visione - di edilizia ospedaliera e consulente della Regione
Piemonte operante in questo momento. L'altro specialista è stato
identificato nel Professor universitario Stefano Capolongo,
anch'egli editore di pubblicazioni che vi mostro, che hanno come
titolo: "L'edilizia ospedaliera, approcci metodologici e
progettuali", è un professore di architettura del Politecnico di
Milano, ma che ha una specifica conoscenza dell'argomento, avendo
anche un dottorato di ricerca in sanità pubblica sempre presso la
Facoltà di medicina di Milano. È anche componente del Collegio dei
docenti del dottorato in programmazione, manutenzione e
riqualificazione dei sistemi edilizi ed urbani del Politecnico di
Milano e quindi è stato relatore a diversi congressi sull'edilizia
ospedaliera e sulla qualità degli ospedali nella realtà moderna. Un
allargamento dunque a 2 professionisti di grande spessore e
professionalità, che possono garantire quella obiettività di cui
tutti abbiamo bisogno.
Questo studio terminerà nel mese di dicembre; su nostra
indicazione politica, per ampliare il confronto, tale gruppo di
lavoro incontrerà i vari comitati per sentire le loro proposte e
verificare la fattibilità delle stesse proposte. Dal nostro punto
di vista, per dimostrare l'oggettività del lavoro, il lavoro appena
terminato sarà presentato in V Commissione e, secondo me, anche per
un dibattito consiliare.
Presidente
- La parola alla Consigliera Squarzino
Secondina.
Squarzino (Arc-VA)
- Abbiamo ascoltato quanto l'Assessore
ci ha detto e i nomi che ci ha fornito, anzi saremmo contenti di
accedere a tale documentazione perché riteniamo che questo gruppo
di lavoro debba fare le cose in modo molto serio, perché ne va di
scelte politiche dell'intera Regione, quindi è importante che tale
gruppo di lavoro faccia degli studi utilizzando le professionalità
esistenti. Quando ho chiesto quale mandato è stato affidato a tali
professionisti, qui forse non ho avuto una risposta precisa...
(interruzione dell'Assessore Fosson, fuori microfono)
... i 7 punti, ho capito, sono i 7 punti della deliberazione, ho
capito, Assessore, ma con la mia domanda si voleva sapere quale
mandato politico era stato affidato a questi professionisti, perché
sappiamo che, quando vengono affidati incarichi, tali persone sono
chiamate per la propria consulenza, in fondo chiedono anche al
committente qual è l'orientamento politico.
Lei prima ha detto:
"abbiamo interpellato nella fase
precedente un architetto importante come Fubini",
ma poi, di
fatto, non si ascoltano i risultati di questi studi, perché l'Arch.
Fubini ha detto tutta una serie di cose che non vanno bene per
l'ampliamento ad est, poi ha concluso:
"se proprio i politici
vogliono fare lì l'Ospedale, va bene, ma cambiate tutta la
città"
, nel senso che l'Arch. Fubini operava all'interno di un
progetto che era l'ampliamento ad est. Qui si tratta di capire se
l'obiettivo è dimostrare che l'ampliamento è la cosa migliore per
la Valle d'Aosta o verificare quali sono rispetto a un nuovo
ospedale tutti i vantaggi che questo può portare. Seguiremo con
attenzione questi studi e seguiremo con attenzione anche le
conclusioni, perché solo quando le avremo davanti potremo
presentare delle osservazioni più puntuali.
Presidente
- La parola al Consigliere Sandri.
Sandri (GV-DS-PSE)
- Sono abbastanza soddisfatto della
risposta dell'Assessore, nel senso che ci ha spiegato con
sufficiente precisione qual è la composizione del Nucleo di
valutazione, in particolare però chiederei all'Assessore se mi dà
l'intestazione esatta di questa società di Torino, per avere il
testo giusto. Ringraziatolo per quanto riguarda la completezza
delle informazioni, però non posso essere soddisfatto di queste
informazioni, perché gli ricordo che lui stesso nel dibattito in
Commissione sull'approvazione del Piano sanitario si era impegnato
con il sottoscritto ad immettere in questo Nucleo di valutazione la
persona che era stata scelta dalla V Commissione regionale come
consulente sul problema dell'edilizia scolastica, che era ed è
ancora vivente, il Responsabile del progetto che lei ha citato, del
Dr. Veronesi, cioè è quello che era stato scelto dal Ministro
Veronesi per coordinare il lavoro della progettazione del modello
di ospedale, diciamo, moderno, all'avanguardia. Fra l'altro, è
interessante oggi sul supplemento de "La Stampa" un articolo, molto
bello, che esprime la filosofia che sta alla base di questo. Questo
Architetto quindi si chiama Lamberto Rossi, la promessa
dell'Assessore "è passata in cavalleria", ne prendiamo atto,
prendiamo atto che tale Professore non è stato dimenticato, è stato
chiamato, gli sono state poste delle valutazioni politiche,
dopodiché non si capisce bene perché la questione è finita lì e
sono stati scelti altri professionisti. Voi allora avete paura del
Dott. Lamberto Rossi, avete paura della Commissione statale che ha
scelto questo modello di sviluppo, avete paura della filosofia che
sta alla base del modello del Dr. Veronesi, noi prenderemo atto
delle valutazioni di quel Nucleo di valutazione sapendo che sono
condizionate da questa mancanza. Il fatto quindi che dentro vi sia
dall'altra parte chi ha fatto il progetto di ampliamento ad est,
Barbanti e Lapi, dimostra che l'onestà intellettuale che voi
sbandierate non ce l'avete.
Termino dicendo che comunque, visto che qui siamo persone
corrette e volonterose, nel pomeriggio affideremo al Presidente
Caveri, al Nucleo di valutazione su queste cose e a tutta un'altra
serie di soggetti una valutazione su dove eventualmente fare il
nuovo Ospedale, cosa fare delle aree liberate e soprattutto che
missione vogliamo che l'Ospedale futuro della Valle d'Aosta abbia,
proprio perché la Commissione non possa far finta di non aver
valutato a fondo le localizzazioni di una nuova realizzazione, così
come fra l'altro una parte importante della popolazione valdostana
sta richiedendo con il meccanismo referendario.
Presidente
- La parola all'Assessore alla sanità, salute
e politiche sociali, Fosson, per una precisazione.
Fosson (UV)
- Brevissimo. Intanto la V Commissione, che è
cambiata, collega Sandri, aveva chiesto al Consiglio regionale di
utilizzare il Dott. Lamberto Rossi come consulente per un lavoro e
il Consiglio non glielo ha concesso.
Seconda cosa: non penso che l'obiettività del lavoro venga
definita dalla presenza del Dott. Lamberto Rossi, perché non è
l'unico che studia le novità degli ospedali e queste
professionalità che abbiamo espresso sono sicuramente di livello
superiore.
Infine, il Dott. Lamberto Rossi, come tanti altri, è stato
sentito non per un condizionamento politico, ma per studiarne il
curriculum, la professionalità.
Presidente
- La parola al Consigliere Sandri, per mozione
d'ordine.
Sandri (GV-DS-PSE)
- Questo è un problema procedurale che
non succede frequentemente, però una delle cose carine delle
interrogazioni è che generalmente sono gli interroganti che hanno
l'ultima parola e non la Giunta. Credo che, non essendoci nel caso
specifico alcuna motivazione di replica che si dibatterà
all'esterno, o si concede poi anche al replicante di poter
replicare, oppure non bisogna dare la parola all'Assessore per
precisazioni. Non voglio dire di questo momento, poi abbiamo tempo
per parlarne, ma bisogna che la Presidenza decida o in un senso o
nell'altro, altrimenti diventa difficile mantenere la correttezza
di rapporti fra la presenza dell'Esecutivo e i diritti della
minoranza.
Presidente
- La Presidenza ha dato la parola
all'Assessore perché l'ha chiesta per una precisazione, così come
l'avrei data al collega Sandri se l'avesse chiesta per fatto
personale.
