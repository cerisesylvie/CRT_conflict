Classificazione
SANITÀ VETERINARIA E ZOOTECNIA



Oggetto del Consiglio n. 215 del 14 gennaio 2021 - Resoconto
OGGETTO N. 215/XVI - Interpellanza: "Provvedimenti volti a
impedire che gli animali sottoposti a sequestro per maltrattamenti
vengano riaffidati al presunto autore del reato".
Bertin (Presidente) -
Alla presenza di 33 Consiglieri
possiamo dare avvio ai lavori del Consiglio. Devo soltanto
segnalare che il Presidente della Regione e l'Assessore alla Sanità
saranno assenti all'inizio di questo Consiglio, poiché impegnati in
un incontro con il Governo relativo agli aspetti della pandemia. Ci
raggiungeranno a breve, ma per l'inizio del Consiglio non saranno
presenti, pertanto le interpellanze che riguardano i due componenti
del Governo regionale verranno posticipate al rientro degli
stessi.
Siamo al punto n. 28 dell'ordine del giorno. Consigliere Manfrin
per l'illustrazione, ne ha facoltà.
Manfrin (LEGA VDA) -
Questa iniziativa prende spunto da
numerose segnalazioni e dai fatti di cronaca che sono credo anche
abbastanza noti relativi al presunto maltrattamento e abbandono di
animali, ben novanta fra asini e pony che erano stati sequestrati
tempo fa. Questi animali che erano stati portati sopra Etroubles,
in alcuni prati di proprietà dell'amministrazione comunale di
Etroubles, erano stati ritrovati abbandonati a vagare in quelle che
sono state descritte condizioni sicuramente oserei dire vergognose.
A seguito di questo ritrovamento, oltre ovviamente alla denuncia,
erano stati sequestrati d'urgenza e affidati a un'associazione che
si è occupata di cercare di ricostruire innanzitutto i passaporti
di questi animali e in secondo luogo ha cercato di trovare,
successivamente alle cure, una collocazione presso alcuni privati
che hanno deciso di prendersene cura.
Quello che ho trovato particolarmente vergognoso è quello che ho
potuto leggere dai verbali, che ci sono peraltro giunti dopo che
abbiamo presentato questa iniziativa; ci è stata consegnata un po'
di documentazione. Il primo è il verbale fotografico descrittivo
relativo al sopralluogo del 5 ottobre 2020 dell'Azienda USL per
quanto riguarda l'igiene e gli allevamenti di produzioni
zootecniche. Vi leggo soltanto dei brevi periodi: "dalla lettura di
numero quattro esemplari di modelli di monticazione, si evince che
sarebbero giunti in loco il 16 e 19 settembre sessantatré esemplari
di equidi, quando le disponibilità di cibo sono limitate e le
condizioni meteorologiche diventano inevitabilmente sfavorevoli,
con possibilità di precipitazioni anche nervose con intuitive
ricadute negative in termini di benessere animale". A seguito del
rilevamento di questa situazione è stato fatto questo breve
rapporto che vi vado a leggere: "Su tale campione di soggetti sono
state rilevate in vario grado e numero condizioni fisiche di
nutrizione da scadenti a cachettiche. In alcuni casi il grado di
denutrizione è tale da poter essere messo in relazione a uno stato
di debolezza muscolo-scheletrica impedente la normale
deambulazione, soprattutto nei soggetti giovani. Evidenti ferite
aperte e purulente su treno posteriore tronco, le stesse
predisponenti l'ingresso di ulteriori agenti infettanti all'interno
dei tessuti molli interessati, con possibile aggravamento del
quadro patologico in atto. In corrispondenza delle stesse non era
possibile individuare alcun segno di trattamento recente. Presenza
di scolo nasale oculare muco purulento di varia entità e
congiuntivite pregiudicanti la normale funzione visiva e/o
respiratoria. Presenza di lesioni cutanee plurime e a diversa
localizzazione anatomica, alopecia a contorno regolare riportabile
a sospette patologie fungine parassitarie - rogne e micosi -
ferite, escoriazioni, croste sul dorso, collo, base della coda
riferibili a morsicature. Presenza di tumefazioni a livello della
testa o del tronco riferibile a processi infiammatori subacuti
cronici. In alcuni casi la localizzazione delle stesse, per esempio
a livello mandibolare, potrebbe determinare la difficoltosa
capacità di alimentarsi da parte degli animali per dolorabilità e
limitazione funzionale. A corollario di quanto sopra riportato si
constata che la maggior parte delle condizioni osservate è
riferibile a quadri patologici degenerativi di malnutrizione a
carattere subacuto cronico. La maggior parte delle condizioni
osservate potrebbe rappresentare l'aggravamento di uno stato
scadente di salute di nutrizione già presente nei soggetti al
momento della monticazione. Eventuali condizioni sfavorevoli di
pascolo ambientali potrebbero essere causa di detto aggravamento.
Non vi sono evidenze sugli animali di interventi terapeutici
curativi recenti, non abbiamo constatato l'adozione, da parte
dell'Osa, di una qualsiasi misura gestionale finalizzata ad
alleviare lo stato di sofferenza e denutrizione dei soggetti
interessati, quali ad esempio il confinamento dei soggetti più
deboli con integrazione alimentare, l'isolamento dei soggetti con
lesioni cutanee eccetera". Ce n'è uno ancora più analitico che
immagino abbia ricevuto anche l'Assessore. Peraltro, su questo ho
citato non a caso la ricostruzione di quelli che sono i passaporti
degli animali che sono stati ritrovati. Per esempio, vi prendo
soltanto questo a titolo esemplificativo: "asino femmina puledro
baio con lista bianca"; nella descrizione viene esposto, per
esempio: "questo animale è arrivato decisamente malnutrito, senza
la madre, si alimentava a fatica e rimaneva per lo più in decubito.
In più presentava scolo nasale bilaterale e murmure aumentato". La
nota è particolarmente inquietante: "nota bene, il microchip di
questo animale non corrisponde al passaporto, in quest'ultimo viene
indicato cavallo maschio di un anno";
l'animale è un asino e il microchip indica un cavallo. Quindi
direi che c'è decisamente qualcosa che non funziona.
A fronte di queste analisi e di queste relazioni abbiamo
considerato che la situazione fosse particolarmente grave e lo è
perché a seguito di questo sequestro abbiamo preso anche atto del
fatto che il giudice ha deciso di riconsegnare questi animali al
proprietario. Però quello che ci è stato segnalato - abbiamo
parlato con l'associazione che si è presa cura di questi animali -
è che in realtà rimane pendente la possibilità di riscontrare,
rilevare e anche eventualmente sanzionare il proprietario nel
merito dei maltrattamenti.
Io penso che questi non possano essere nascosti. Mi pare di aver
letto entrambe le relazioni e mi pare di aver messo a conoscenza
l'aula, con la lettura di brevi stralci di queste relazioni, del
fatto che difficilmente si possono nascondere le condizioni di
questi animali. Visto che è assolutamente necessario porre
attenzione e in questo caso ricordando che anche il gruppo Lega
alla Camera dei Deputati, per il tramite dell'onorevole Manfredi
Potenti, ha presentato un'iniziativa in Parlamento per chiedere la
tutela per questi animali al ministro dell'ambiente Costa e la
risposta del ministro dell'ambiente Costa è stata: "parlatene con
il Ministro della Sanità",  chiediamo con questa interpellanza
quali siano, se nella disponibilità dell'assessorato, le risultanze
delle indagini del Corpo forestale valdostano, se si intenda porre
in essere ogni iniziativa possibile per garantire un monitoraggio
sul mantenimento in salute di questi animali in ogni loro
successiva destinazione e sino a esito della vicenda giudiziaria, e
se e quali provvedimenti intenda assumere per impedire il rischio
che gli animali sottoposti a sequestro per reati di maltrattamento
possono tornare, medio tempo, in attesa dell'esito delle vicende
giudiziarie, nella detenzione dei presunti autori del reato.
Presidente -
Per il Governo risponde l'assessore Sapinet,
ne ha facoltà.
Sapinet (UV) -
Iniziamo la mattinata con questa vicenda
alquanto triste. Una vicenda - lo vedremo durante la risposta -
all'interno della quale potremmo mettere almeno in evidenza alcune
azioni di volontariato importanti messe in atto con silenzio e con
discrezione.
Proverò a rispondere a tutte le sue domande per quanto di mia
conoscenza, in base a tutte le informazioni che siamo riusciti e
abbiamo potuto recepire e che comunichiamo.
Le risultanze dell'indagine, che è tuttora in corso, effettuata
dal Corpo forestale della Valle d'Aosta attraverso la stazione
forestale di Etroubles, in collaborazione con il personale
forestale dislocato presso la Procura dell'ufficio di Polizia
giudiziaria del Comando centrale, sono attualmente al vaglio
dell'autorità giudiziaria nella persona del Sostituto Procuratore
che è il titolare del procedimento presso la Procura della
Repubblica di Aosta. In ogni caso, indipendentemente dalla fase di
indagine, l'unica autorità deputata al rilascio di informazioni
relative a un procedimento penale è l'autorità giudiziaria penale
competente in base alla fase del procedimento e nella fattispecie
il Pubblico Ministero, quindi in questo momento noi non abbiamo
disponibilità delle risultanze dell'indagine.
Per quanto riguarda invece il monitoraggio sul mantenimento in
salute, qui spero di poterle dare qualche soddisfazione in più e
l'interpellanza ci dà modo di mettere in evidenza anche il lavoro
portato avanti dai tecnici. È utile precisare che sin dall'avvio di
questa vicenda, non appena si è delineata questa condotta
ovviamente non conforme alle norme del benessere animale in base a
quanto ci dice il decreto legislativo 146 del 2001 - questo da
parte delle ditte - gli enti competenti, quindi l'ASL,
l'Assessorato all'agricoltura e salute, hanno preso contatti con
gli Assessorati della Regione di residenza del soggetto e con
l'equivalente della ASL di zona informandoli dell'accaduto. In
particolare, il dirigente del servizio igiene e sanità pubblica del
nostro Assessorato regionale alla sanità ha inviato all'ufficio
competente del Ministero della salute e alla Direzione generale del
welfare della Regione coinvolta una relazione nella quale si
riassume la vicenda e si richiede di attenzionare la problematica
della proprietà reale degli animali e il benessere degli stessi.
Agli enti della Regione sono state anche inviate per conoscenza
copie di tutte le sanzioni fino ad ora emesse nei confronti delle
ditte per inosservanza degli articoli del decreto legislativo 146
del 2001, quindi parliamo di benessere animale, del regio decreto
1265 del 1934, testo unico sulle leggi sanitarie, e decreto
legislativo 186 del 2012, sullo smaltimento non regolare degli
animali morti.
Bisogna tuttavia evidenziare che la sorveglianza del benessere
animale presso gli allevamenti di altre Regioni sono competenze
delle aziende del loco e non può essere predisposta dalla Regione
Valle d'Aosta alcuna ispezione aggiuntiva. Tuttavia, grazie anche a
tutte queste comunicazioni avvenute, le aziende locali sono
pienamente consapevoli dell'accaduto e quindi considerano le
aziende sanzionate ad alto rischio, programmando loro dei controlli
dedicati e regolari.
Per quanto riguarda invece lo stato di salute degli animali
affidati e presenti in Valle d'Aosta, entro i limiti di competenza
territoriale e giurisdizionali, va detto e va sottolineato che i
servizi veterinari e le strutture dell'Assessorato, nell'ambito
delle azioni routinarie, ma anche di controllo del territorio e di
vigilanza ambientale, potranno ed effettueranno verifiche in tal
senso.
A questo mi lego per mettere in evidenza anche l'azione portata
avanti dall'associazione Horse Angels - questa interpellanza
veramente ci permette di evidenziarla - che fin da subito si è
posta al fianco dell'amministrazione comunale nella figura del
sindaco, per prendersi in carico gli animali e la loro gestione, il
tutto all'interno di una azione di volontariato che è stata portata
avanti, come dicevo prima, con silenzio e discrezione; questa
interpellanza ci dà veramente la possibilità di metterla in
evidenza.
Va aggiunto inoltre che il Corpo Forestale ha in programma di
porre l'attenzione, in seguito appunto a questi fatti, per la
prossima stagione di monticazione, in collaborazione con gli enti
territoriali, a tutte quelle situazioni che potrebbero comportare
problematiche analoghe a quelle messe in luce da questa
vicenda.
Per quanto riguarda l'ultima domanda, sui provvedimenti che
intendiamo assumere per il rischio di questi animali, come già
illustrato ai punti precedenti, l'Amministrazione regionale nel suo
complesso, rispetto alla vicenda puntuale, ha fatto tutto quanto
possibile e rientrante nelle facoltà e competenze dell'autorità
politica e amministrativa.
Come è noto i provvedimenti auspicati sono invece di esclusiva
competenza dell'autorità giudiziaria. Chiaramente da parte
dell'Assessorato l'attenzione rimarrà alta e seguiremo ovviamente
il proseguo della vicenda rimanendo in collegamento con questi enti
territoriali, ma soprattutto anche portando avanti delle azioni che
veramente evitino situazioni del genere nel prosieguo.
Presidente -
Per la replica il consigliere Manfrin, ne ha
facoltà.
Manfrin (LEGA VDA) -
Ringrazio l'Assessore per la
risposta fornita. Ovviamente mi unisco ai ringraziamenti verso
l'associazione Horse Angels che ha, non soltanto con un largo
impiego di capitale umano, ma anche con un importante impegno di
risorse economiche, voluto destinare la propria azione di tutela a
questi animali e che si è preoccupata di curare la ricostruzione
dei passaporti, di verificare le condizioni, di portare le cure per
quanto possibile, di contattare eventuali persone che erano
interessate a prendersi cura di questi animali e che peraltro hanno
dovuto separarsi davvero con un notevole trasporto emotivo da
questi animali a cui si erano affezionati.
Riteniamo che vicende come queste siano assolutamente
deprecabili e si debba mettere in atto ogni azione utile per
evitare che queste possano tornare a ripetersi. Nel caso di specie
evidentemente prendiamo per buono l'impegno preso dall'Assessore.
Chiediamo di fare stringenti e importanti controlli, perché qui
peraltro mi facevano notare che questi animali torneranno nelle
disponibilità del proprietario, se il proprietario andrà a
prenderli, mi pare, e non se gli saranno portati, quindi anche lì
ci dovrà comunque essere un'organizzazione. Ma in ogni caso sarà
importante fare controlli periodici e serrati fino a quando non vi
sarà una definizione di questa vicenda giudiziaria, che ci
auguriamo possa evidenziare quello che abbiamo letto anche noi
relativamente alle relazioni; sappiamo cosa contiene la reazione
del Corpo Forestale, ma immagino che il tenore delle informazioni
riportate sia simile se non magari anche peggiore. L'importante è
tenere alta l'attenzione, l'importante è anche tenere alta
l'attenzione dell'opinione pubblica, perché come abbiamo visto
grazie al volontariato di chi ha messo se stesso a servizio di
questi animali si è riusciti perlomeno a portare un po' di sollievo
a questa sofferenza e quindi è importante anche far sapere che quel
gesto di solidarietà non rimane isolato e non rimane assolutamente
inutile, anzi, è servito per far partire un ingranaggio e un
meccanismo che porterà tutelare al meglio questi animali.
Ringraziamo per le risposte e ovviamente su questo continueremo
a tenere alta l'attenzione, sia come gruppo Lega Valle d'Aosta, sia
ovviamente in Parlamento dove abbiamo nuovamente formulato
un'iniziativa all'attenzione del ministro della sanità Speranza. Ci
auguriamo davvero che l'unica conclusione di questa vicenda sia che
questi animali siano tutelati e possano finalmente vivere
un'esistenza priva di sofferenza.
