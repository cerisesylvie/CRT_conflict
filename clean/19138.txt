Classificazione
INDUSTRIA


Resoconto integrale del dibattito dell'aula
Oggetto del Consiglio n. 2277 del 14 novembre 2001 - Resoconto
OGGETTO N. 2277/XI Gestione tecnica ed amministrativa
dell’area ex-Ilssa Viola da parte della Società
"Centro Sviluppo S.p.A.". (Interrogazione)
Interrogazione Premesso:
- che la Giunta ha conferito per un triennio alla società Centro
Sviluppo S.p.A. la gestione amministrativa e tecnica
dell’area industriale ex Ilssa Viola di proprietà
regionale, prevedendo una spesa di 700 milioni;
- che la convenzione stipulata prevede una resocontazione
analitica degli interventi effettuati da Centro Sviluppo S.p.A., al
fine di giustificare contabilmente lo stanziamento regionale, il
quale prevede in aggiunta alle spese sostenute un indennizzo
mensile di Lire 5.000.000 per l’attività di
coordinamento;
- che Centro Sviluppo già gestisce nell’area
industriale una struttura, sempre in proprietà regionale,
denominata "Pépinière d’entreprises";
i sottoscritti Consiglieri regionali
Interrogano
l’Assessore all’Industria,
Artigianato ed Energia per sapere:
1) con quali procedure e con quali costi annui è stata in
passato gestita l’area oggetto di convenzione con
Centro Sviluppo S.p.A.;
2) quali siano gli oneri che la Regione sostiene per la gestione
e manutenzione della struttura denominata "Pépinière
d’entreprises";
3) se le opere in convenzione sono svolte direttamente da Centro
Sviluppo e qual è l’organico di tale società.
F.to: Frassy - Tibaldi - Lattanzi
PresidenteLa parola all’Assessore
all’industria, artigianato ed energia,
Ferraris.
Ferraris (GV-DS-PSE)
In merito alla prima questione:
"con quali procedure e con quali costi annui è stata in passato
gestita l’area oggetto di convenzione?"
, nel
periodo passato l’attività di gestione e di
manutenzione dell’area è stata svolta non in modo
organico, si è avuta l’esecuzione estemporanea di
alcuni lavori ed opere condotte direttamente
dall’Amministrazione regionale attraverso le
strutture di cui l’Assessorato del territorio è
dotato e il ricorso a normali procedure di evidenza pubblica.
La manutenzione del verde è stata effettuata direttamente dal
personale dell’Assessorato dell'agricoltura e
risorse naturali e, per quanto riguarda i costi di gestione, sono
stati spesi 119,676 milioni per lavori di diversa natura effettuati
dal 1997 alla data corrente. Se il Consigliere vuole, potrò fornire
una tabella relativa ai diversi lavori e alle imprese che sono
state aggiudicatarie dei lavori.
Vi sono inoltre circa 25 milioni di spese per
l’energia elettrica necessarie all'alimentazione dei
pozzi da cui viene captata l’acqua ad uso
industriale per l'illuminazione dell’area e 40
milioni per la manutenzione del verde effettuata dal Corpo
forestale valdostano. Proprio sulla base di questa gestione che è
avvenuta nel passato, abbiamo ritenuto necessario procedere a una
gestione di tipo diverso.
Alla seconda domanda:
"quali siano gli oneri che la Regione
sostiene per la gestione e manutenzione della struttura denominata
"Pépinière d’entreprises"
?
(interruzione del Consigliere Frassy, fuori
microfono)
? dal 1997 ad oggi, non sono costi annuali questi, le faccio
avere poi una tabella di dati dettagliati: vi sono alcuni
interventi che riguardano riparazioni impianti di irrigazione,
ripristino tubazioni, eccetera, comunque sono costi sostenuti dal
28 agosto 1997 al 3 agosto 2001, quindi sono costi complessivi. Per
quanto riguarda invece i costi della Pépinière, costi che
riguardano l’anno 2000, là per manutenzione e
gestione della Pépinière stessa sono stati spesi 375,558 milioni a
cui si è provveduto con 154,224 milioni attraverso risorse
comunitarie a valere sul documento unico di programmazione,
obiettivo II, del 1997-1999, con 154,224 attraverso il versamento
dei canoni da parte delle imprese conduttrici e con 67,110 milioni
attraverso risorse regionali.
Per quanto riguarda la terza domanda:
"se le opere in
convenzione sono svolte direttamente da Centro Sviluppo e qual è
l’organico di tale società"
, il Centro Sviluppo
svolgerà direttamente le attività di coordinamento generale di
gestione delle attività per le quali verrà utilizzata un'apposita
persona, cioè una risorsa che avrà un onere mensile di 5 milioni
come previsto dall’articolo 8, lettera a) della
convenzione. Le attività e i servizi previsti
dall’articolo 3 della convenzione, che riguardano
quelli che sono i costi a carico della proprietà e quelli a carico
delle imprese e soprattutto elenca quali sono gli interventi che
devono essere fatti sia per quanto riguarda la manutenzione
ordinaria, sia per quanto riguarda la gestione dei servizi comuni,
sia per quanto riguarda anche lavori che devono essere realizzati,
questi lavori verranno affidati a terzi attraverso normali
procedure ad evidenza pubblica.
Si sottolinea a tale proposito che l’impegno
totale di spesa, che è quantificato in 700 milioni nella
convenzione, è ripartito nel triennio 2001-2003, in particolare
sono previsti 100 milioni nel 2001 e 300 milioni per i due esercizi
successivi. L’importo presunto dei lavori è frutto
di una stima di larga massima non essendo a disposizione
dell’Amministrazione regionale i dati storici su
numerose attività delegate alla società citata in precedenza non
svolte da alcun soggetto. In ogni caso va precisato che
all’erogazione dei relativi corrispettivi si
provvederà dietro presentazione di documentazione di spesa che
attesti l’avvenuta effettuazione delle prestazioni,
quindi i 700 milioni sono una previsione, non sono ancora un dato a
consuntivo.
Per quanto riguarda l’organico complessivo della
società Centro Sviluppo S.p.A., questo è rappresentato da 18
addetti in cui troviamo: un dirigente e un quadro, nove impiegati a
tempo indeterminato di cui uno part-time e uno assente per
maternità, tre impiegati a tempo determinato di cui uno in
sostituzione dell’impiegato assente e uno in
part-time, due impiegati a tempo indeterminato nella Pépinière di
Pont-Saint-Martin e due contratti di formazione lavoro.
Con questo ritengo di aver risposto, vorrei solo aggiungere che
la gestione unitaria dell’area era una richiesta
individuata dall'Amministrazione regionale, ma anche una richiesta
che veniva dalle imprese e consentirà di mettere in campo nuovi
servizi. Penso ad esempio a un servizio di guardiania che può
risultare utile vista la situazione attuale.
Presidente
La parola al Consigliere Frassy.
Frassy (FI)
Ringraziamo l’Assessore per le
risposte che ci ha fornito. Esprimiamo alcune considerazioni sulle
risposte che sono essenzialmente incentrate su quello che è il
meccanismo che ha portato alla scelta di affidare a Centro Sviluppo
non tanto per la scelta in quanto tale, quanto per quelli che
possono essere gli oneri riflessi di questa scelta. Mentre
l’Assessore ci forniva i dati di cui abbiamo chiesto
notizia nell'interrogazione, ho provato a fare alcuni conti e, se i
conti che ho fatto sono corretti, possiamo constatare come la
previsione di spesa di 700 milioni nel triennio innanzitutto non
sia una previsione esaustiva, perché ai 700 milioni vanno aggiunti
i 5 milioni di spesa prevista per l’attività di
coordinamento del Centro Sviluppo e dunque i 700 milioni diventano
880 milioni, nel senso che ci vanno aggiunti i 180 milioni del
triennio perché questo è l’importo del canone dei 5
milioni mensili?
(interruzione dell’Assessore, fuori
microfono)
? i 700 sono complessivi? Perché leggendo la convenzione non
c’era questa certezza in quanto nella convenzione si
fa riferimento ad un'aggiunta.
Allora prendiamo atto che nei 700 milioni risulta compresa anche
la somma dei 5 milioni. In delibera di Giunta non siete stati così
chiari, ne prendiamo piacevolmente atto che comunque il bilancio
non aveva altre risorse oltre i 700 milioni.
Rileviamo semplicemente come una procedura per certi versi
condivisibile, cioè dare un'unica gestione all’area
della Pépinière e all’ex area Ilssa Viola, che è
finitima con l’area della Pépinière, non sembri a
prima vista portare a grosse economie perché, se noi abbiamo inteso
bene, le spese di gestione di quell’area negli
ultimi quattro anni sono state stimate in 184 milioni, la
previsione del prossimo triennio - e non è nemmeno un triennio
pieno, sempre se abbiamo capito bene - è di gran lunga superiore in
quanto sono 700 milioni, i 184 nella prospettiva di un triennio ci
avrebbero portato a una spesa complessiva di 552 milioni.
Ci saremmo aspettati che, a fronte di un'unicità di gestione
dell’area, ci fossero state delle spese preventivate
minori rispetto a quelle che fossero le spese invece definite
dall’intervento dell’Assessore,
perciò esprimiamo perplessità sul risultato economico gestionale
dell’intera operazione.
