Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1496 del 25 settembre 1985 - Resoconto
OGGETTO N. 1496/VIII - SITUAZIONE DELLO STABILIMENTO
ILSSA-VIOLA DI PONT-SAINTMARTIN. (INTERPELLANZA)
PRESIDENTE
: Do lettura dell'interpellanza presentata dai
Consiglieri Tonino e Mafrica:
INTERPELLANZA
Dopo la pausa estiva nello stabilimento ILSSA-VIOLA di
Pont-Saint-Martin è ripresa l'attività lavorativa e sono stati
compiuti alcuni modesti interventi di ordinaria manutenzione, ma
permangono molti segnali di un disimpegno del Gruppo Orlando
rispetto allo stabilimento valdostano.
Si hanno notizie di una caduta di qualità dell'acciaio
prodotto che comporta una perdita di prestigio del marchio ILSSA;
si è ristretta la fascia di mercato coperta dalle sue produzioni
perchè dagli oltre 30 tipi di leghe di acciai si è passati a 3 o 4
tipi standardizzati; difetti e problemi si riscontrano anche
nell'approvvigionamento dei nastri di lamiera acquistati dalla
Terni o dai fornitori esteri. Da troppo tempo inoltre non si
effettuano investimenti per gli ammodernamenti sempre più necessari
degli impianti.
Tenuto conto dei rischi e delle conseguenze che avrebbe
sull'economia della zona la ulteriore perdita di 550 posti di
lavoro attuali, i sottoscritti Consiglieri regionali
INTERPELLANO
la Giunta regionale per conoscere:
1)
quali sono i risultati emersi dagli incontri tra la
Giunta regionale ed il Gruppo proprietario dell'ILSSA-VIOLA e quali
prospettive future può avere l'attuale ciclo produttivo dello
stabilimento di Pont-Saint-Martin;
2)
quali sono i programmi ed i progetti per l'utilizzo
di quella parte di stabilimento oggi inutilizzata;
3)
quali attività industriali alternative è
prevedibile si possa insediare nella zona.
PRESIDENTE
: Ha chiesto di illustrare l'interpellanza il
Consigliere Tonino, ne ha facoltà.
TONINO (P.C.I.):
Penso sia opportuno non rifare ogni
volta la storia delle recenti vicende dell'ILSSA-VIOLA di
Pont-Saint-Martin e sia invece più produttivo individuare quali
sono i problemi oggi e che soluzioni si possono dare. In
particolare a noi interessa conoscere come si sta muovendo la
Giunta regionale.
Quali sono i problemi? Metterei al primo punto una
considerazione: lo spazio occupato da questo stabilimento sul
mercato nazionale degli acciai piatti inox. L'esperienza di questi
mesi conferma che la posizione sul mercato dell'ILSSA-VIOLA (un
settore in cui, è bene sempre ricordarlo, il nostro paese è
tributario dagli altri paesi della CEE per una quota che, se sono
giusti i dati che io possiedo, è vicina al 35%) in questi ultimi
tempi si è andata un po' indebolendo sia a causa della chiusura
dell'area a caldo, in particolare per la riduzione della gamma di
acciai che lo stabilimento produceva (one come ricordo
nell'interpellanza è passata da 30 tipi a 3 o 4 tipi), sia per
alcuni problemi concernenti la qualità dell'acciaio, che oggi viene
acquistato dalla Terni e da fornitori di altri paesi europei, che
pare non sia più paragonabile a quello che veniva prima introdotto
nello stabilimento.
Ha pesato probabilmente in questa fase anche un tentativo, che
mi pare sia stato molto evidente - in vista di una possibile
liberalizzazione e della prossima fine, si dice, del regime
protezionistico - di invasione del mercato italiano da parte dei
tedeschi ed in particolare di un produttore tedesco di nome
Krupp.
E qui sorge subito una prima questione: la possibilità per
questo stabilimento di mantenersi e di mantenere un suo ruolo sul
mercato nazionale. E' questa una decisione che è sostanzialmente di
tipo politico; la chiusura dell'ILSSA-VIOLA può comportare o il
trasferimento di quelle produzioni ad un altro stabilimento
nazionale, oppure un aumento delle importazioni nel nostro
paese.
Questa è la ragione per cui noi crediamo che oggi sia importante
che la nostra Regione, pur con il suo peso politico relativo,
agisca in tutte le sedi perchè a quella decisione, che è una
decisione di tipo prevalentemente politico, non si arrivi. Ecco
perché chiediamo alla Giunta regionale di conoscere quali sono i
risultati dei contatti che si sono avuti con il gruppo Orlando e
anche se la cosa non è inserita nell'interpellanza, di conoscere se
si sono avanzate ipotesi di una integrazione dello stabilimento
ILSSA-VIOLA di Pont-Saint-Martin nell'ambito del comparto pubblico
della produzione di acciai speciali.
In particolare vorremmo sapere se il rapporto che oggi già
esiste fra l'ILSSA-VIOLA e la Terni può sfociare in un inglobamento
nel settore pubblico dello stabilimento di Pont-Saint-Martin, al
fine di evitare quella che, a livello di tendenza, mi pare
abbastanza esplicita negli Orlando: liberarsi dello stabilimento
ricercando sul piano economico la migliore soluzione possibile.
Questa è, schematicamente, la prima delle questioni che vogliamo
porre.
Resta aperto - ed è il secondo punto dell'interpellanza - il
problema dell'utilizzo delle altre aree: in questo caso credo sia
necessario da un lato il concludersi di una trattativa con i
proprietari (presupposto indispensabile) e d'altro lato anche la
predisposizione di un disegno regionale di utilizzo in quelle
aree.
Questi sono in sostanza gli altri due punti dell'interpellanza,
rispetto ai quali aspettiamo di sentire quali sono le risposte
della Giunta.
Si dà atto che alle ore 11,36 riassume la Presidenza il
Presidente Giovanni BONDAZ.
PRESIDENTE
: Ha chiesto di parlare l'Assessore
all'Industria, Commercio, Artigianato e Trasporti Lanivi, ne ha
facoltà.
LANIVI (A.D.P.):
Per rispondere puntualmente alle domande
poste dall'interpellanza, procederei per punti.
Intanto mi pare si facesse cenno nelle premesse
dell'interpellanza anche ad alcuni interventi effettuati nel corso
dell'anno dall'ILSSA-VIOLA sugli impianti che riguardano la
modificazione innovativa di una cesoia, un nuovo impianto sul
nastro stretto della linea uno, la modificazione di una linea, qui
anche indicata come linea quattro, per il trattamento ed il
decapaggio dei nastri. Detti interventi sono finalizzati al
miglioramento e alla qualità del prodotto, che non sembra essere
attualmente di livello inferiore a quello della concorrenza.
Per quanto riguarda l'accenno alla diminuzione in pratica da 30
a 3 dei prodotti in catalogo, l'azienda conferma che i prodotti in
catalogo sono 20. Diciamo che 3 o 4 sono i prodotti che vengono
richiesti, quindi non si tratta della diminuzione del ventaglio dei
prodotti contenuti nel listino, quanto piuttosto dall'adeguamento
ad una richiesta del mercato che porta l'ILSSA a puntare su 3 o 4
prodotti.
Questo è quanto ha dichiarato l'azienda, che tra l'altro ha
anche affermato che non esistono particolari problemi di
approvvigionamento, se non quelli che ciclicamente si ripetono
rispetto al fornitore, comunque, ripeto, non esistono - dichiara
l'azienda - problemi di approvvigionamento se non in questi
termini.
Gli incontri che abbiamo avuto con la Presidenza e la Direzione
dell'ILSSA-vIOLA nel mese di luglio ed ancora il 18 u.s., hanno
evidenziato che il prezzo del prodotto rimane ancora non
remunerativo e che prosegue il tentativo a livello europeo per
addivenire ad una divisione delle quote di mercato. E qui entriamo
un po' nel discorso ampio del problema acciaio in Europa.
Vorrei solo sottolineare alcuni aspetti del problema
ILSSA-VIOLA: primo, si tratta di uno dei pochi operatori privati
che agiscono nel settore dello acciaio, almeno a livello nazionale;
secondo, in questi ultimi tempi esiste a livello europeo - e
quindi, per le ripercussioni, anche a livello nazionale - una vera
e propria guerra, nel senso che il costo dell'acciaio prodotto in
Europa è decisamente superiore a quello di acciai che provengono da
aree fuori dell'Europa, e quindi la politica dell'acciaio a livello
europeo è quella di contenere le produzioni.
Poichè si prevede che il consumo degli acciai nei prossimi anni
sia destinato a rimanere stabile, anzichè tendere il mercato
all'espansione, allo interno del volume complessivo che le Comunità
Europee fissano in precedenza vi è un problema di ripartizione di
quote a livello nazionale, e, all'interno della nazione, di
ripartizione di quote fra settore di produzione pubblico e privato.
E' in questa situazione di estrema difficoltà che viene a
collocarsi la questione ILSSA-VIOLA.
Se è vero che la previsione di carico ordini per questo ultimo
trimestre '85 appare discreta dopo mesi piuttosto bui dell'inizio
del 1985, è altrettanto vero che non ci possiamo nascondere le
difficoltà che questa azienda ha e che avrà ancora più evidenti per
il futuro.
Cosa intende fare l'Amministrazione regionale? Anzitutto intende
venire a conoscenza della possibile strategia che l'azienda intende
perseguire per il futuro, prospettive strategiche che in questo
momento, a detta della direzione della Presidenza dell'ILSSA-VIOLA,
appaiono ancora indefinibili, stante lo stato di incertezza che
esiste a livello europeo a causa della non concretizzazione di
accordi e di rapporti a livello internazionale.
Per quanto riguarda l'Amministrazione regionale, devo
sottolineare che il problema ILSSA-VIOLA abbiamo inteso porlo a
livello anche di rapporti Regione-IRI; nell'incontro che il
sottoscritto, assieme ai parlamentari e alla Finsider, ha avuto con
il Presidente Prodi, si è fatto specifico accenno al problema
ILSSA-VIOLA, così come specifico accenno all'ILSSA-VIOLA si è fatto
nella memoria che il Governo regionale ha inviato al Presidente
Prodi, di cui dovremmo avere riscontro entro la prima quindicina di
ottobre. Si tratterà da un lato di conoscere con esattezza le
intenzioni del gruppo Orlando e dall'altro lato di vedere in che
modo un gruppo privato, in questo caso l'Orlando, può inserirsi
nella definizione del mercato italiano dell'acciaio e quindi del
rapporto settore pubblico e privato.
Per quanto riguarda le aree disponibili proprio
recentissimamente, dopo una trattativa che è durata circa 11 mesi,
l'ILSSA-VIOLA ha manifestato la volontà di cedere le aree, o una
quota di aree, alla Regione. Le aree che possono essere oggetto di
questa trattativa sono in fase di circa 37 mila mq (per l'esattezza
36.598) di cui potrebbero essere immediatamente disponibili alla
trattativa di cessione 14.447 mq. Al punto attuale la situazione
riguardo alle aree eccedenti le esigenze della ILSSA-vIOLA è la
seguente: affermazione verbale, a cui nei prossimi giorni dovrà
pervenire su richiesta della Regione disponibilità ufficiale di
36.598 mq, di cui per 14.447 mq potremmo fare un discorso immediato
di utilizzo; come Assessorato abbiamo già interessato l'Assessorato
alle Finanze, perchè provveda ad una perizia sul valore di queste
aree e degli immobili esistenti su queste aree.
Anzitutto ci sono le proposte che già abbiamo di possibili
insediamenti industriali, perchè ritengo che quelle aree reseci
disponibili dall'ILSSA-VIOLA siano aree molto importanti, in quanto
non solo già strutturate, ma infrastrutture, e l'arrivo prossimo
del metano credo che possa dare a quelle aree un valore notevole
per due motivi: l'area industriale di Pont-Saint-Martin si colloca
nelle immediate adiacenze di una via di comunicazione autostradale
nonché di un'area industriale importante come quella di Ivrea e
Torino, pur essendo alle porte di Aosta.
Vi è poi la possibilità per gli imprenditori di utilizzare le
agevolazioni che l'Amministrazione regionale mette a disposizione
per proposte di insediamento industriale; quindi credo che vi siano
ragionevoli prospettive per l'insediamento di attività industriali
di un certo pregio e, come dico, collegate all'area industriale del
vicino Piemonte. La disponibilità di queste aree ci renderà
possibile aprire concretamente le trattative con alcune iniziative
che già sono state avanzate all'Amministrazione regionale.
E' comunque intenzione del Governo regionale mantenere queste
aree nella loro vocazione, che è quella industriale.
PRESIDENTE
: Ha chiesto di parare il Consigliere Tonino,
ne ha facoltà.
TONINO (P.C.I.):
Nel complesso la risposta dell'Assessore
è soddisfacente.
La valutazione del momento che sta attraversando lo stabilimento
sarebbe forse oggetto di possibili discussioni e credo che lo
stesso Assessore lo riconosca: infatti ha volutamente e
ripetutamente parlato di affermazioni dell'azienda, un'azienda che
ci ha propinato nel passato anche delle frottole che poi si sono
puntualmente verificate.
E' indubbio che da un certo punto di vista, e questo lo diciamo
senza ritornare su vecchie polemiche, una sottovalutazione che la
Regione fece quando si tratta di tagliare la parte a caldo ha,
secondo noi, comportato quella perdita di flessibilità dell'azienda
che oggi è riscontrabile. E' vero, i tipi di acciai prodotti sono
sostanzialmente 3 o 4, in catalogo sono venti, mentre una volta
erano trenta. La realtà è che la materia prima per lavorare quel
tipo di acciaio, che veniva lì fusa, adesso deve essere comprata
all'esterno e ci sono anche difficoltà a reperire, a quanto mi
hanno detto, materia prima di qualità pari a quella che prima lì
era prodotta, e che ha reso il marchio ILSSA-VIOLA quello che
è.
Condivido un'affermazione dell'Assessore ed è che in effetti in
Europa stiamo vivendo un momento cruciale in questa lotta aperta
sulla spartizione delle quote di produzione, in un momento in cui
effettivamente - ed anche su questo concordano gli esperti - c'è
una stabilità nella produzione dell'acciaio. Ha avuto, a quanto si
dice, un momento di arresto anche quel processo di rapida
sostituzione dell'acciaio, e soprattutto non interessa più questo
processo quella fascia di acciai inossidabili che sono quelli che
oggi lavora l'ILSSA-VIOLA. Quindi ci sono alcuni problemi che
devono essere affrontati a livello nazionale in questa trattativa
che è in corso a livello europeo, e bene ha fatto finalmente la
Regione a porre la questione nei termini in cui è stata posta con
il Governo e le Partecipazioni Statali. Lì non ci resta da un lato
che aspettare i pronunciamenti, dall'altro non attenuare una
pressione politica che forse è ancora insufficiente.
Insisto nel dire che oggi siamo in una situazione in cui
probabilmente il futuro di quello stabilimento si gioca più sul
tavolo politico che non sul tavolo dei rapporti fra i gruppi
economici: quella è una strada rispetto alla quale dobbiamo usare
tutti gli strumenti che abbiamo.
Sulle aree: è positivo il fatto che una parte delle aree possa
essere riutilizzata, credo che vadano accelerati i tempi di
acquisizione e vada anche contratta questa acquisizione da parte
della Regione di queste aree, nel senso che questi finanziamenti -
perchè di finanziamenti si tratta - se possibile dovrebbero poi
anche essere utilizzati nel migliorare l'impianto dello
stabilimento di Pont-Saint-Martin, che sappiamo tutti avere alcuni
problemi non marginali e dove tutta l'impiantistica ha bisogno di
interventi notevoli. Questa è una indicazione che bisognerebbe
cercare di seguire.
I progetti: sui progetti capisco i problemi di segreto
industriale che coprono le trattative, ma bisognerebbe capire
meglio anche quali sono le nostre strategie. Questo discorso di
un'area che, essendo ben servita e collegata al Piemonte, può
essere collegata quindi ai poli produttivi avanzati del Canavese e
del Piemonte, è un'ipotesi che non da oggi deve essere perseguita.
Ma tutto questo significa ancora sviluppi nel rapporto con
l'Olivetti, oppure altri settori produttivi? Questi sono gli
aspetti su cui varrà la pena in futuro discutere.
