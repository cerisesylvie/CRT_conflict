Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2941 del 8 luglio 1987 - Resoconto
OGGETTO N. 2941/VIII - DISTRIBUZIONE DI GENERI CONTINGENTATI
AI TURISTI-VILLEGGIANTI. - (Interrogazione)
PRESIDENTE:
Do lettura dell'interrogazione in oggetto
presentata dal Consigliere Sandri:
INTERROGAZIONE
RICORDATO
che alcuni generi contingentati sono
assegnati ai turisti-villeggianti che si trattengono in un Comune
della Valle d'Aosta per almeno quindici giorni;
CONSIDERATO il
notevole impegno lavorativo necessario
per la consegna delle tessere:
-
compilazione scheda anagrafica del richiedente e calcolo
delle quantità attribuibili;
-
rubrica alfabetica;
-
registro giornaliero "scarico delle tessere";
-
verifica diritto al buono-alcool;
-
trascrizione dati anagrafici sulle tessere e loro consegna;
che grava totalmente sul personale comunale, spesso
quantitativamente carente specie nella stagione estiva ed in quei
Comuni ad alta ricettività turistica;
NOTATO
che tale procedura, tra l'altro, non consente
la verifica dell'effettuato pagamento della tassa di soggiorno e
appare più costosa dei benefici economici che produce;
il sottoscritto Consigliere regionale
INTERROGA
l'Esecutivo per conoscere:
il numero di tessere distribuite nel 1986 a villeggianti,
suddivise per Comune;
- in che modo sia verificato il pagamento della tassa di
soggiorno da chi usufruisce della tessera dei beni
contingentati;
- se siano stati integrati con personale regionale o dipendente
delle Aziende Autonome di Soggiorno in passato gli uffici comunali
dei Comuni in cui maggiore è la richiesta di tali tessere;
- se sia o meno allo studio una verifica di tale distribuzione
di tessere, in termini di costi-benefici.
PRESIDENTE:
Ha chiesto la parola l'Assessore
all'Industria, Commercio, Artigianato e Trasporti, Lanivi; ne ha
facoltà.
LANIVI (A.D.P.):
Nel corso del 1986 sono state
distribuite 204.992 tessere ai turisti-villeggianti, delle quali
117.019 senza buoni-alcol e 87.973 con buoni-alcol. Al Consigliere
Sandri posso dare la ripartizione, comune per comune, delle
tessere, con o senza buoni-alcol, consegnate ai
turisti-villeggianti.
Alla seconda domanda, che chiede di conoscere come sia accertato
il pagamento della tassa di soggiorno da chi usufruisce della
tessera dei beni contingentati, posso rispondere dicendo che, nei
comuni dove l'azienda di soggiorno provvede alla distribuzione
delle tessere (Ayas, Brusson, La Thuile e St. Vincent), gli uffici
comunali accertano l'avvenuto pagamento della tassa di soggiorno,
prima del rilascio delle tessere.
Alla terza domanda dell'interrogazione rispondo che
l'Amministrazione regionale non ha mai integrato con personale
regionale, o comunque con personale dipendente dalle aziende
autonome di soggiorno, gli uffici dei comuni presso i quali si è
verificata una maggiore richiesta di tessere.
Non ho ben capito l'ultima domanda e cioè se le considerazioni
sui costi-benefici debbano essere riferite al beneficio che dà la
tessera e al costo per la sua distribuzione, oppure se debba essere
fatta rientrare nel più vasto campo dei benefici indiretti che ne
trae l'economia regionale. Se si vuol far riferimento a
quest'ultima circostanza debbo subito precisare che non abbiamo mai
fatto una verifica del genere.
Il numero di tessere distribuite ai turisti testimonia della
grandissima richiesta di tessere e quindi il discorso relativo ai
costi-benefici deve essere inquadrato in un campo più vasto,
proprio per l'evidente grande apprezzamento che il turista ha nei
confronti di questa pur piccola agevolazione.
PRESIDENTE:
Ha chiesto la parola il Consigliere Sandri;
ne ha facoltà.
SANDRI (N.S.):
Credo che ci sia una inesattezza in quanto
ha detto l'Assessore e lo pregherei di farla verificare dai suoi
uffici, perché a La Thuile le tessere sono distribuite direttamente
dal Comune e non dall'Azienda di Soggiorno.
La cosa mi sta relativamente bene, anche perché, se è l'Azienda
di Soggiorno a verificare il pagamento della tassa di soggiorno,
ciò può essere inteso come un modo originale per avvicinare la
gente all'Azienda di Soggiorno stessa e metterla in condizioni,
quindi, di recepire informazioni, curiosità e propaganda turistica
in genere; mi sta, invece, meno bene quando il controllo sul
pagamento della tassa di soggiorno viene effettuato da un Comune,
specie se altamente turistico, perché i suoi uffici sono costretti
a perdere un'intera giornata per i controlli e non hanno più il
tempo per seguire le loro normali pratiche quotidiane.
Ho visto che a La Thuile, ad esempio, sono state distribuite
circa 7.000 tessere (3.466 dell'uno e 3.147 dell'altro tipo), che
hanno comportato, ovviamente, un notevole carico di lavoro per gli
uffici comunali. Chiedo pertanto all'Assessore di verificare, là
dove non interviene l'Azienda Autonoma di Soggiorno, come nel caso
di La Thuile, se sia possibile integrare il personale addetto alla
distribuzione delle tessere con del personale estivo per
compensare, appunto, il sovraccarico di lavoro.
È evidente che, nel rapporto tra costi e benefici, per la
Regione è molto superiore il costo della distribuzione delle
tessere che non l'utile che le ritorna in termini economici. Visto,
tuttavia, che i turisti-villeggianti gradiscono le tessere,
spendiamo pure questi soldi, purché sia chiaro per tutti che non si
tratta di un grande affare per la Regione.
