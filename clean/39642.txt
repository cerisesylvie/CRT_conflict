Classificazione
CASA DA GIOCO



Oggetto del Consiglio n. 2765 del 24 maggio 2017 - Resoconto
OGGETTO N. 2765/XIV - Prosecuzione della discussione generale
congiunta del piano di ristrutturazione aziendale di Casino de la
Vallée S.p.A., ai sensi della legge regionale 10 febbraio 2017, n.
2, e del D.L. n. 106 (Disposizioni urgenti per il finanziamento del
piano di ristrutturazione aziendale di Casino de la Vallée S.p.A.,
in attuazione della legge regionale 10 febbraio 2017, n.
2).
Rosset (Presidente)
- Con 30 Consiglieri presenti
possiamo iniziare i lavori.
Ricordo che siamo ancora in discussione generale sui punti 19.01
e 19.02 dell'ordine del giorno. Qualcuno intende prendere la
parola? Nessuno? Ha chiesto la parola il Consigliere Baccega; ne ha
facoltà.
Baccega (EPAV) -
Dopo parecchi anni torno a parlare della
Casino de la Vallée S.p.A. Essendo uno degli ultimi arrivati, e
avendo all'inizio di questo mio percorso affrontato la
bagarre
del Casinò e del Grand Hotel Billia che in qualche
modo aveva già iniziato i suoi lavori di ristrutturazione, non mi
arrogo il diritto di dare delle patenti a nessuno, non do giudizi
sugli uni e sugli altri come è successo ieri. Cerco soprattutto di
portare rispetto e ascoltare coloro che da più tempo sono qui e che
sicuramente ne sanno di più; se poi in qualche modo mi rendo conto
che mi raccontano delle "cucche", allora mi difendo e cerco di
attaccare.
Ieri si è parlato tanto del passato della Casino de la Vallée
S.p.A. Mi preme sottolineare alcuni passaggi che ho vissuto
personalmente, anche per consentire di rispondere ad alcuni quesiti
pervenuti dai banchi dell'opposizione, di chi era in maggioranza
prima. Sono stati tanti i piani di sviluppo approvati nel tempo dai
Consiglieri regionali che si sono succeduti. Dal 1995 ad oggi sono
tante le Giunte e tanti i Consigli di amministrazione che hanno
affrontato la questione riguardante lo sviluppo della Casa da gioco
di Saint-Vincent. Si sono succeduti ben quattro Consigli di
amministrazione in una sola legislatura e almeno quattro differenti
Presidenti della Giunta hanno avuto modo di affrontare questa
problematica dello sviluppo. Sono stati presentati diversi piani di
sviluppo e in questi ultimi giorni ce li siamo ripassati tutti, ma
non si sono visti; anzi, quei Cda fortemente litigiosi avevano
generato una pesante e preoccupante situazione di stallo. Credo che
fu proprio la consiliatura del 2008 a dare una svolta, concedendo
ad un amministratore unico la facoltà di presentare un piano di
sviluppo che ha immediatamente preso corpo e avviato quel processo
che ha portato alla ristrutturazione del complesso. Nel frattempo -
era il 2009 - la crisi si acuiva, la crisi economica e di sistema
che aveva messo a dura prova tutta l'Europa, l'Italia e, a caduta,
anche la Valle d'Aosta, accompagnata da provvedimenti governativi
quali la possibilità di installare le
slot machine
in ogni
ambito, la nascita delle sale Bingo, la nascita delle sale
slot
, delle
poker room
, l'incremento delle scommesse
sportive e soprattutto il limite di utilizzo del contante, sono da
considerarsi delle attenuanti di tutto rilievo.
Il piano di sviluppo approvato dal Consiglio regionale nel 2009
ha permesso che nel 2010 si procedesse all'accorpamento delle
proprietà che determinava la conclusione del periodo da tutti
richiamato ieri negli interventi come "accerchiamento delle
proprietà intorno alla Casino S.p.A.". A questo punto si è potuto
procedere agli interventi previsti dal piano di sviluppo e a quel
piano di investimento che aveva come obiettivo la riapertura del
Casinò (Capodanno 2013) con un parco hotel albergo a quattro
stelle, il Grand Hotel Resort & Casino hotel cinque stelle
lusso, che a suo tempo al suo interno doveva annoverare una S.p.A.
prestigiosa e tutti i servizi per un
comfort
dedicato ad una
clientela amante del lusso. Stiamo parlando del complesso
alberghiero che il dottor Botta, nella sua audizione, ha definito
"un albergo che è un gioiello stupendo", dottor Botta che torna in
Italia dopo essere stato vent'anni all'estero. Poi si è proceduto
ad un significativo
restyling
e ammodernamento della Casa da
gioco che ha visto il completo rifacimento dello stesso e un
intervento eccezionale completato che determina il Casinò come Casa
da gioco prestigiosa - la cosiddetta "Ferrari" a detta del dottor
Di Matteo - come nucleo centrale di un sistema di accoglienza
turistica destinata ad una clientela, anche qui, di alto livello.
Il tutto supportato dalla legge regionale 23 dicembre 2009, n. 49,
che autorizza l'intervento della Regione al finanziamento degli
investimenti previsti dal piano di sviluppo, oltre al piano di
sviluppo della Casa da gioco approvato dal Consiglio regionale il
15 aprile 2009, integrato e completato dal piano di sviluppo del
Grand Hotel Billia il 28 luglio 2010 (delibera del Consiglio
regionale n. 1300). È vero, l'abbiamo detto, ci sono stati
incrementi anche significativi di spesa dovuti ovviamente a tutta
una serie di problematiche riscontrate facendo i lavori. Avevamo
acquistato per 63 milioni il Grand Hotel Billia così com'era e la
prima stima non evidenziava tutta una serie di problematiche che in
corso d'opera si sono riscontrate. La stessa cosa successe per le
sale da gioco. Poi ci fu quell'importante scelta di voler mantenere
aperto il Casinò durante i lavori, che prevedeva del lavoro
notturno non previsto al suo interno e che quindi generava un
ulteriore costo. Non si era previsto di effettuare un collaudo in
corso d'opera, si era determinato di effettuare una sola
certificazione di regolare esecuzione, ma l'importanza e
l'intensità dell'investimento avevano suggerito di intervenire in
quel senso.
Importante è stata la "fase 2": la realizzazione dell'hotel a
cinque stelle. In sede di stipula di contratto avevamo ritenuto
possibile soprassedere e determinare scelte esecutive che poi
invece si sono rese necessarie per il completamento dell'opera. Si
è dovuto ricorrere, nel corso dei lavori, a quei rinforzi
strutturali nell'ala storica che è risultata staticamente
incoerente, come fu confermato da tre perizie redatte. Questo è in
realtà l'importo suppletivo, 8,23 milioni di euro, che è solo di
1,877 milioni il maggiore costo rispetto a quanto previsto dalla
base d'asta. Tutte queste cose vi erano state fornite, cari
colleghi. Erano stati tanti gli accessi attraverso i "116" alle
documentazioni; erano state molte le visite programmate dalla
Commissione e non programmate che avevano dato quantomeno la
certezza e spiegato come quei soldi erano stati spesi. Si sono
succedute diverse maggioranze regionali, tanti Cda, molti
litigiosi, molti improduttivi e poi sono arrivati tre
amministratori: Frigerio, prima, che a Capodanno 2013 è riuscito ad
aprire la Casa da gioco; Scordato e, infine, l'avvocato Sommo che
prima era in
partnership
con Scordato, ma che ovviamente non
poteva fare nulla, quindi secondo noi va sicuramente assolto. Tutti
hanno vissuto il clima che si viveva in quest'aula: un clima di
guerra politica in questa legislatura. Anche ieri ovviamente questa
guerra, questa contrapposizione gli uni contro gli altri è venuta
fuori. Un clima negativo fortemente alimentato da tutti noi, ma su
questo magari torniamo dopo.
Bisogna prendere atto che il mercato del gioco è cambiato
profondamente. I giocatori sono viziati, molto viziati: hanno
pretese sempre più elevate, vogliono il gioco importante, il
ristorante di livello, la bistecca buona e, se possibile, anche la
patata giusta. Hanno piacere di vedere lo spettacolo di
cabaret
piuttosto che lo
striptease
e anche, perché
no, la
lap dance
piuttosto che il balletto. Qualcuno dice
che tutto questo è superato, ma non è assolutamente vero.
Come ho detto prima, il maggior concorrente del Casinò è stato
proprio lo Stato con tutti i suoi provvedimenti. Con questo clima
non posso non fare una riflessione, dopo ore ed ore passate sui
documenti che ci avete fornito, sulle trascrizioni delle audizioni,
ritornando anche alla giornata di ieri, che dal mio punto di vista
è stata illuminante. Provo ad andare con ordine. Trovo abbastanza
incredibile che il piano non citi per nessun motivo il parere
pro veritate
e che non utilizzi quello strumento
straordinario e legittimo per risolvere questa
querelle.
Forse perché era il nostro progetto, Assessore? Trovo altrettanto
incredibile che la legge n. 49/2009, che sostiene tutto l'impianto
degli interventi finanziati - ecco perché sono partito da lì - fin
qui effettuati non venga mai citata. Metterebbe forse in
discussione le vostre alleanze, Assessore? La lettura del piano, a
pagina 4, recita: "non vi è assicurazione che i valori determinati
verranno raggiunti". E come si fa ad andare a leggere le altre
ottantasei pagine, se da pagina 4 un'affermazione chiara e netta
dice che non c'è nessuna assicurazione che i valori determinati
verranno raggiunti? Le altre pagine vengono lette con una certa
diffidenza, è inevitabile! Il piano di rilancio punta su clienti
cinesi, russi, thailandesi. Assessore, si ricorda cosa mi disse
lei, quando fu ventilata l'ipotesi di contattare un
target
cinese attraverso Macao, quella collaborazione? Si ricorda cosa mi
disse? Lei non se lo ricorda, perché lei ce l'ha nel DNA
quell'aggressione totale che fa ai suoi avversari politici. Almeno
avesse avuto il buon senso di far correggere: inglesi, irlandesi e
i giocatori dell'Istria, ci poteva stare...no, thailandesi e
cinesi!
Il piano di rilancio punta sul turismo congressuale, l'ha detto
anche ieri il collega Guichardaz. Il turismo congressuale è
fallito, non funziona più. Le grandi aziende non operano più questo
tipo di turismo, non fanno più questo tipo di
convention
. Le
convention si fanno in una giornata e possibilmente in città
metropolitane, città grandi. Sulla questione dei giochi
on
line
e giochi virtuali credo che siamo decisamente in ritardo.
Le entrate derivanti non sono poi così importanti, ma soprattutto
il gioco on line deve essere considerato un'azione pubblicitaria -
lo hanno detto, lo abbiamo detto e lo ribadiamo - è un percorso
che, in qualche modo, toglie occupazione. Mi aspettavo da questo
piano una maggiore determinazione per i giochi lavorati, dove si è
sempre detto che i giochi lavorati sono il grande
atout
di
questa Casa da gioco, ed è vero. Abbiamo capacità all'avanguardia
in Italia e in Europa, professionisti seri e anche molto
volenterosi, non "fancazzisti", come dice qualcuno.
Due parole sulle iniziative di
marketing
. Si parla di
un'assenza di strategia di marketing di difficile sinergia tra
albergo e Casinò, ma non ho letto una parola sull'esigenza di
costruire e avere un'efficace azione di comunicazione che dica che
l'albergo è bellissimo e che il Casinò è una Ferrari. Negli ultimi
anni la Casa da gioco è andata sui giornali solo perché si parlava
di conflitti all'interno del Consiglio, perché qualcuno qui dentro
invocava altri palazzi, perché qualcuno minacciava denunce. Mai un
headline
positivo, un'idea guida che desse forza, rilancio e
iniziativa. Mai una campagna di comunicazione di prossimità, che
dicesse "venite al Casinò che c'è qualcosa che vi interessa". Mai
una campagna anche locale nei periodi ferragostani, nei periodi di
Natale, affinché i turisti già presenti in Valle potessero, anche
solo in una serata, fare capolino nella sala da gioco.
Veniamo poi al piano finanziario: non lo condividiamo
assolutamente. Noi avevamo proposto la
tranche
a saldo di 43
milioni, come magicamente sostenuto dal parere pro veritate e dalla
legge n. 49, la restituzione del dovuto rispetto agli investimenti
pagati dalla Casino senza ulteriore indebitamento, anche in più
tranche. Voi proponete 8 più 6 e più 6, più 7,2 e 15 milioni di
mutuo, quindi ulteriore indebitamento per la Casa da gioco per poi
avere un piano che ci riporta agli incassi del 2015. Lei si
ricorda, Assessore, cosa diceva di quegli incassi? Se lo ricorda
bene? Se lo vada a rileggere. Assessore, la nostra preoccupazione
si è sicuramente acuita quel mattino quando abbiamo audito il
Collegio sindacale e guai se non l'avessimo fatto! Poi, rileggendo
con attenzione la loro relazione: 3,447 milioni di liquidità, 1,8
milioni di debiti fornitori scaduti più i debiti maturati negli
ultimi novanta giorni perché non sono ancora scaduti - quindi è
molto più alto quel valore - 1,1 milioni all'INPS, 268 mila euro la
rata Finaosta scaduta e altri fornitori, alla fine c'è una
rimanenza di liquidità di 150 mila euro. Gli 8 milioni a cosa
sarebbero serviti? Ai 7,2 milioni per la fideiussione della
"Fornero" e poi non ci rimaneva più niente. Si tirava a campare
ancora per un mese, ma poi voi ovviamente avete provveduto, dopo
quell'audizione, a presentare un ulteriore emendamento.
Parliamo del personale che è il
clou
del piano. Tutti i
piani di ristrutturazione che ho esaminato, almeno quattro negli
ultimi anni, sottolineano l'esigenza di una drastica riduzione del
costo del personale. La riorganizzazione interna delle risorse deve
avere un suo percorso. Non c'è nulla sulle tempistiche per
raggiungere gli accordi con i sindacati, non c'è una via
alternativa all'oneroso "percorso Fornero". Il piano non quantifica
i costi degli esuberi e non indica nemmeno i costi da sostenere per
una serie di nuove figure professionali richiamate dai vari
professionisti. Il piano si crogiola sul fatto che è stata avviata
la procedura di licenziamento n. 223 per i dipendenti. Voi
certamente direte "non è poi colpa nostra, l'ha fatto quell'altro"
e lei, Assessore, e lei, Presidente, probabilmente avrete raggiunto
il vostro obiettivo. Sono però certo che i lavoratori non ci
cascano. Ieri qualcuno ha detto che la comunità che ci osserva non
capirebbe. Io non ho capito bene se si riferisce al fatto che
questi lavoratori della Casino una volta erano dei privilegiati,
avevano stipendi di tutto rilievo, ma certo non è più così. I
lavoratori in questi passaggi hanno fatto la loro parte. Sono
ancora sicuro che alcuni stipendi vadano riequilibrati, e parlo di
quelli più elevati. Ebbene, credo che la comunità - con qualcuno mi
sono poi anche preso su
Facebook
- debba capire che molto
probabilmente molte opere realizzate in questa regione, molti
investimenti fatti, investimenti importanti, arrivano proprio dalle
risorse del passato della Casino S.p.A. versate alla Regione. Erano
anni d'oro, anni felici. All'epoca io ero un impiegato doganale,
lavoravo all'Autoporto e anche lì, di botto, ad un certo punto si
dovette abbandonare quel percorso perché l'Europa ci richiamava ad
altri percorsi. Ricordo che la Casino e l'Autoporto erano risorse
importanti per l'Amministrazione regionale.
Caro Assessore, in conclusione mi rivolgo a lei: lei ci ha
massacrato per due anni e ora scopriamo che abbiamo una gran bella
struttura che è considerata una Ferrari. Lei ha voluto fortemente
una
task force
del Consiglio regionale, ma è fallita, e
credo che lei ne abbia fatto parte. Adesso lei ha una task force di
sette consulenti che non so quanto costa, mi auguro che ce lo dirà,
che non sappiamo bene quando finirà i suoi lavori, ma che ha
prodotto un documento che a noi non piace perché non ha nessun
costrutto. Erano sufficienti uno o due professionisti per questa
task force, le altre risorse avrebbero potuto essere recuperate
all'interno della nostra Regione. Lei ci ha presentato un
emendamento da 7,2 milioni: questo vuol dire con chiarezza che
avete sbagliato i conti e, se non ce lo diceva il Collegio
sindacale, eravamo ancora lì. Assessore, il piano finanziario non
ci convince; il piano di marketing non esiste; la procedura da
adottare era quella della restituzione di 43 milioni, anche a
tranche, senza indebitare ulteriormente la società; il piano
prevede una nuova serie di figure di
management
e di primo
piano nell'
hôtellerie
e non sono indicati gli ulteriori
costi per queste figure. Io sostengo che il piano non sia concreto.
Noi sosteniamo che il piano non sia veritiero e non sia così
trasparente come lei vuol dire. Credo sia opportuno fare due cose
per ovviare a tutto questo: faccia subito la telefonata, interrompa
la n. 223 o faccia la lettera per interrompere la n. 223.
Presidente -
Ha chiesto la parola il Consigliere
Gerandin; ne ha facoltà.
Gerandin (GM) -
Ringrazio i colleghi intervenuti, li ho
ascoltati con assoluta attenzione. Penso semplicemente che
qualunque tipo di polemica politica non possa giovare alla
"situazione disastrosa della Casino" (credo sia questa la
definizione più corretta). Mi pare vi siano due schieramenti in cui
il tifo è diviso: una parte che spera che questo piano sia
concreto, attendibile, che porti a sviluppi atti a creare un futuro
a questa società, e una parte - che mi pare sia molto ben delineata
- che spera che questo piano fallisca. Qualcuno ha citato dei piani
pregressi, e ne abbiamo letti tanti di piani. Il collega Guichardaz
citava quello di 190 pagine, ma ne abbiamo letti tanti; ne abbiamo
letto anche qualcuno in cui il piano di ristrutturazione aziendale
era riportato in un foglio fronte/retro di un A3, per cui abbiamo
avuto vari piani presentati.
Personalmente non ho mai tifato per far sì che qualcuno di
questi piani fallisse, lo voglio dire in tutta sincerità; ho
semplicemente preso atto che tanti di questi piani erano frutto di
fantasie e di sogni di fatto irrealizzabili. Per tanti, troppi anni
abbiamo parlato in quest'aula di cose non reali, di una situazione
che non era reale sia dal punto di vista economico, sia dal punto
di vista della trasparenza. Abbiamo parlato a volte anche della
mania di
grandeur
sfociata nel 2010 di chi ha deciso - e non
è ancora chiaro chi era il regista e chi l'ideatore - questo mega
investimento. In questo momento è ancora seduto in quest'aula, per
cui magari può darsi che ci aiuti a comprendere come mai c'è stata
questa necessità di investire così pesantemente, però torno a dire
(e lo ripeterò in alcuni passaggi): in assenza di quella
trasparenza e di quella programmazione atte a far sì che quei piani
fossero comunque concreti e attendibili. Ho ancora sott'occhio - e
ogni tanto me la leggo - la tabellina che ci ha presentato il
dottor Frigerio, la proiezione 2014/2018 che prevedeva 88,5 milioni
di incassi per il 2016, 93 milioni per il 2017 e 95 milioni per il
2018. È una tabellina che è stata distribuita in Commissione e che
per anni ci ha fatto sognare. L'ho detto prima: noi abbiamo per
anni immaginato che ci fosse davvero la possibilità di svoltare in
maniera definitiva con la vicenda Casinò.
A me dispiace che in quest'aula nessuno abbia ricordato che
comunque la Casino è la terza società pubblica valdostana per
quanto riguarda il fatturato. Noi abbiamo CVA che nel 2015 ha
fatturato 666 milioni al netto delle partite di giro; abbiamo avuto
il settore impianti a fune nel suo complesso che nella stagione
2015/2016 ha fatturato oltre 70 milioni con 950 persone dipendenti,
di cui 350 a tempo indeterminato e 600 a tempo determinato e
probabilmente la società impianti a fune nel suo complesso chiuderà
nel 2016/2017 con 80 milioni. Nel 2016, però, la Casino, ancora
nelle sue difficoltà oggettive, ha fatturato 65 milioni con circa
650 dipendenti. Mi dispiace, perché abbiamo due realtà: una che
cresce e una che lentamente in questi anni è andata decrescendo ed
è in grande difficoltà finanziaria. Per correttezza bisogna anche
ricordare che questa società destina comunque il 10 percento degli
incassi alla Valle d'Aosta. Questo qualcuno probabilmente si è
dimenticato di dirlo, per cui questa società qualcosa ridà. È
chiaro che ha avuto tanto dalla Valle d'Aosta e tanto dal
pubblico.
La situazione Casinò. È una situazione dalla quale si parte con
120 milioni di interventi, 90 contabilizzati e 30 di investimenti
spesati. Io ho sempre detto e continuo a sostenere che non esistono
gli investimenti spesati. Esistono investimenti dimostrabili e
contabilizzati, ma gli interventi spesati non hanno alcun senso
nell'amministrazione pubblica, nella contabilità pubblica non
esistono. Ci tengo a ricordare che a questa società nel 2014 sono
stati versati 60 milioni di ricapitalizzazione e nel 2015 sono
stati concessi 20 milioni di mutui in gestione speciale Finaosta, e
che da quando c'è stato l'accordo riguardo al discorso "Fornero"
c'è stata una riduzione degli stipendi per circa 5 milioni annui
sui quali i lavoratori della Casino hanno comunque effettuato dei
versamenti. Ci sono poi una serie di debiti che questa società ha
con la Finaosta e con le banche. Nessuno lo ricorda, ma questa
società, quando c'è stata questa scelta e questa mania di grandeur,
nel 2011 aveva come liquidità aziendale 27 milioni. Io ritengo
semplicemente che in questi anni, a fronte di questi piani più
volte citati, anche da parte della minoranza, non c'è stato nessun
riscontro positivo al di là della bontà del piano. Questi 60
milioni, i 20 di mutuo dati in gestione speciale Finaosta -
continuo a dirlo, l'ho ripetuto e non ho cambiato idea - noi li
abbiamo letteralmente dilapidati; sono stati dilapidati, perché non
c'è stato nessun piano che abbia avuto il benché minimo riscontro o
ritorno.
Torno alla prima proposta che si è discussa per mesi qua dentro:
quella dei 48,6 milioni di "ristoro", prima, a cui poi si è
cambiato nome chiamandola "spese autorizzate", quindi debito verso
la società. Volevo un attimo far capire alla gente quali erano
questi investimenti spesati che ci sono stati prospettati come
dovuti: l'esternalizzazione dell'ospitalità e mensa, il costo del
personale impegnato nei piani di sviluppo, gli oneri finanziari
sostenuti per le attività di investimento. Lo dico per l'ennesima
volta, perché voglio che rimanga agli atti: sono tutte spese già
contabilizzate nei vari bilanci degli esercizi precedenti e alla
base della ricapitalizzazione da 60 milioni nel 2014. Per quello
che riguarda i 90 milioni contabilizzati, secondo me è giusto che
si faccia chiarezza una volta per tutte e che i valdostani lo
sappiano: erano legati a gare d'appalto, erano gare di
aggiudicazione di lavori, gare di dialogo competitivo operando una
prima selezione e poi dialogando con i primi tre concorrenti gli
elementi essenziali della commessa. Capite che abbiamo speso 90
milioni con dialoghi competitivi? Ricordo che tutto ciò è stato
fatto in una situazione che io dico di poca trasparenza della
società Casino, del suo
management
, supportata anche dalla
politica che per anni ha fatto orecchie da mercante. In quest'aula,
quando si sottolineava il rischio di mascherare perdite di bilancio
con imposte anticipate inesigibili e che prima o poi si sarebbe
presentato il conto, avete retto questo triste teatrino fino a
quando siete stati obbligati a rispondere ai "116", vale a dire a
permettere l'accesso agli atti da parte della minoranza. Ecco la
triste realtà del bilancio 2016: chiuderà presumibilmente - perché
non è ancora chiuso - con un
deficit
di 40 milioni, di cui
22 di imposte anticipate inesigibili, come vi è stato più volte
segnalato anche dalle società che certificavano il bilancio
internazionale. Per essere ancora più chiari, in cinque esercizi,
dal 2012 al 2016, la Casino ha perso 117 milioni di euro. Voi
pensate che questa situazione sia sostenibile e giustificabile in
una realtà valdostana che vede penalizzate le fasce più deboli,
quelle che il lavoro lo perdono o non lo trovano affatto, in una
Valle che è in recessione, perché - e lo sottolineo per l'ennesima
volta - una Valle che perde in un anno 10 milioni di IRPEF non è
altro che in recessione?
Per quello che riguarda il parere
pro veritate
- a cui
non voglio sottrarmi, benché tanti l'abbiano citato - io l'ho letto
attentamente. Vorrei a provare a fare un ragionamento e a
condividerlo con voi, perché tanti l'hanno citato, ma sembra che
questa maggioranza abbia timore di parlarne. Primo punto: questo
parere pro veritate - come ha anticipato qualcuno - non conta se
l'atto è illegittimo, ma io ritengo che vada comunque letto
attentamente, perché dà sicuramente degli spunti sulle scelte. È
chiaro che viene sempre scritto sulla base di come vengono poste e
illustrate le problematiche. Lo leggo, perché l'ho letto con molto
interesse. Dice: "il fulcro della disciplina è pertanto il piano di
ristrutturazione aziendale". È un piano che noi abbiamo atteso, e
anche per un lungo periodo, ma che da parte della maggioranza non
c'è mai stato. Dice anche che "non sono ammissibili interventi
tampone con dispendio di disponibilità finanziarie a fondo perduto
erogate senza una programmazione industriale o una prospettiva che
realizza l'economicità e l'efficienza della gestione nel
medio-lungo periodo". È tutto corretto, tutto perfetto. Io penso
che doveva essere questa la
ratio
nella predisposizione del
piano. Dice anche - e questa è la prima cosa che a mio parere
stride un po' - che la scelta che avevate proposto "si pone in
piena continuità con il precedente
modus operandi
, infatti
la realizzazione degli interventi di ristrutturazione testé citati
furono autorizzati giusta legge n. 49/2009". Questa legge n.
49/2009, mi pare al comma 2 dell'articolo che si riferisce agli
investimenti, dice che la Regione può eventualmente finanziare con
la legge di bilancio annuale, ma dice ai sensi del comma 1, quello
del piano di ristrutturazione. Il piano di ristrutturazione,
signori miei, non è mai stato un piano da 120 milioni, è un piano
da 81 milioni! Per cui voi, secondo me - è tutto giusto quello che
viene scritto in questo parere pro veritate - dovevate però
probabilmente dire a chi l'ha scritto che l'unico piano autorizzato
dal Consiglio regionale è quello da 81 milioni e non da 120! È qua
che stride il concetto tra cosa dice il parere pro veritate e
l'attuabilità del piano. Questa è la legge n. 49! Se voi non dite -
probabilmente l'avete omesso, non so come - che l'unico piano
autorizzato era quello da 81 milioni, è chiaro che chi vi scrive il
parere vi dice che è del tutto legittimo e che potete riconoscerlo.
È questo il succo della questione, perché il comma 2 dice che si
può eventualmente riconoscere quanto è stato approvato nel piano in
Consiglio regionale. Leggetevi la n. 49, vi faccio qualche copia se
per caso non ce l'avete, non c'è nessun problema.
Vado avanti. Si dice anche che "chiaramente la scelta dello
strumento giuridico a cui ricorrere per ripianare la perdita non
potrà in alcun modo comportare limitazioni, elusioni della
responsabilità societaria e contabile derivante dalla gestione
precedente". Qua nessuno si è mai posto nei vari anni la
possibilità di vedere se c'erano delle responsabilità con queste
voragini gestionali? Nessuno! Eppure c'era gente che aveva
sottoscritto e attestato piani, aveva proposto chissà che tipi di
crescita esponenziale, ma nessuno si è mai posto il problema di
chiedere, perché la legge dice che rimangono le responsabilità
societarie e contabili derivanti dalla gestione precedente. Il
piano pro veritate, che secondo me è assolutamente un piano con
aspetti positivi, dice poi: "... né potrebbe giungersi a diversa
soluzione, perché solamente ad oggi, a lavori di ristrutturazione
conclusi, la società Casino de la Vallée ha chiesto il ristoro
delle spese sostenute". A me risulta che questi lavori siano finiti
da molto tempo: la contabilità non è di sei mesi fa e ne prendete
conoscenza adesso. Sempre il parere pro veritate - ed è
assolutamente interessante - dice che "le somme di cui la società
Casino de la Vallée chiede oggi il rimborso non sono state nascoste
dai precedenti amministratori poiché risultano dai bilanci
approvati, ma erano per la ristrutturazione e per il rilancio della
Casa da gioco ai sensi dell'autorizzazione della legge n. 49". Lo
stesso parere vi dice che questi costi erano stati contabilizzati
nei bilanci, lo scrive, per cui tenetene conto, perché è così. Sto
leggendo pari pari quello che c'è scritto, non potete cascare dalle
nuvole e dire che sono costi che scopriamo ora perché ce li hanno
presentati oggi. No, ve lo scrive il parere pro veritate: sono
contabilizzati nella finanziaria. Non voglio andare troppo per le
lunghe, ci sono tanti aspetti assolutamente positivi, ma in un
passaggio che io ritengo molto interessante vi dice anche: "ai fini
di un eventuale miglioramento del testo, atteso che il medesimo
richiama un precedente già disposto, trasferimenti per 60 milioni a
titolo di aumento di capitale, si propone di precisare che il
trasferimento straordinario in conto capitale da 43,7 milioni -
l'ultimo che avete proposto - è espressamente concesso quale
contributo in conto capitale a rimborso della legge n. 49. Ciò per
evitare possibili ambiguità applicative rispetto alla situazione di
un secondo aumento di capitale, nell'ambito del quale potrebbero
fondersi due tematiche". Già questo mi dice che probabilmente non
avete da dormire sonni tanto tranquilli sul primo aumento di
capitale da 60 milioni, ve lo scrive il parere pro veritate.
Ripeto: il parere pro veritate va letto, è importante perché potrà
servire al futuro di questa società.
Prima di arrivare al piano Casinò, volevo solo fare un breve
cenno sul discorso di quanto è emerso nel Collegio sindacale. Io
forse vado controcorrente con l'Assessore Chatrian, ma al di là
delle difficoltà create - è indubbio, perché creare questo clima di
allarmismo non ha facilitato il ricorso eventualmente al sistema
creditizio - io sono invece molto contento di quello che il
Collegio sindacale ha scritto; davvero, sono molto contento. Il
fatto che entri punto per punto nelle tempistiche per raggiungere
l'accordo con le organizzazioni sindacali, il riferimento alla
prosecuzione del "percorso Fornero" nel quale si vuole entrare nei
dettagli chiedendo quanti dipendenti verranno interessati, quali
costi, i percorsi alternativi, gli strumenti giuridici che verranno
utilizzati per la riduzione stabile del costo del lavoro, gli
incentivi sostenibili eventualmente all'esodo, il piano rischi
dell'azienda, i maggiori costi sostenuti per le figure
professionali di cui se ne prevede l'inserimento, le proiezioni di
introito relativo al gioco
on line
, il discorso della
situazione dell'attività alberghiera, secondo me sono tutti
elementi che saranno importantissimi per verificare l'attendibilità
di questo piano.
Pur sapendo che il compito del rinnovo degli organi societari è,
come tutte le altre nomine, del Presidente dell'Esecutivo, per cui
la maggioranza non entra, sarei davvero dell'idea di continuare a
nominare questi revisori dei conti così attendibili, ma ad una
condizione: che ci facciano due righe spiegandoci come mai, quando
al 30 settembre 2016 hanno fatto l'osservazione al Collegio
sindacale - hanno detto che queste vanno segnalate come attività di
monitoraggio - c'è la flessione degli ingressi, del giocato, degli
introiti, la rigidità del costo del lavoro. Ci sono quattro righe
su un piano che prevedeva già una liquidità di 6 milioni e una
possibile chiusura a bilancio a meno 38, e sono gli stessi! Io
chiedo, e sono per la conferma, che costoro ci mettano nero su
bianco come mai al 30 settembre hanno scritto questo. Poi io li
nomino a vita revisori perché hanno fatto il loro dovere, ma che ci
scrivano come mai, quando la KPMG (che certificava il bilancio)
diceva che non era il caso di iscrivere "imposte anticipate" perché
non erano attendibili, come mai per anni hanno fatto finta di nulla
o comunque non si sono espressi in merito.
Chiudo con il piano Casinò. La procedura n. 223, che si richiede
a più voci di ritirare, è una procedura che,
obtorto collo,
ha ereditato chi ha preso in mano la situazione in questo momento.
È una delle preoccupazioni che hanno comunque riguardato questa
maggioranza e chi ha redatto questo piano. È molto semplice, e
secondo me bisogna che la gente lo sappia e se ne parli: se ci sarà
accordo sindacale, se ci sarà condivisione, nessuno rimarrà a casa.
Rispetto alla precedente proposta nessuno rimarrà a casa. Per
quello che riguarda il piano di ristrutturazione dei costi del
personale, io, da profano che non si occupa di piani, in tutti
questi anni non ho mai visto dati così precisi che fissano un
termine così preciso: quello di arrivare all'incirca al 50 percento
del costo del personale rispetto agli incassi. Negli anni passati
noi vedevamo questi incassi che salivano e lievitavano senza poi
concretizzarsi. Io dico che un piano aziendale è diviso in due
parti: c'è la parte strutturale, che è quella della riduzione dei
costi e sicuramente il discorso della ristrutturazione dei costi
del personale è una misura strutturale perché è quantificabile e
monitorabile, e c'è una seconda parte, che è una misura legata un
po' all'andamento del mercato, agli incassi. Questa non è una
misura misurabile, è una misura che tutti noi auspichiamo, tenuto
conto che, per quello che riguarda gli incassi, non è una misura
che cresce a dismisura come negli altri anni; probabilmente è un
obiettivo attuabile, è una misura che dobbiamo tendere magari a
migliorare rispetto alle previsioni. Mi dispiace che nessuno abbia
detto che questa ristrutturazione dei costi del personale deriverà
da 6,2 milioni nel 2016, da 7 milioni nel 2017 e da 7 milioni nel
2018 della "procedura Fornero", procedura che avete sottoscritto
voi con i sindacati. È stata ereditata questa "procedura Fornero".
Può anche avere ragione chi adesso dice che è una procedura
carissima, ma è ereditata. È comunque una procedura che porterà
alla fine del 2018 a meno 145 persone. Sono dipendenti che non
saranno licenziati come prevedeva la n. 223, ma saranno
accompagnati alla pensione, per cui io non lo vedo così
penalizzante. Certo, ci sarà tutta una serie di passaggi che
andranno rivisti e condivisi.
Qualcuno ha detto che è difficile intervenire perché i
superminimi personali ognuno li ha discussi con l'azienda, che non
si può intervenire in maniera unilaterale, ma ci sono anche i
superminimi collettivi, e nessuno lo ha ricordato. Alla Casino ci
sono più di 1 milione (1,2 milioni) di supercollettivi che possono
essere messi in discussione. I superminimi collettivi sono
competenza dell'accordo sindacale. La legge che citava il collega
Marguerettaz, la 2103 del Codice civile... precisato che il Codice
civile è modificato dal decreto legislativo n. 81 del 15 giugno
2015 ed è entrato in vigore il 25 giugno 2015 - prevede il
potere/diritto del datore di lavoro di modificare unilateralmente
la mansione senza il necessario consenso del lavoratore (prima
c'era l'irrinunciabilità della retribuzione), che il lavoratore può
essere adibito a mansioni per le quali era stato assunto, che in un
processo di riorganizzazione si possono affidare mansioni
appartenenti ad un livello contrattuale più basso, che la
contrattazione collettiva potrà legittimare ulteriori ipotesi nelle
quali il datore di lavoro sarà legittimato a demansionare. Non è
poca cosa, perché probabilmente con questo si mettono in
discussione tutte quelle progressioni di carriera che ci sono
state, progressioni che hanno fatto molto comodo alla politica, a
chi aveva una tessera, a chi comunque era un referente fidato, a
chi invece di privilegiare le competenze o quant'altro faceva
carriera. Sono le classiche mansioni che in questo momento danno
noia a quel personale che in questo momento magari si è sentito
escluso da qualunque tipo di legittimazione del lavoro o
gratificazione per le proprie capacità. Là dentro, con la 2103, io
mi auguro che i sindacati
in primis
, ma soprattutto la nuova
governance
, abbiano il coraggio di mettere fine a queste
progressioni che avvenivano in periodi preelettorali o quant'altro.
Questo è quello che si aspettano i lavoratori. Per cui la 2103 è un
grande
atout
che si può giocare per andare a ridefinire le
competenze e soprattutto le persone che in questo momento rivestono
figure apicali all'interno dell'azienda.
Citavo il famoso comma 2 dell'articolo 1 del disegno di legge,
le tre
tranche
. Lo dico in tutta sincerità: sono stato con
l'Assessore e i suoi tecnici fino alle otto di sera per riscrivere
questo comma, perché non è mia consuetudine firmare cambiali in
bianco. Siccome sono stato critico sui passaggi che avete fatto voi
quando avete dato e dilapidato risorse pubbliche, dandole senza
nessun obiettivo finale, si è voluto mettere una serie di paletti
in cui si possa verificare se le cose vanno. Questa è però l'ultima
chiamata, ve lo dico sinceramente: se questa
governance
o se
questo piano fallisse, per quello che mi riguarda a settembre non
ci sarà una seconda via di fuga. Ognuno si dovrà mettere di fronte
alle proprie responsabilità.
Per concludere, sono convinto che questa partita si vince o si
perde assieme: se non si vota questo piano di rilancio, si portano
i libri in tribunale. Io penso che neanche voi vogliate questo,
proprio per i motivi che vi ho citato prima: qua c'è comunque chi
questa ristrutturazione onerosa l'ha decisa, chi ha condiviso
questo sistema di gestione che io dico poco trasparente, e continuo
a dirlo negli anni. È comunque il momento di fare assunzione di
responsabilità. Non si vogliono portare i libri in tribunale? In
questo momento c'è questa possibilità, quindi dobbiamo monitorare.
Io sono il primo, e ve lo dico in tutta sincerità, che non ha
intenzione di firmare cambiali in bianco, per cui sono il primo che
vorrà verificare l'attendibilità di questo piano. Se non succede,
sono e sarò il primo che prenderà la parola in quest'aula e dirò
che questo piano, come gli altri - mi auguro di no, perché faccio
il tifo perché questo piano vada avanti - non ha portato alcun
risultato. Badate, però, perché c'è una grande differenza. Se non
c'era questo piano e questo passaggio, noi avremmo di nuovo versato
in una prima fase 48 milioni, poi ridotti a 43, avendo di fronte il
nulla. Questa è secondo me la cosa grave: avremmo di nuovo buttato,
come abbiamo buttato i 60 milioni nel 2014 e come abbiamo votato i
60 milioni di mutuo Finaosta che abbiamo fatto nel 2015. Questi
sono i dati. Forse sono dati crudeli, però è una realtà con la
quale non possiamo far finta di non confrontarci. Non voglio
dilungarmi oltre, penso che sia un momento di assunzione di
responsabilità e lo faccio, non lo faccio mediante
escamotage
dicendo che riconosco dei percorsi alternativi a
quello che la legge o il Codice civile prevede. A mio parere non
esistono interventi di investimenti spesati. Si guardi in faccia la
realtà, ognuno si prenda la sua responsabilità, ma questo piano è
l'ultimo richiamo anche per il nuovo
management
, la politica
in questo momento, ma anche per dipendenti e organizzazioni
sindacali. Ad ognuno la propria responsabilità.
Presidente -
Ha chiesto la parola il Consigliere Bianchi;
ne ha facoltà.
Bianchi (UV) -
Ho ascoltato gli interventi di tutti i
Consiglieri, quello dell'Assessore, e con il mio spero di non
andare a toccare la suscettibilità dell'avvocato Di Matteo, visto
che abbiamo già avuto una bacchettata, noi Consiglieri di
minoranza, in quanto non possiamo fare il nostro lavoro, lo
dobbiamo lasciar lavorare. Allora io gli dico: lui però lasci
lavorare noi.
Penso che tutti in quest'aula riconoscano che la società del
Casinò ha un'importanza strategica per l'economia valdostana, un
qualcosa in più che abbiamo rispetto ad altri territori. È una
società - è comunque la terza, come ha già ricordato qualcuno - che
fattura ancora 60 milioni benché abbia dei problemi. È quindi una
società - detto da tutti - che deve essere salvata
dall'Amministrazione regionale; infatti la legge votata a febbraio
all'unanimità lo dimostra.
L'indirizzo politico era quello di intervenire, un finanziamento
che tutti volevano, e lo dimostrano i fatti: prima con la vecchia
Giunta, con il bilancio e poi con una legge
ad hoc
, benché
sia con il bilancio che con la legge ad hoc avrebbe dovuto esserci
un piano di ristrutturazione, e oggi la nuova Giunta, il nuovo
Governo, la nuova maggioranza fa la stessa cosa.
Non entro nei particolari del finanziamento. Il collega Gerandin
adesso ha voluto mettere il cappello sul fatto di dare questo
finanziamento a
tranche
. Il finanziamento viene dato perché
deve essere dato. Quindi la legge demandava il tutto ad un piano di
ristrutturazione che doveva dare strategia; un piano (documento di
91 pagine) di cui non sto a ripetere i professionisti che l'hanno
redatto, a reparti stagni, è stato assemblato, quanto ci è costato.
Lo sapremo. È un documento - ed è palese - che tutti i Consiglieri
di maggioranza e coloro che sono intervenuti hanno avuto grande
difficoltà a difendere, Assessore. Il suo piano, e dico "il suo"
perché a questo punto è il suo, Assessore Chatrian, durante le
audizioni in Commissione è stato definito dalla sua Capogruppo
Morelli - ripeto le parole esatte - "documento con molte
criticità".
Non torno alla pagina 4, ormai penso che fin dall'inizio di
questo piano i dati non siano attendibili, perché per chi legge il
piano ci sono banalità e basta. Un
dossier
che lei, non la
maggioranza, mi dispiace, lei da solo ha gestito con quella
superiorità che ha, anzi, che crede di avere nei confronti di
tutti. Lei non sa cosa sia il basso profilo e si è visto dal suo
intervento. Anche il Presidente Marquis - oggi lo chiamo Presidente
- ha cercato di metterci una pezza chiamando tutti ad essere
responsabili, perché ha capito che non aveva agito bene. Poi sempre
lei, Assessore, in calcio d'angolo, dopo le audizioni in
Commissione dei sindacati, del Collegio sindacale e via dicendo,
chiama di nuovo i sindacati in audizione per trovare una soluzione
condivisa almeno sul piano. Assessore, non si lavora così se si
vuole trovare condivisione con tutti; lei, che era il paladino
della condivisione, della trasparenza, non è così. Vede, collega
Chatrian, questo piano - lo dicevo prima - dice solo banalità, se
lo si legge ci sono banalità. Ci sono 91 pagine che non dicono
niente, mi creda, ma non lo dico io, lo dicono tutti, oppure dice
cose che sapevamo già, ad eccezione di una cosa, evidenziata anche
dal collega Gerandin in maniera chiara: è il taglio al personale,
che da 54 milioni di costo passa a 36. Questo è chiarissimo, ma non
dice niente di cosa si vuole fare e cosa non si vuole fare. Mi
permetta solo un passaggio. Fiore all'occhiello del Casinò di
Saint-Vincent, e glielo dico anche da dipendente, sono sempre stati
i giochi lavorati, perché il Casino è ubicato in un territorio - lo
dite anche voi - che non è così vicino a grandi città - cose anche
discutibili - ma non possiamo pensare di rilanciare la Casa da
gioco con il gioco
on line
o con il gioco
live
; sono
i giochi lavorati, è quello il nostro
atout
, la differenza.
Nelle prime pagine diciamo che ci sono 4.500 sale VLT di
slot
e poi noi cosa facciamo? Rilanciamo la Casa da gioco
con le slot. Ma è chiaro che Milano e Torino diventano lontane!
Certo, diventano lontane perché per giocare alle slot ci possono
giocare sotto casa.
Lei, collega Chatrian, lo abbiamo potuto anche ascoltare dalle
vostre riunioni, non perde occasione per parlare dei dipendenti. I
dipendenti li dipinge persone poco volenterose, assenteiste. Faccia
i nomi, lo diceva anche lei: faccia i nomi! Si parla di persone
privilegiate; ebbene, io sono uno di quelli. Queste persone, però,
hanno dimostrato già tempo fa, con un referendum, di essersi
tagliate lo stipendio; non è come il caso Alitalia, loro lo hanno
già fatto. Questi dipendenti hanno a cuore l'azienda, sennò non
avrebbero fatto quello che hanno fatto. Lei, con il suo
pool
di professionisti, tira dritto in barba a qualsiasi
condivisione.
Come ha già avuto modo di dire il collega Baccega, il ritiro
della n. 223 era il modo per poter iniziare una discussione con le
delegazioni sindacali in maniera tranquilla, trasparente. No, la si
vuole mantenere, perché questa spada di Damocle deve rimanere sui
dipendenti e sui sindacati come un ricatto, perché tale è: se non
fate quello che dico io vi licenzio, pur sapendo che, licenziando
264 persone, la Casa da gioco non avrebbe personale per aprire e
per fare fronte al servizio, tanto per capirci. È un'operazione
meschina, dopo che lei, ma glielo dico perché altri non hanno fatto
così, proprio in questa sala - e glielo hanno ricordato tutti -
urlava, e dico "urlava": Presidente, ritiri, faccia la telefonata,
ritiri la procedura n. 223! Lei è lì ormai da 70-80 giorni e non
l'ha fatta, anzi, la manda avanti. Lei - e glielo ha già ricordato
qualche mio collega - non sa cosa sia la coerenza, ma questo è un
filo conduttore che vi lega, soprattutto voi, del gruppo ALPE
(parlo degli Assessori maschi). Il collega Roscio attraverso l'ANSA
continua a parlare di discarica piena e a dire che prima non hanno
fatto niente. Lavorate, lavori, metta del suo, porti avanti, ma non
dia le colpe agli altri!
Oggi l'incoerenza è il vostro cavallo di battaglia. Assessore,
le ho detto che non voglio parlare del piano. La legge ha tre
articoli. Io non entro nelle tempistiche, le ha già ben evidenziate
la collega Morelli; penso che da parte nostra non ci sia stato
nessun ostruzionismo, perché questo piano oggi doveva arrivare in
Consiglio. Ci presenta però una legge di tre articoli e, nel giro
di una settimana, ci fa cinque emendamenti: tre in Commissione e
due in Consiglio; aggiunge poi alla cifra 7,2 milioni così, proprio
perché le idee sono poche e anche molto confuse. Molto
probabilmente se il Consiglio fosse stato la prossima settimana
saremmo arrivati ai 48 milioni della prima fase. Mi permetta di
dire che a questo punto abbiamo perso solo del tempo.
Volevo fare ancora una considerazione. Nel piano, quando
parliamo di giochi elettronici, è molto importante il passaggio in
cui si va a parlare del
brand
, del marchio del Casinò. Noi,
nella discussione del Consiglio del Casinò di aprile, avevamo
evidenziato alcune perplessità: il fatto di appoggiarsi a
piattaforme per il gioco live e on line sicuramente può essere un
atout, chiaramente molto piccolo, molto ristretto, ma lì il cerchio
magico secondo me è un altro, e lo abbiamo già evidenziato in
quell'adunanza consiliare: l'interesse è quello di vendere. Più che
vendere secondo me sarà "regalare a qualcuno" - magari a qualche
società milanese - il brand del Casinò di Saint-Vincent che viene
riconosciuto da tutti proprio per i giochi lavorati. Vedremo, il
tempo ci dirà se avevamo ragione.
Voglio fare ancora due riflessioni sulle dichiarazioni da parte
di alcuni colleghi Consiglieri.
Collega Fosson, dottore "110 e lode", io sono un piccolo
geometra, un "servo sciocco" come ci definisce lei fuori
microfono... sì un servo sciocco, ci sento benissimo! Dico a lei,
che non si è mai interessato di Casinò - e questo glielo dico da
dipendente - che potrei farle i nomi e cognomi e sicuramente in
futuro avremo modo di riparlarne.
Collega Padovani, parliamo in maniera molto tranquilla delle
"mani nella marmellata". Da lei non me lo aspettavo. Non posso
accettarlo da dipendente, e le dico perché. Lei ha dei parenti
stretti che lavorano presso la Casa da gioco, che hanno anche ruoli
importanti e che lavorano con professionalità. A mio avviso lei ha
fatto queste dichiarazioni un po' fuori luogo.
Al collega Gerandin voglio solo dire una cosa - ma penso a nome
di tutta la minoranza - non voglio che il piano fallisca,
tutt'altro. Non vogliamo che fallisca, ed è proprio per questo che
votiamo contro e siamo contrari, perché questo non è un piano e non
dà nessun futuro. Oltre a questo, è un piano che caricherà tutti i
lavori fatti fino ad oggi (parlo della vera ristrutturazione) sulle
spalle dei dipendenti.
Presidente -
Ha chiesto la parola il Consigliere
Padovani; ne ha facoltà.
Padovani (GM) -
Per fatto personale.
Collega Bianchi, non ho capito perché sono fuori luogo. Non è
una mia dichiarazione, è una dichiarazione a verbale della seduta
del 5 aprile e che adesso cito. Il suo collega Rollandin nella
seduta del 5 aprile diceva: "non mi sembra siano mai stati fatti
concorsi per assunzioni alla Casino, mai, quindi le dita nella
marmellata le hanno messe tutti: chi più, chi meno". È a verbale
della riunione del 5 aprile. Se poi gentilmente mi spiega perché
faccio delle dichiarazioni fuori luogo...
Presidente -
Ricordo che siamo in discussione generale.
Non ci sono altri interventi? Ha chiesto la parola il Consigliere
Marguerettaz; ne ha facoltà.
Marguerettaz (UV) -
Come hanno avuto modo di dire anche i
giornalisti, su questo provvedimento c'era da aspettarsi una
discussione ampia, articolata e complessa. Credo che ognuno, con la
propria sensibilità, con la propria competenza, chi fa il medico,
chi fa il vigile del fuoco, chi fa il commercialista, ognuno cerca
di mettere sul tavolo quelle che possono essere le sue
valutazioni.
Penso che ognuno sia stato mosso dalla volontà di fare bene; per
cui, se astrattamente volessimo, potremmo andare a prendere del
buono da tanti interventi, ma dal suo, Consigliere Padovani, no,
nel suo c'è solo stata invettiva. Lei ha fatto una relazione
precompilata, ha letto un compitino assolutamente sterile e poi si
è scagliato con violenza e con saccenteria nei confronti di tutto e
tutti. Io non pretendo di darle nessuna lezione, ma faccia una
cosa: vada su internet e si ascolti. Si ascolti e rifletta, perché
in una discussione politica si può accettare di tutto, anche dei
toni elevati, ma le affermazioni alla "Savonarola" - come ha detto
molto bene il mio collega Isabellon - non le danno grande merito,
creda a me.
Giustamente il Consigliere Nogara dice: "ho visto tanti
esperti". È vero, ognuno cerca di documentarsi, però qua
scopriremmo che Elso Gerandin ci ha tenuto nascosta l'abilitazione
alla professione di commercialista piuttosto che quella alla
professione di avvocato, perché si lancia in analisi approfondite
anche del Codice civile. Non è "la 2103", il 2103 è un articolo del
Codice civile. Ci ha letto quattro commi, ma le suggerirei di
leggere anche il quinto comma di tale articolo, perché i primi
dicono che si può demansionare, però il quinto prevede il
mantenimento dell'inquadramento e dei livelli retributivi. Il
demansionamento è finalizzato a far diminuire la spesa, ma se io al
quinto comma dico che posso demansionare però poi devo mantenere il
trattamento economico, Gerandin, le dico che probabilmente il
motivo era quello di ridurre il costo del personale. Questa
riduzione non è impossibile, si può raggiungere, ma con una
trattazione individuale. Però capite che qui non possiamo
immaginare di fare una dissertazione su quello che lei chiama "la
n. 2103" o l'articolo 2103. È semplicemente per dire che questi
strumenti sono complicati, complessi, che potranno dare dei
risultati, ma forse dopo un percorso non così immediato. Pertanto
le previsioni di taglio del costo del personale potrebbero non
essere esatte, ma è fisiologico.
Collega Gerandin, devo dire che non abbiamo avuto grandi novità
dal suo intervento, perché sono concetti nuovi, ma d'altra parte
parliamo di questo argomento: lei continua a parlarci delle imposte
anticipate. Le imposte anticipate, così come le sta rappresentando,
sembrerebbero poste introdotte nel bilancio per nascondere, ma se
lei va a vedere sono ampiamente descritte! Le imposte anticipate
sono in tutti i bilanci appositamente spiegate nella relazione al
bilancio. Uno può anche non concordare sulla relazione e lo può
dire. Quando lei parla delle relazioni della KPMG e del Collegio
sindacale, la invito di nuovo ad andare a rileggere. Non sia
superficiale, collega! La KPMG e il Collegio sindacale dicono di
non avere elementi per poter convenire sull'accantonamento; non
dicono che sono contrari e non dicono che è illegittimo,
semplicemente non si esprimono sulla previsione per mancanza di
elementi.
Anche il collega Chatrian parla delle imposte anticipate e ci fa
una previsione per poter recuperare quelle allocate in cinque anni.
È un'interpretazione di Chatrian? Io torno a dire: sono un
commercialista molto arrugginito, ma mi spiega perché ha messo
cinque anni? Dal Codice civile e nemmeno dai principi
internazionali e contabili io non ho visto alcun limite dei cinque
anni. Le imposte anticipate, da mie informazioni, possono essere
recuperate in un arco temporale anche superiore ai cinque anni.
Quindi lei, per dare un dato ad effetto, dice che bisogna
guadagnare, avere degli utili di 80 milioni in cinque anni. L'ha
deciso lei in cinque anni? Ora le dico una cosa, gioco a carte
scoperte: se nel vostro piano, lo dico qua, voi immaginate di
andare in utile, sa quale sarà la barzelletta, collega Chatrian?
Che voi le imposte anticipate le dovete rimettere! Ha capito? Lo
dico qua, oggi, in una situazione dove il bilancio 2016 deve essere
ancora approvato. Vi inviterei a grande prudenza, perché se è vero
quello che dite voi, che la Casino dal 2019 in avanti farà degli
utili, voi le imposte anticipate le rimetterete. Rispetto a questo
nessuno tifa contro il Casinò, anzi.
Collega Gerandin, siamo perfettamente allineati: noi speriamo
nel Casinò. Coloro che sono intervenuti si sono soffermati sul
piano e sulle sue pagine non per cavillare.
Collega Chatrian, le do anch'io dei numeri ipotetici, perché
purtroppo non abbiamo i dati, non sappiamo quanto costa questo
benedetto piano. Io stimo un
range
da 250 mila a 300 mila
euro. Se è così, sa quanto ci costa ogni pagina? Ci costa dai 3.300
euro ai 2.750 euro. In tante pagine hanno semplicemente compilato
dei dati, quindi di cose scientifiche, di cose professionali zero.
Ogni pagina è lo stipendio importante di una persona di livello per
un mese; ogni pagina, quindi mi permetterete di soffermarmi pagina
per pagina. Ieri ho cercato di farlo, ma diciamo che non è che si è
esaurito.
Vorrei poi portarvi sulla pagina 66, perché c'è una cosa che
ieri ho dimenticato. La pagina 66 ci fornisce indicazioni un po'
particolari: da un lato si dice che dobbiamo mandare via, o
comunque dobbiamo riqualificare una serie di persone. Poi, sempre
nella stessa pagina, c'è una cosa che mi ha stupito: mancano figure
professionali, quindi abbiamo un'azienda destrutturata. Faccio un
inciso: è destrutturata perché ogni Consiglio c'era qualcuno che
veniva qua e ci diceva di mandare via Tizio, Caio e Sempronio, ma
non è nata così destrutturata questa azienda, lo è diventata perché
un giorno mandiamo via il direttore generale, un giorno dobbiamo
mandare via il direttore dell'albergo, l'anno prima dobbiamo
mandare via il direttore amministrativo; sono tutte figure che
ovviamente sono state allontanate, volontariamente o meno. Non
voglio fare la strada che abbiamo percorso insieme, ma c'erano e
devono essere messe. C'è però una cosa particolare a pagina 66: si
dice che dobbiamo avere un direttore generale del Casinò (e siamo
tutti d'accordo), che dobbiamo avere un direttore generale
dell'albergo (e fin lì siamo d'accordo), ma la cosa nuova è che
dobbiamo avere un direttore generale che coordina gli altri due
direttori generali! Un giorno, se ha tempo, le racconto la
barzelletta dei tre pappagalli, del presidente e degli altri due.
Da questo punto di vista, noi abbiamo una situazione straordinaria
in cui abbiamo il direttore generale dell'albergo, il direttore
generale del Casinò e il direttore generale che coordina gli altri
due direttori generali. Le faccio una domanda che non voglio dire
imbarazzante: ma Di Matteo che cosa lo teniamo a fare? Abbiamo un
direttore qua, un direttore là, un direttore sopra e Di Matteo cosa
fa? Firma dei bandi, fa delle dichiarazioni politiche? Assume dei
coordinatori o dei consulenti? È una domanda che tutti si fanno,
tutti vogliono vedere come va a finire per sapere cosa fa Di
Matteo. D'altra parte in Commissione ci ha detto molto
tranquillamente che lui, nelle esperienze passate, di operativo non
faceva niente. Ha detto: "avevo un compito di raccordo con le
istituzioni". Probabilmente a Campione c'erano dei banchetti, dei
gala, situazioni in cui si poteva andare a fare un po' delle PR
istituzionali.
Mi sono dimenticato una cosa, Consigliere Gerandin: gli
investimenti spesati. Qua non si tratta di fare filosofia, sono
solo ragionamenti contabili, e tutti assolutamente chiari. Se io,
per raggiungere un obiettivo che è stato riconosciuto da tutti,
vale a dire fare una ristrutturazione con il Casinò aperto, devo
sostenere delle spese aggiuntive, quelle spese devono essere
riconosciute, perché sono io che ho dato l'indicazione di non
chiudere. Per come le presenta lei, sembrerebbe che qua ci siano
situazioni non chiare, ma sono tutte ampiamente spiegate. Poi lei
potrà dire di non essere d'accordo e io non posso fare dei passaggi
strani per convincerla.
Sempre rispetto a questo piano in cui le spese sono di 3.300 o
2.700 a pagina, a pagina 58 si dicono delle cose: dobbiamo
incentivare, dobbiamo creare delle agevolazioni alla clientela. Si
parla di dare delle gratuità sull'ingresso alle sale, degli omaggi,
il parcheggio gratuito, di offrire delle consumazioni. Siamo
d'accordo. Perché diciamo che in questo piano vengono scritte delle
ovvietà? Perché è già così! Ma qualcuno ha detto a questi
consulenti che si entra senza pagare, che il parcheggio non è
pagato, che ci sono offerte di consumazioni gratis? Ci vengono
descritte da voi, voi che adesso siete arrivati a fare un piano,
come novità che novità non sono, Chatrian! Pagare 3 mila euro a
pagina per scrivere cose che già oggi facciamo è veramente
imbarazzante. Qualcuno mi dice che è realistico, ma è talmente
realistico che è già fatto!
Pagina 53: ci dicono che i giocatori delle
slot
sono
meritevoli. Lo ha detto in Commissione e noi concordiamo. Ci sono
dei giocatori delle slot che spendono delle quantità di denaro
importanti, e lì si dice che dobbiamo trattarli bene, dar loro dei
benefit
, che dobbiamo riconoscerli e gratificarli. Siamo
d'accordo, e siamo talmente d'accordo che sono anni che lo fanno,
perché il giocatore della slot, caro Chatrian, vada a vedere, è il
cliente più profilato di tutti poiché gioca con dei supporti, e
quindi tutti i giorni sanno esattamente dove gioca, quanto gioca e
con che frequenza viene; pertanto, rispetto alla reputazione del
giocatore, siamo nella serenità di dirvi che è una "carta platino",
una "carta oro" o quello che è (e guardo il collega Bertschy, che
queste cose le conosce molto bene). Siamo talmente d'accordo - e io
mi sono informato - che il Casinò ha detto che queste attività le
sta già facendo; anzi, ritengono di avere un sistema di
monitoraggio del giocatore delle slot tra i migliori dei quattro
Casinò. Sono gratificati in modo continuo e siamo sicuri di dare
risposte positive. Se a pagina 53 noi scriviamo una novità,
un'attività che già stiamo facendo da anni, io dico che abbiamo un
po' perso tempo. Vede, io capisco la discussione politica e Nogara
che mi dice che potremmo andare a vedere quando ho amministrato il
Casinò dal 2003 al 2008, ma oggi all'ordine del giorno non c'è la
votazione dell'attività di Marguerettaz dal 2003 al 2008, oggi c'è
questo piano; dopodiché, se vogliamo fare una seduta un po'
vintage
su tutto quello che è accaduto negli ultimi 15-30
anni, la facciamo. Mi ricordo che nel periodo 2003/2008 avevo tre o
quattro interpellanze a Consiglio sul Casinò. Si ricorderà bene il
collega Nogara, che era presidente dell'associazione "18 Maggio" (e
quindi oggi riconosciamo l'anniversario del nostro martire
Chanoux), si ricorderà che probabilmente era in embrione già una
UVP che stava gemmando e che qua sotto avevamo delle riunioni in
cui si parlava di Casinò, e non solo lei con la "18 Maggio", perché
potremmo parlare di "Alé Vallée", movimento all'interno del quale
avevamo Milanesio e Giovannini che ci spiegavano come doveva essere
gestito il Casinò. Potremmo fare una seduta e sarebbe divertente,
credo che anche lì il Consigliere Padovani apprenderebbe magari
qualcosa. Facciamola pure, però rimaniamo sull'argomento di oggi
che è approvare questo piano.
Noi abbiamo fatto semplicemente un percorso per dire che questo
piano dice poco, e anche in modo confuso. Non sto a fare il
puntiglioso, perché purtroppo riconosco anch'io che nella seconda
parte della vita prevale l'ascendente, sono ascendente Vergine e
quindi particolarmente noioso. Se lei andasse a prendere le pagine
troverebbe dei refusi, per esempio nei punti di forza e di
debolezza vengono ripetute due volte le stesse frasi. Gliele passo,
può succedere un refuso, ma è un refuso che ci costa caro, perché 3
mila euro a pagina non sono uno scherzo.
Ancora una cosa. Qualcuno mi dice che ci sono questi tempi
obbligati e dobbiamo correre. Ora vi pongo una domanda: ma chi ve
l'ha fatto fare? Dei problemi del Casinò se ne parla da
ottobre/novembre e c'era un percorso, giusto o sbagliato che fosse.
Voi avete scelto di fare un ribaltone, conoscevate esattamente la
situazione, quindi volontariamente avete interrotto un percorso,
avete bloccato dei provvedimenti e un iter legislativo prendendovi
le vostre responsabilità. Io non accetto il fatto che oggi voi mi
diciate che il tempo è quello che è. L'avete scelto voi. Collega
Chatrian, ha fatto lei il
beau geste
, è lei che ha detto: io
mi assumo le mie responsabilità nonostante una condanna sulla
schiena, il mio movimento mi ha chiesto di immolarmi per la causa
valdostana, quindi procedo. Non lamentatevi però dei tempi, siete
voi che avete preso la responsabilità e ve la portate.
Marquis, con questo approccio doroteo non chiamate alla
responsabilità. Se la prenda lei, se la prenda in capo e, rispetto
a questo piano, noi abbiamo il diritto - Di Matteo permettendo - di
fare le nostre osservazioni; dopodiché faremo di tutto perché il
Casinò proceda. Io le dico: i tempi di queste trattative non sono
scontati e non vorrei che per assolvere alla vostra missione
politica questa azienda, che è la terza azienda della Valle
d'Aosta, andasse incontro a seri, serissimi problemi.
Presidente -
Ha chiesto la parola il Consigliere
Guichardaz per il secondo intervento; ne ha facoltà.
Guichardaz (PD-SIN.VDA) -
Solo per aggiungere un paio di
riflessioni scaturite dal dibattito di ieri.
Colleghi, lo dico perché mi è stato fatto rilevare che noi
richiamiamo spesso i piani precedenti in un'ottica di confronto con
l'attuale: qui nessuno vuole salvare questi piani precedenti. Anzi,
credo di aver detto a più riprese - ma evidentemente a questo punto
penso di avere dei problemi proprio ad esprimere i concetti - che
se erano poco fattibili quei piani, malgrado fossero corredati di
dati e analisi precise e circostanziate, credo lo sia altrettanto,
quantomeno altrettanto quest'ultimo, non tanto per la sua pochezza
di contenuti e per l'evidente scoordinamento tra le varie proposte,
scoordinamento che ci è stato peraltro ben rappresentato da
Giovannini, e forse anche dall'ingegnere Marino quando hanno
ribadito che loro sono dei tecnici e quindi non sanno null'altro di
ciò che riguarda il loro ambito. A mio modesto parere, quel piano
non è calato nel contesto perché scritto senza avere l'idea di cosa
succede, non dico nel mondo o nel resto d'Italia, ma in Valle
d'Aosta. Ieri qualcuno faceva giustamente notare che tutto lo
squadrone - a parte forse Giovannini, che però mi risulta arrivi da
una realtà di fuori Valle, quindi da un po' non pratica il Casinò
della Valle d'Aosta -, tutto questo
staff
è stato reclutato
da fuori, peraltro senza che fossero o siano noti i criteri di
valutazione che hanno indotto la Giunta e lo stesso Di Matteo a
procacciare questi esperti e farli venire qua da noi e per far poi
loro redigere questo piano.
Faccio comunque un semplice esempio, giusto per chiarire. Il
piano 2013, quello redatto da Frigerio, fa un'analisi estremamente
dettagliata della concorrenza valdostana e nazionale all'Hotel
Billia, tanto per citare uno dei tanti capitoli, con l'obiettivo di
mettere a confronto realtà analoghe. Prende a riferimento molti
hotel superlusso di tutto lo stivale (tutta l'Italia), e anche
valdostani, in un'ottica di miglioramento dell'offerta di quel tipo
di
target
, così da attrarre clienti normalmente abituati a
frequentare hotel di lusso, anche al di là del binomio gioco-hotel,
che si è fatta questa scelta. Noi non abbiamo mai negato e abbiamo
sempre detto, sia quando eravamo all'opposizione, sia quando
eravamo in maggioranza, che non è nella
mission
dell'ente
pubblico né fare l'oste, né fare l'albergatore, ma oramai diciamo
che la scelta è stata fatta e che abbiamo investito grandi risorse
per ristrutturare e mettere in piedi un albergo di quel genere,
quindi adesso lo dobbiamo gestire bene. Dicevo che il piano del
2013 metteva a confronto la clientela e le offerte di questi vari
hotel, anche al di là del binomio gioco-hotel. Non necessariamente
l'hotel di lusso a questo punto, per poter essere economicamente
sostenibile, deve diventare semplicemente una
dépendance
del
Casinò.
Faccio un altro esempio. Il piano del 2013, per citare un altro
capitolo, fa un'analisi dettagliata del posizionamento competitivo
del Casinò. È un capitolo che fornisce, oltre ai dati sulle
presenze divise per target di clientela, addirittura per giorno
della settimana, così da capire i dati di afflusso in vista di
un'auspicabile riorganizzazione del personale nei giorni di maggior
presenza, anche per tipo di gioco, quindi la clientela per giorno
della settimana, per mese dell'anno sul tipo di gioco diverso
(gioco lavorato e gioco elettronico), mettendo in relazione questi
dati con la tipologia dei clienti divisi per tipo di tessera:
club porteur
,
rewards
, vecchi abbonati fidelizzati e
via dicendo. Non voglio sicuramente lodare questo piano perché,
come sappiamo, anch'esso ha fallito, almeno sulle previsioni
economiche e di crescita del fatturato, tanto che ci esprimemmo
contro. Non ho nessun problema a dire che noi facemmo una
valutazione anche dura più che altro sugli effetti di quel piano,
soprattutto sulle previsioni che effettivamente erano estremamente
ottimistiche, considerato anche il
trend
e l'inesorabile
disinteresse per questo tipo di gioco a favore di un target che
oramai ricomprende quasi il 90 percento del gioco che è
on
line
. Questo piano, però, si sforzava almeno di fare un'analisi
di sistema che dava prospettive quantomeno verificabili e
parametrabili. Soprattutto si sapeva l'artefice, il responsabile
dell'eventuale fallimento che - sono andato a riguardarmi gli
interventi di allora - il collega Chatrian più di ogni altro
preconizzava e, visti i toni, direi auspicava. Si dice tanto che il
dibattito adesso per qualcuno va quasi nella direzione di auspicare
un fallimento; noi non lo auspicavamo allora che eravamo
all'opposizione dura e pura all'inizio e non lo auspichiamo adesso.
Continuiamo a dire che questo tema deve andare al di fuori del
"tritacarne" politico.
Collega Padovani, ieri lei, credo in buona fede e anche
ingenuamente, visto che è qua da pochi giorni, mi ha fatto una
personale reprimenda sul fatto che al primo punto del nostro
programma di legislatura del 2015 ci fosse la "testa" di Frigerio,
facendo passare questa nostra
conditio sine qua non
per
l'entrata in maggioranza del nostro gruppo quasi come una colpa,
un'incoerenza di cui dovremmo vergognarci. Collega, non abbiamo mai
rinnegato questa nostra richiesta. Frigerio rappresentava in quel
momento non l'oggetto di una prova di forza da parte nostra, non la
testa di qualcuno da mettere su un piatto per impressionare gli
elettori e per far vedere quant'eravamo fighi in quel momento, ma
il responsabile di un fallimento gestionale che, come dicevamo
allora, doveva pagare per la sua incapacità di realizzare anche
quel piano del 2013, che doveva essere un piano di rilancio e di
ristrutturazione. All'epoca dicemmo chiaramente che la squadra che
perde va a casa, tanto che ci fu anche una sorta di
riorganizzazione della
governance
interna: andarono a casa
non solo Frigerio, ma il responsabile del personale, che
evidentemente aveva collaborato anche lui al fallimento del piano,
e altri dirigenti di vertice.
Oggi mi chiedo chi andrà a casa per il fallimento non
auspicabile, ma prevedibile, di questo piano. I responsabili,
colleghi - è questo che ho tentato di dire ieri probabilmente senza
farmi capire - devono essere chiaramente individuabili, anche
perché non può esistere una gestione aziendale senza che ci sia un
vertice che non faccia da parafulmine, ma quantomeno che sia quello
che si assume la responsabilità poi dei risultati nel bene o nel
male. Politicamente da sempre il Casinò è stata la palude nella
quale sono affondate intere Giunte e l'ultima è quella di due mesi
fa. Qualcuno nega che fu quello l'argomento sul quale è stata
basata tutta la campagna di distruzione dell'azione della
precedente maggioranza, ma è così. Non è mica la prima volta che
sul Casinò si giocano i destini della politica; la politica paga,
noi siamo andati all'opposizione perché siete riusciti a costruire
intorno al Casinò la vostra credibilità politica e una nuova
maggioranza, però poi devono pagare anche i vertici. E quando - e
lo ripeto - l'avvocato Di Matteo, questo signore sconosciuto ai
più, arriva qua e comincia a prendere le distanze dicendo che siamo
una squadra e ognuno fa il suo, la cosa dovrebbe cominciare ad
insospettire un po' anche voi, perché nel momento in cui bisognerà
fare i conti di chi ha direzionato malamente il Casinò, una qualche
presa di distanza sarebbe opportuno prenderla. Non si può prendere
dal sistema in generale, dalla squadra che va e che viene e che non
si sa nemmeno se verrà riconfermata.
Ora credo, colleghi, che il problema non sia il piano del 2013,
forse neppure questo che ci avete presentato. Continuo a ritenere -
da semplice ispettore di igiene vi ho sempre detto che non capisco
nulla di gioco - che se fosse per il mio contributo economico al
gioco chiuderebbe il Lotto, il Totocalcio e pure le tombole
natalizie, figuriamoci il Casinò! Dicevo che il problema non è il
piano 2013, e nemmeno questo del 2017, ma se vogliamo è il metodo a
cui consegue la fattibilità delle cose scritte. Nessuno discute che
occorra una razionalizzazione aziendale, una riorganizzazione del
lavoro, se vogliamo una rimessa a regime anche dei contratti di
lavoro del personale, ma rigorosamente in relazione ad un'idea, ad
un obiettivo, ad una serie di parametri che dovrebbero comparire e
trasparire dal piano. Se questi non ci sono, se l'unica proiezione
è la riduzione del costo del personale ed è l'unica idea precisa -
tant'è vero che lì è parametrato, si riporta al 50 percento il
costo del personale - immaginate se facessero questo ragionamento
magari in sanità. Nella normalità dei casi il costo del personale
dovrebbe variare dal 35 al 50 percento, e credo che in sanità si
attesti sul 65 percento. Ci sono attività in cui il personale ha
una preponderanza in termini di costi rispetto a tutto il resto.
Non è detto che qui necessariamente ci si debba rifare a parametri
economicistici, magari di media, rispetto ad attività che manco
sono analoghe. Vorrei vedere se negli altri Casinò il costo del
personale è fissato al 50 percento. Il costo del personale è il
costo che serve; dopo si facciano pure le revisioni del costo del
lavoro, ma queste non possono essere fatte se non esiste una
proiezione di crescita. Se tutto si riduce alla riduzione del costo
del lavoro e ad un generico rilancio del gioco come intendono Di
Matteo e i suoi soci, ridurre il personale e il costo del lavoro, a
mio parere per rilanciare la Casa da gioco non siamo neanche alle
fasi di partenza. Occorre avere un'idea precisa dei percorsi con
l'affiancamento dei sindacati in rappresentanza dei lavoratori.
Ricordo che il sindacato, soprattutto quello confederale, si occupa
in modo trasversale di tutti i lavoratori, anche delle varie
categorie di cittadini; i sindacati rappresentano i precari, i
disoccupati, le categorie interne, i pensionati, i consumatori.
Nella visione più complessiva, è solo con un'idea chiara che il
sindacato può sedersi intorno ad un tavolo con l'obiettivo di dare
risposta alle esigenze di riorganizzazione e anche di
razionalizzazione in un'ottica di rilancio dell'economia generale
della nostra regione in cui il Casinò è parte fondante, è parte
fondamentale insieme alla CVA e ad altre aziende pubbliche, è stato
abbondantemente detto. Non lo si può pensare né come una metastasi,
come ho letto in alcuni commenti sui
post
, né come un
problema a tutti i costi.
Il Casinò fino a qualche anno fa era la cassaforte della Valle
d'Aosta, ha portato un sacco di soldi che sono stati reinvestiti
nel sistema del
welfare
. Molte scuole sono state costruite e
continuano ad essere oggi esistenti perché c'era la cassaforte
regionale - devo dire che all'epoca rendeva molto di più - che
portava dei gran soldi nelle casse della Regione. Oggi c'è una
situazione diversa, c'è un'attività in crisi che costa in termini
di debito, ma non la si può affrontare mettendole sopra una croce
nera dicendo che quello è un luogo che va cancellato dalla faccia
della Terra perché rappresenta un problema. Deve essere salvato,
deve essere ricondotto tenendo conto che è una ricchezza anche in
termini di offerta, sebbene integrata nell'offerta turistica,
nell'offerta complessiva della nostra regione.
Ritirare la procedura di licenziamento non significa cedere ai
sindacati, all'opposizione o ad alcuni cittadini che vorrebbero
magari vedere chiuso il Casinò e tutti i lavoratori in cassa
integrazione o, peggio, in disoccupazione o, peggio ancora, magari
con degli assegni di sussistenza che peraltro anche quelli costano.
Ritirare questa procedura significa porre le basi per un dialogo
che per sua natura è biunivoco, è tra due parti, e non a senso
unico come oggi lo si intende. Se i sindacati si siedono attorno a
un tavolo con la cappa dei licenziamenti, con questo ricatto
vergognoso, io, che ho fatto sindacato, vi posso dire che
l'atteggiamento è del tutto diverso e non può essere propositivo: è
un atteggiamento di salvezza, ma non pone le condizioni per un vero
rilancio del Casinò. Ritirare la procedura è quindi un segnale
nella direzione anche di responsabilità di dire: ci sediamo intorno
ad un tavolo, poniamo le condizioni quali la riduzione del costo
del lavoro, la riorganizzazione e la revisione della
contrattualistica, il rilancio del Casinò, ma in un'ottica di pari
dignità. Non si può chiedere al sindacato di sedersi intorno al
tavolo e di fare "La scelta di Sophie", vale a dire scegliere tra i
licenziamenti e magari la cancellazione dei contratti, perché
altrimenti il sindacato, in un modo o nell'altro, viene messo alle
corde e quindi è accusato di essere lui il responsabile. Credo che
questo sia un auspicio. Se il signor Di Matteo non ritiene di poter
contrattare la sostenibilità del costo del lavoro e se voi, nuova
maggioranza, non siete in grado di sedervi intorno ad un tavolo
negoziale senza l'arma del ricatto dei licenziamenti, forse non
avete poi tutta questa autorevolezza che volete far credere ai
cittadini valdostani.
Presidente -
Ha chiesto la parola il Consigliere Contoz;
ne ha facoltà.
Contoz (UV) -
Il mio vuole essere un intervento molto più
pacato, anche per allentare la tensione che in effetti c'è tra le
due fazioni, lo ha detto chiaramente il collega Cognetta. Scusate,
ma secondo me ci sono due minoranze: la nostra, che non ha i
numeri, e la vostra, che sta attaccata grazie all'
Attack
,
diciamo così, e che non so fino a quando starà attaccata. Questo è
quello che vedo, e non è più l'Attack o la colla come decidete
voi.
Vorrei comunque dire anch'io il mio punto di vista su un tema
delicatissimo come quello del Casinò, tema che ho seguito molto
bene da quando sono in Consiglio regionale, ma anche da prima,
perché ho degli amici che vi lavorano e che sono coinvolti,
purtroppo negativamente, sia dalla legge sugli esodati, sia da
quella dei licenziamenti. Il movimento di cui faccio parte ha
ricordato a più riprese che questo piano è molto simile a quello
presentato dall'attuale minoranza e questo, secondo me, è stato
anche il pretesto soprattutto per far cadere, ancor più che la
vecchia maggioranza, l'ex Presidente Rollandin. Inoltre i miei
colleghi di gruppo hanno insistito sul fatto che molto
probabilmente non risolve il problema, ma lo posticipa solamente e
io sono d'accordo con loro. Inoltre il parere
pro veritate
di cui ha parlato Rollandin secondo me rimetterebbe tante cose in
gioco. Su tutto quello che riguarda le carenze e le debolezze del
piano, mi sembra ne abbiano già parlato i miei colleghi a più
riprese, e non solo quelli della minoranza, ma anche quelli della
maggioranza, quindi di carenze ce ne sono. Preferisco non entrare
sull'argomento che secondo me è già stato dibattuto fin troppo.
C'è però un problema innegabile, un problema di coscienza, che
giustamente mi fa stare male al pensiero di lasciare a casa 264
persone, senza lavoro, e probabilmente con famiglie a carico. Per
non parlare poi di quelli che chiamiamo "esodati", i quali sono a
casa ormai da mesi e non hanno ancora percepito nulla; non sanno se
rientreranno al lavoro, non sanno se e quando percepiranno i soldi
di loro spettanza. Una situazione davvero grave, che mi ha fatto
riflettere non poco prima di giungere ad una conclusione su cosa
votare, ma alla fine bisogna decidere perché sono due giorni che ne
parliamo.
Non sono bello caldo come è il Consigliere Padovani, quindi io,
per non sbagliare, visto che sono solo due mesi che siedo in
Consiglio regionale, penso che la soluzione migliore - poiché è
molto delicata - sia quella di ascoltare i consigli di coloro che
sono sicuramente più esperti e preparati di me. Pertanto, visto che
appartengo ad un gruppo, mi allineo alle decisioni che saranno
proposte dal gruppo di cui faccio parte, sicuro che chi mi siede a
fianco abbia a cuore gli interessi dei lavoratori ben prima di
logiche di potere.
Concludo dicendo che i battibecchi che ormai da due mesi sento
in quest'aula di Consiglio su colpe vecchie e nuove, con sorrisini
e battute fra la vecchia maggioranza e la nuova, non fanno
sicuramente bene alla politica e alla Valle d'Aosta. Coloro che ci
ascoltano e ci osservano da casa sono veramente stufi di questi
teatrini. Io non mi ero messo a fare politica proprio per questo
motivo, anzi. Di una cosa sono sicuro, al di là o meno
dell'approvazione di questo piano: per il bene della Valle d'Aosta,
dopo l'operazione Casinò - che secondo me bisogna decidere oggi -
occorrerà mettere subito mano alla legge elettorale; o una fazione
o l'altra dovrà governare, ma non in questa maniera. Secondo me è
quello che vuole il popolo valdostano: andare a votare, perché così
non si può andare avanti.
Presidente -
Ha chiesto la parola il Consigliere
Grosjean; ne ha facoltà.
Grosjean (UVP) -
Dopo un pomeriggio e quasi una mattinata
di battibecchi, di discussioni e approfondimenti su cosa non va di
questi piani, bisognerà prima o poi arrivare anche a dire cosa
invece va di questi piani.
Io ho notato una grande differenza tra il piano che viene
proposto adesso e gli altri, non nel contenuto, perché quelli più o
meno, cento pagine più, cento pagine meno, 100 mila euro in più o
in meno li abbiamo pagati tutti, ma su un argomento ben preciso che
deve essere la base e che è la base di ogni piano aziendale, di
ogni azienda, di ogni persona che ha una partita IVA e che sa cosa
vuol dire ad un certo momento riuscire o fallire: è l'applicazione
che conta. Lo si diceva bene prima: ci sono degli
step
, ci
saranno dei momenti di confronto e si andrà a valutare se questo
piano porta risultati o meno, altrimenti possiamo fare tutti i
piani che vogliamo, se poi ci accontentiamo di approvarne uno per
poi dimenticarlo. La differenza secondo me è questa: tutti gli
altri piani sono stati discussi in Consiglio, ad un certo momento
votati e poi abbandonati. Siamo andati avanti due, tre, quattro
anni per accorgerci adesso che il problema del personale era già
scritto sul piano di Frigerio. Questo è allucinante! Quello che
deve cambiare su questo modo di amministrare non è tanto il
contenuto di un piano, che è importante, ma sarà l'applicazione del
piano, altrimenti saranno dolori per tutti! Anche i sindacati
devono rendersi conto che così non si può andare avanti. Ma per le
altre aziende abbiamo fatto tutto questo cinema se c'era da
licenziare qualcuno? Non vi ricordate il problema della Forestale?
Tric-trac la legge lo diceva: tutti a casa! Le imprese fuori che
sono senza lavoro, cosa fanno? Purtroppo anche loro devono
licenziare e non hanno nessun piano. Il problema quindi non è il
tipo di piano, ma è come verrà applicato e di come il Governo, il
Consiglio regionale dovrà valutare il progresso di questo piano per
arrivare ai risultati, altrimenti sicuramente il fallimento è
garantito.
Ho voluto partecipare alla riunione della Commissione, l'altro
giovedì, quando c'erano qui le RSU del Casinò e del Grand Hotel
Billia. Signori, sentirsi dire dai dipendenti che lavorano in
un'azienda destrutturata, io mi sono vergognato. Sentirsi dire dai
responsabili dei lavoratori stessi che mancano delle figure... e
questo non era scritto solo sul piano, non credo abbiano letto il
piano, ma lo chiedono i dipendenti, i quali dicono: così non
possiamo andare avanti, non c'è organizzazione di lavoro. Io mi
chiedo: vogliamo provare a fare qualcosa? Per questa azienda, ma
anche per tutte le altre, dobbiamo cominciare forse ad amministrare
un po' più con l'idea probabilmente dell'azienda privata. Sentirsi
dire da 600-650 dipendenti, non so quanti siano, che mancano gli
apici, i vertici... ma un gestore di alpeggio, quando assume i suoi
dipendenti, non prende quattro pastori; prenderà un casaro, un
pastore, una
cáula
[attrezzo tipico dell'area lombarda usato
negli alpeggi] in base a quello di cui ha bisogno nel suo alpeggio.
Noi qui abbiamo assunto, messo dei dipendenti e riempito gli
uffici, e adesso non sappiamo chi fa che cosa. Il programma del
nuovo piano deve verificare questo, chi fa che cosa, e se uno non
produce bisognerà trovare delle soluzioni. Io penso sia ora di
piantarla lì, di non stare qui a discutere sulle fantasie dei vari
piani, questo era meglio, quello era peggio, abbiamo fatto, non
abbiamo fatto. Bisogna cominciare a fare qualcosa di concreto,
perché la gente fuori credo che sia stufa di vederci qui seduti a
raccontarci storie tra gli uni e gli altri.
Presidente -
Ha chiesto la parola il Consigliere Fabbri;
ne ha facoltà.
Fabbri (UVP) -
Già ieri sera ho espresso la mia opinione
su come deve essere affrontata questa situazione. Giustamente in
quest'aula di opinioni ne sono state espresse molte; il piano è
stato criticato in certi punti anche con la ragione di chi vede le
cose sotto un certo punto di vista ed è stato invece sostenuto da
chi vede le cose sotto un altro punto di vista.
Vorrei solo soffermarmi ancora un attimo sul costo del
personale, che evidentemente è una cosa razionale ed è al di là di
quello che può sostenere il fatturato di questa ditta. La strategia
che viene applicata in questo piano sull'intervento del costo del
personale - è stato detto ma lo voglio ribadire - non prevede la
riduzione, il licenziamento del personale, ma prevede
l'accompagnamento - è stato detto e torno a ripeterlo, lo voglio
ribadire perché questo è un punto importantissimo - di alcune
figure professionali alla pensione, soprattutto prevede la
rivalutazione e la ricollocazione del personale rimanente in modo
da mantenere non solo il suo posto di lavoro, bensì di motivarlo
per rilanciare questa azienda. Mi sembra che la strategia applicata
da questo piano sia vincente. Spero che questo sia un messaggio che
passi chiaramente, mentre invece qui si tende a voler demonizzare
questa riduzione del costo del lavoro solo ed esclusivamente
mettendo in luce o paventando i licenziamenti. Non è assolutamente
vero. Si accompagneranno delle persone - che già in parte hanno
espresso la loro volontà di farlo - attraverso un procedimento che
sappiamo essere costosissimo ma che riuscirà a non incidere sulla
socialità del problema, mentre gli altri lavoratori, con delle
governance
che siano all'altezza, possono rilanciare, perché
saranno loro stessi che rilanceranno questa nostra società,
suggerendo magari anche dei percorsi proprio grazie alla loro
professionalità. È importantissimo ribadire questo aspetto del
piano.
Vorrei altrettanto ribadire l'importanza di questo piano
rispetto a quanto era stato prospettato nella legge di bilancio,
perché questo piano rispetta la legge: prevede il pareggio di
bilancio, prevede degli
step
in cui anche i finanziamenti
devono essere fatti al raggiungimento degli obiettivi, mentre con
l'altro prima si finanziava e poi lo si rivedeva. Ricordo che il
Presidente Rollandin ha detto che praticamente questa legge non ha
fatto altro che rispettare quanto era stato previsto nella legge
finanziaria, ed è vero. Semplicemente sono stati però spostati i
termini: in quella legge prima si finanziava e poi si
ristrutturava, mentre in questo piano prima si ristruttura e poi si
finanzia.
Presidente -
Ha chiesto la parola il Consigliere Perron
per il secondo intervento; ne ha facoltà.
Perron (UV) -
L'atteggiamento che il nostro gruppo ha
cercato di avere su questo
dossier
- mi permetta, nel breve
tempo concessoci, perché i tempi non li abbiamo dettati noi, ma li
avete dettati voi dal processo del bilancio in poi, quando è stata
scardinata la maggioranza ed è stato scardinato un certo percorso -
è stato un approccio serio di chi studia un dossier, di chi guarda
nei contenuti la proposta formulata e su questa proposta esprime
delle opinioni.
Collega Nogara, nessuno di noi si è mai permesso di dire che
qualcuno è un cretino (uso le sue parole di ieri), nessuno. Ci sia
però concesso di dire che abbiamo un'opinione diversa e provo a
spiegarmi.
A scanso di equivoci, collega Gerandin, vorrei che ci sia poi la
possibilità di spiegare che l'Union Valdôtaine non auspica il
fallimento né del piano, né dell'azienda, tutt'altro! Nessuno tifa,
tantomeno noi che fino a ieri abbiamo anche avuto il coraggio di
fare degli interventi assolutamente impopolari a favore di
quell'azienda, nessuno di noi tifa perché una proposta vada a
finire male, tutt'altro! Però ci sono - e ci permetta di averle -
visioni diverse. Rivendichiamo in capo al nostro movimento e alla
nostra maggioranza dell'epoca la volontà di avere investito su
questa azienda e di averlo fatto non per manie di grandezza - come
lei ha detto poc'anzi - ma constatando il fatto che dopo che si era
venuti in possesso dell'hotel, dopo che si era rotto
l'accerchiamento, su un bene diventato di proprietà
dell'Amministrazione regionale - sul quale non si investiva da
oltre trent'anni - forse era necessario, utile e opportuno fare una
scelta, a mio modo di vedere giusta e anche coraggiosa, visti i
tempi, perché si era in piena crisi, di investire su una struttura
che - lo ricordo, e lo dico ad un tecnico del corpo dei pompieri -
non aveva più nemmeno le autorizzazioni necessarie per rimanere
aperta, se non si fosse intervenuti in tempi ragionevolmente brevi.
Erano interventi che fino ad alcuni anni prima, soprattutto sulla
Casa da gioco, faceva regolarmente la Regione. In quella fase si è
scelta una modalità diversa, si è deciso di conferire i beni alla
società e di far fare l'investimento alla società. Credo che
qualcuno in quest'aula non abbia mai voluto accettare questa
visione.
L'investimento che doveva essere fatto dalla proprietà, per una
serie di motivazioni anche legate ai tempi e alla rapidità, venne
fatto fare alla società. Sull'investimento si possono avere
opinioni diverse, ma credo si fece un buon lavoro perché,
nonostante le difficoltà, la struttura rimase aperta. Certo, i
lavori portarono ad una perdita di clientela perché i disagi
esistevano, ma si fece comunque la scelta di investire in tempi
ragionevolmente brevi, di non pregiudicare nel complesso il
funzionamento dell'hotel - ricordo le convenzioni che si fecero con
gli hotel vicini durante i lavori di ristrutturazione - e di
mantenere aperta e impregiudicata un'attività che comunque nei
confronti della clientela potesse ancora dare dei riscontri di
accoglienza.
Ci sia soprattutto permesso di dire che dissentiamo da alcune
posizioni, non per spirito, né per gusto di polemica.
Collega Nogara, se da una parte riconosco che è legittimo da
parte di chi coerentemente, sin dall'inizio di questa legislatura,
ha avuto visioni e posizioni diverse anche sulle ricette, per certi
aspetti sono un po' meno comprensibili questi richiami, queste
puntualizzazioni da parte di chi, in tutta la legislatura, ha
sempre avallato tutte le scelte e tutte le ricette portate a favore
della Casa da gioco. Sono stato assente durante un Consiglio
regionale, però qualcuno in questi anni mi sembra sia stato su
Marte, è stato su Marte se io sono stato assente in un Consiglio,
perché a me vengono fatte le morali sulla strategia del gioco
quando per anni, all'interno del gruppo, della maggioranza, della
Giunta e del Consiglio, si sono regolarmente condivise le scelte (e
non guardo certamente il vostro gruppo). Lo dico a lei perché mi
piace riprendere il suo filo logico, ma non parlo a lei, bensì a
chi ha regolarmente sostenuto tutte le ricette portate a favore
della Casa da gioco, anche e compreso il finanziamento dei 60
milioni di euro.
Collega Gerandin, non sono stati soldi buttati nel cesso, come
lei ha detto in più di un'occasione. Quei soldi sono stati il
riconoscimento di un percorso che, a nostro modo di vedere, doveva
continuare con il bilancio: il riconoscimento che l'investimento
era stato fatto dalla società e non dall'Amministrazione regionale.
Quella era pertanto una
tranche
di riconoscimento di credito
a favore della società, con la quale sono stati abbattuti dei
debiti, sono stati pagati dei fornitori, si sono potute mantenere
in piedi le referenze con il sistema bancario che altrimenti
sarebbero state chiuse. Quei 60 milioni sono serviti a non chiudere
la società, perché altrimenti sarebbe stata chiusa a fronte del
crollo degli incassi drammatici che avremmo voluto evitare.
Paradossalmente - ma è solo una battuta - per certi aspetti
sarebbe stato quasi forse più logico che il vecchio Amministratore
unico (Frigerio) fosse stato mantenuto al suo posto. Se non ci
fosse stata in tutti i Consigli regionali la lapidazione del
vecchio amministratore unico, sarebbe stato paradossalmente
interessante che costui fosse rimasto al suo posto e avesse
risposto sulle previsioni di incassi così alti che lui stesso aveva
formulato e messo nei piani di rilancio. Voi ricordate bene qual è
stato in quest'aula l'atteggiamento su Frigerio; credo
responsabilmente, anche per un gesto di condivisione all'interno di
quest'aula, alla scadenza del mandato si è optato per una scelta
diversa andando a cercare - forse sbagliando - figure nuove, figure
che professionalmente ci sembrava potessero avere dei
curricula
buoni, adatti a gestire la Casa da gioco.
Se qualcuno ha sbagliato, noi ci assumiamo molto umilmente e
serenamente le responsabilità. Vedete, fare "Tredici" il lunedì è
sempre facile per tutti. Se avessimo saputo, in questo settore come
in altri, che le scelte potevano essere sbagliate, magari avremmo
fatto scelte diverse, con il senno del poi è tutto più facile.
D'altronde l'analisi approfondita che abbiamo fatto sulla Casa da
gioco per certi aspetti sarebbe interessante farla anche per altri
settori. Penso ad esempio al settore della sanità, e guardo il
collega Fosson che è di fronte a me. A fronte dell'abnorme massa di
denaro trasferita alla sanità - e sottolineo "a fronte dell'abnorme
massa di denaro trasferita alla sanità" - sarebbe anche
interessante vedere se poi al suo interno si sono fatti tutti i
processi di razionalizzazione e di oculatezza della spesa, di
riorganizzazione dei reparti, di tutti quei processi necessari per
un corretto e approfondito funzionamento della sanità nel suo
complesso. È per dire che l'analisi approfondita fatta sul Casinò
sarebbe utile e interessante forse portarla anche su altri piani.
Credo che da un punto di vista della capacità di razionalizzazione
della spesa e di un corretto rapporto spesa/beneficio avremmo cose
interessanti da constatare.
Torno sul tema per dire che molto semplicemente a noi questo
piano non ha convinto, permetteteci di poterlo dire, e non per
partito preso.
Collega Morelli, noi avevamo una visione diversa, secondo noi
occorreva un'impostazione diversa del piano. Così come è formulato,
con i costi che correttamente ricordava molto bene e anche in modo
simpatico il collega Marguerettaz, se sono occorsi 3 mila euro a
pagina per sentirci scrivere dal consulente di Milano che è
importante garantire una distribuzione razionale dei tavoli da
gioco, evviva! Se è stato necessario avere dei consulenti da Milano
che ci scrivono "tutto ciò che costituisce novità, se presentato
nel modo giusto, attira clientela", evviva!
Presidente Marquis, guardo lei, e faccio riferimento alla sua
intervista che ho letto con molta attenzione e che mi ha anche
colpito quando è stato nominato Presidente. Se è questo il nuovo
corso della sua Giunta sulle professionalità valdostane, sul
Casinò, sulla necessità di dare un'inversione al sistema valdostano
in crisi con la necessità di investire sulla Valle d'Aosta, di
andare a rivitalizzare i settori a partire da quello dei
professionisti - tema a lei sensibile, ci divise non poco la sua
proposta di legge che poi, con il crollo della maggioranza, non
riuscimmo a discutere -, se l'impostazione è questa, privilegiare
sempre e in ogni occasione professionisti fuori dalla Valle
d'Aosta, mi permetto di dire che dovrebbe tornare un po' sulle sue
posizioni. C'è d'altronde un filo logico con questa impostazione:
io imparo questa mattina che la nuova consulenza di CVA sul tema
della campagna stampa è una società di Milano (Barabino &
Partners). La nuova società che curerà tutta la comunicazione
commerciale e stampa di una delle nostre società perno non è più
un'azienda valdostana, perché ovviamente non ci sono più aziende
valdostane in grado di fare comunicazione per un colosso
valdostano, bisogna anche qui ricorrere a società di Milano. Non ho
guardato l'indirizzo, forse sarebbe curioso, ma approfondiremo
anche questo tema.
Collega Chatrian, il piano non ci ha convinto perché secondo noi
ha delle criticità: ha criticità riferite alle misure sul personale
e ha criticità sulla prospettiva della struttura aziendale. Il
piano non è chiaro sulle tempistiche; non sono solo le tranche che
verranno finanziariamente date, non è solo questo, la tempistica
deve essere chiara nel realizzo del piano e qui non dice niente.
Non sono chiare le modalità di raccordo con le organizzazioni
sindacali, e per noi questo è importante perché credo che il tema
dei lavoratori debba essere tenuto nelle giuste considerazioni. A
noi non è poi chiaro cosa vuole fare il piano sulla
riorganizzazione complessiva del personale, quali costi questo
comporterà. Abbiamo provato a chiedere in Commissione a Di Matteo,
ma non ci ha risposto e, nonostante le sollecitazioni, non sono
neanche chiari quali saranno gli strumenti giuridici per farlo.
Stamattina si parlava di contrattazione, ma la contrattazione
per il demansionamento è ad esempio una questione che viene fatta
ad personam
, non è collettiva. Ci veicolate quindi questa
intenzione senza assolutamente averla approfondita. Non è chiaro
quali costi l'azienda dovrà sostenere, non è nemmeno chiaro quali
saranno quelli che l'azienda dovrà sostenere nei confronti del
sistema creditizio. Noi abbiamo il timore che con questa
impostazione - altri 15/20 milioni di euro con il sistema bancario
graveranno nuovamente sulle casse della società, andando ancora e
purtroppo a peggiorare i costi - questa soluzione non farà altro
che aggravare ancora il peso finanziario che la società ha nei
confronti degli istituti di credito. Il piano non ci dice cosa
succederà sulle figure professionali, i loro costi. Dal punto di
vista del gioco - lo abbiamo già detto ieri, ma lo ribadiamo - ci
aspettavamo qualcosa in più, perché se è vero che sulle proiezioni
del gioco
on line
si dovrebbe dare corso ad 1 milione di
euro in più, evviva; dal punto di vista delle entrate, degli
incassi e degli introiti non ci pare però che questa sia la
soluzione che farà aumentare e decollare la Casa da gioco. Non è
molto chiaro cosa succederà sull'hotel. È vero che è un piano
prudenziale - e questo approccio per certi aspetti si può anche
condividere - ma non viene detto in alcun caso cosa succederà se
queste cifre non saranno rispettate. Visto che è un piano così
strutturato e così approfondito, fatto da grandi esperti, cosa
succede se le previsioni, pure basse e non assolutamente
ottimistiche non hanno da verificarsi? Non ci convince
l'impostazione data sull'apporto della liquidità. Questa modalità a
tranche secondo noi non aiuta l'azienda, perché una prima fase
verrà assorbita dalla "Fornero". Sulla modalità nel suo complesso,
con l'emendamento che lei ci ha calato ieri, noi siamo molto
critici.
Se il piano di prima meritava la caduta di una Giunta regionale,
collega Grosjean, il piano di oggi poco fa di diverso che ricopiare
l'impostazione di quello che si era dato fino a ieri. Ci sarà la
verifica, per carità, ma secondo lei in questi anni non c'è stata
la verifica di ciò che succedeva all'interno dell'azienda? Lei è
veramente convinto di no? Guardi, se facessimo quella seduta
vintage
che ricordava il collega Marguerettaz, sarebbe
interessante ripercorrere che cosa è successo in questi anni
all'interno della Casa da gioco, mi creda.
A noi questo piano non convince. Noi crediamo, collega Chatrian
- lo dico con molta serenità e senza quell'enfasi per la quale poi
la collega Morelli mi tirerebbe le orecchie - che lei non abbia le
idee chiare di cosa fare su questo tema. Prova ne è il fatto che ci
cala in aula un emendamento all'ultimo minuto che vale 7 milioni di
euro; scusate se è poco, un emendamento che vale 15 miliardi delle
vecchie lire buttato lì, così. Nonostante lei ci abbia detto
nell'illustrazione che l'emendamento dice "ove richiesto", lei sa
meglio di me, perché lo sa, che la Regione dovrà intervenire e
farsi garante, poiché altrimenti la fideiussione non viene
garantita. Pertanto quell'impegno di 7 milioni di euro per la
Regione c'è, è concreto, è tangibile, non è "ove sarà richiesto" e
lei sa che è così.
Ci permetterete pertanto di avere una posizione non favorevole
su questo piano, su questa impostazione e, al tempo stesso, ci
permetterete di dire che l'Union Valdôtaine non ha certamente il
timore di dire che occorreva e occorre fare di più, fare tutto il
possibile per un'azienda che ha dato tanto alla collettività
valdostana. Dal 1970 al 2015 il Casinò ha versato alle casse della
Regione 1,87 miliardi di euro. A fronte del fatto che vive in
questi anni una fase di difficoltà, noi crediamo sia giusto e
doveroso fare tutto quello che si può per favorire e per aiutare
questa azienda. Le ricapitalizzazioni finanziarie che sono state
fatte, anche se impopolari, noi crediamo fossero un atto dovuto,
giusto, a favore di una società che ha dato tanto in termini
occupazionali, di ricadute e anche di immagine per la collettività
valdostana.
Presidente -
Ha chiesto la parola il Consigliere
Rollandin; ne ha facoltà.
Rollandin (UV) -
Credo che la discussione abbia messo
l'accento su due o tre punti sostanziali: primo, come uscire da una
impasse
che ormai si trascina da mesi; secondo, che cosa è
possibile fare e come farlo; terzo, con quali risultati.
Nel precedente intervento avevo voluto dare un certo rilievo al
parere
pro veritate
, ma non perché non sappiamo che cos'è,
il parere pro veritate ha fatto un esame attento e approfondito
delle due proposte, come è stato detto, tenendo conto che la
disamina è stata in qualche modo illuminante su una serie di
prospetti, tant'è che nelle pagine si parla di "inquadramento e
valutazione dei prospettati interventi di sostegno". Qui non
parliamo di tifo. A me ha fatto un po' specie sentir dire qui da
qualcuno che tifa per il successo, dopo che sono passati sei mesi
in cui non solo non c'era il tifo per la Casino, ma anzi c'era il
boicottaggio su tutto quello che veniva proposto, e parlo di
"boicottaggio". Tant'è che su questi temi, quando da ottobre si era
parlato dell'applicazione della legge n. 49, come qui viene
puntualmente ripreso, si è cercato di fare di tutto per dire che
non si dovevano più dare soldi al Casinò. E da lì è partita la
propaganda nei paesi: vedete, vogliono dare soldi al Casinò invece
di darli ai vari allevatori o ad altri, vedete come sono loro, come
governano male! Primo
atout.
Secondo: sono soldi buttati
perché, come qualcuno ha detto anche qui, sono 60 milioni buttati
via!
Qui per fortuna si fa un po' di chiarezza [
il Consigliere
Rollandin legge un documento
] con un ragionamento che tiene
conto di quello che è successo e di come sono stati utilizzati
questi fondi: "Appare quindi di solare evidenza che il prospettato
intervento di sostegno non si configura in termini di una copertura
di perdite di esercizio, ma come contributo diretto e specifico,
dovuto peraltro, ai sensi e per gli effetti della previsione della
legge n. 49 che, come già ricordato, incaricò della realizzazione
di tale investimenti e impegnò la Regione del ristoro dei relativi
oneri in relazione alle risorse finanziarie disponibili. Così
descritta e formalmente configurata l'operazione - a parere di chi
scrive - non incorre in alcun modo nel divieto di [...]
giustificata di cui anche alla "Madia". Ai fini di un eventuale
miglioramento del testo, atteso che il medesimo richiama un
precedente già disposto dei 60 milioni a titolo di aumento di
capitale, si propone di precisare che il trasferimento
straordinario dei 43 milioni è espressamente concesso quale
contributo in conto capitale al rimborso di spese specifiche della
legge n. 49, ma anche per evitare di concepire l'intervento in
termini di supporto assistenziale alla gestione, cosa che non è, e
che non deve essere".
E poi continua, perché questo credo sia importante: "In tale
previsione il ddl precisa inoltre che il contributo straordinario
di euro 43 milioni è destinato per 20 milioni all'estinzione
parziale del debito verso Finaosta". Qualcuno ha ricordato che in
cassa, quando sono iniziati i lavori della Casino, c'erano 28
milioni (27,9 milioni), giustamente è stato ricordato, quindi quei
28 milioni sono della Casino. "Tale previsione vincola il
precettore ad utilizzare parte della liquidità ricevuta a ridurre
l'esposizione debitoria. Il provvedimento legislativo alternativo
interviene con provvedimento ponte..." - e sarebbe la legge n. 2,
non so se questo l'ha letto - "... nelle more dell'approvazione del
piano di ristrutturazione", cosa che c'è nella ristrutturazione del
piano di previsione e anche nella legge presentata a novembre. L'ho
già riletto, non voglio rileggerlo un'altra volta, perché il punto
3 è copiato nella legge n. 2. "... finalizzato alla continuità
aziendale mediante fideiussione per i nuovi affidamenti. Si ritiene
che il primo provvedimento sia più esplicito, corretto e
trasparente del secondo". Corretto, esplicito e trasparente: io
vorrei che questo venisse letto da tutti, perché nessuno lo ha
richiamato, guarda caso, forse dà un po' fastidio che ci siano
questi aspetti. "Il primo presenta inoltre l'innegabile vantaggio -
sempre quello della legge - di vincolare parte delle risorse
all'indebitamento - i famosi 20 milioni - mentre il secondo tende
ad espanderlo", cosa che è stata richiamata. Con l'attuale
previsione si aumentano ancora i debiti. "Dal punto di vista della
regolarità dell'imputazione delle pertinenti voci di spesa, la
copertura finanziaria si presenta perfetta ed efficace".
Ho voluto rileggere questi passi perché riassumono un po' il
contenuto di un provvedimento che sarebbe stato meglio mandare
avanti, invece di essere boicottato; si è cercato addirittura di
portare dei pareri scritti da non si sa chi per dire che non
funziona, per cui abbiamo dovuto aspettare, non si poteva fare il
parere di cui stiamo parlando, si è tenuto lì per un bel po'.
Questo la dice lunga sul perché abbiamo speso sei mesi a fare
nulla, e adesso siamo di corsa! Ripeto: ad oggi io non so chi
onorerà questo, perché a tale copertura dei fondi, che sono dovuti,
qualcuno dovrà pensarci. Perché non si prendono in considerazione i
28 milioni che erano nelle casse e si fa di nuovo indebitare la
Casino? Questo per la parte finanziaria.
Quando parlate di tifo, perché allora non avete fatto un po' più
di tifo o, se non tifo, non siete stati almeno un po' più prudenti
e non avete dato un minimo di attenzione a quello che si proponeva?
No, bisognava comunque togliere questo, perché non andava bene, non
bisognava finanziare perché era una vergogna e oggi, dai 43 milioni
previsti, siamo a 42,7. Permetteteci di dire che qualche
perplessità sorge, ma non solo in noi, bensì un po' in tutti coloro
che leggono questi documenti e si chiedono perché non è stato
fatto. Altro che poi continuare la solfa sugli investimenti! L'ha
già detto il collega: per fortuna che sono stati fatti degli
investimenti, sennò oggi il Casinò sarebbe chiuso, non ne
parleremmo, sarebbe chiuso!
Sul personale, che è la parte più delicata, se ci sono le
intenzioni di rimodulare, credo non si capisca perché non si tolga
la clausola obbligatoriamente posta dall'amministratore uscente non
avendo potuto avere nella legge il finanziamento specifico. Questo
ha obbligato l'amministratore a fare quel provvedimento della n.
223 e a fare la riduzione del capitale. Non dimentichiamo che
quella riduzione di capitale era assolutamente inutile, non
necessitava se mettevamo quei soldi. Oggi abbiamo fatto la
riduzione del capitale quando il capitale della Casino non è di 61
milioni, ma di quasi 150. Su questo credo che bisognerebbe essere
un po' onesti, fare chiarezza e dire le cose come sono. Se venivano
dati questi soldi, metà della discussione fatta oggi a questo
tavolo sarebbe stata largamente superata. Non occorreva fare la
riduzione del capitale, né di invocare la n. 223. Oggi questo non
viene tolto per mantenere un capestro nei confronti della
trattativa sindacale, come è già stato detto molto bene. Ritengo
che questo non vada nella logica di un accordo che in qualche modo
prevede come deve essere. Qui concordo con quanti hanno detto che
bisogna intervenire sul tema dell'organizzazione del lavoro, del
miglioramento. Certo, non occorre moltiplicare le cariche o
renderle ridondanti, ma non possiamo neanche dimenticare che il
piano evocato del 2010 non è stato attuato perché sono cambiate le
regole e in quel momento sono iniziati i lavori, sono stati fatti
tutta una serie di interventi per cui quel collegamento non si è
potuto portare avanti con la logica prevista a suo tempo.
Io penso che non si tratta di magnificare il piano di allora e
di dire che questo non va bene per partito preso; questo non va
bene perché non dice nulla che vada nella direzione che voi
pensate, che possa risolvere i problemi della Casino. L'unica
entrata possibile e prevedibile, ma che nessuno assicura, è quella
del milione del
on line
. Il resto si gioca tutto sulla
riduzione dei costi e del personale. Fine! Gli altri ricavi non ci
sono! Questo è il difficile da far capire. Come si può dire che
questo è un piano se nel piano dei ricavi una volta tutti dicevano
che non si fa venire la gente al Casinò? Qual è il modello che si
vuole proporre? Facciamo un po' più di spettacoli. Benissimo, però
quando si parlava di fare gli spettacoli si diceva: ma prendiamo i
soldi per fare gli spettacoli? Non servono, tutta una serie di cose
non servono! Adesso invertiamo la rotta e si dice che serve, non
solo, che è essenziale perché la gente torni. Poi giustamente si è
fatto tutto un
distinguo
con molta correttezza: non
chiamiamoli più
porteur
, chiamiamoli sostenitori; per
carità, non offendiamo le persone, cerchiamo di dire che noi
trattiamo la gente come si deve. Ma dove viviamo? Questi sono gli
stessi che girano nei quattro Casinò: una volta li porta a Sanremo,
un'altra volta a Saint-Vincent, un'altra volta li porta a Venezia,
sono gli stessi! Il triste di questo dibattito è che oggi si è
voluto insistere sul piano dicendo che la differenza sostanziale
tra prima e adesso è che c'è il piano e che ci sarà il controllo.
Anche prima c'era il controllo, ma forse non era codificato;
codifica, controllo periodico, mi sta tutto bene, ma il controllo
si faceva! Solo che nel tempo sono cambiate tutta una serie di
proposte legislative che hanno indebolito i piani a suo tempo
presentati, tant'è che se l'obiettivo finale è quello di tornare ai
soldi del 2015 questo la dice lunga. Non diciamo: benissimo, avremo
delle risposte fantasiose con questo piano, no, diciamo: speriamo
di arrivare a come eravamo nel 2015. Questo è quanto.
Voi potete capire che ci riesce molto difficile giustificare che
questo non solo sia un piano, ma lo sia con dei risultati e i
risultati arrivano se ci sono delle novità, degli investimenti.
Vanno benissimo gli stranieri, discorso che qualcuno ha voluto
riprendere, certamente, poi però bisogna avere i soldi per pagare
le vincite se queste sono di un certo tipo. Con i cinesi si erano
avuti dei contatti, ma costoro vogliono giocare ventiquattro ore su
ventiquattro. Si era fatto anche tutto uno studio per rendere
possibile la presenza dei lavoratori con il gioco a ventiquattro
ore. Il problema è sempre lo stesso: se questi vincono somme di un
certo tipo come facciamo a pagarli? Questo per dirvi a che punto si
era e della delicatezza di alcuni temi, che sembrano banali, ma che
invece sono corretti e reali.
In sostanza noi certamente tifiamo perché il Casinò possa
continuare, ma tifiamo soprattutto perché si tolga quella
moratoria, quella volontà di incidere e di condizionare l'accordo
sindacale con il fatto dei licenziamenti, e si vada ad un
ragionamento che sicuramente noi reputiamo necessario. Per il
resto, aspettiamo sempre che ci venga data risposta su come
finanziare, su come dare i soldi che erano già della Casino,
rispettando quanto la legge aveva previsto per quanto riguarda gli
interventi fatti.
Presidente -
Ha chiesto la parola il Consigliere Padovani
per il secondo intervento; ne ha facoltà.
Padovani (GM) -
Giusto per fare alcune precisazioni su
alcune cose dette tra ieri e oggi. Tra ieri e oggi alcuni colleghi
hanno detto che non si conoscono i compensi del
pool
di
professionisti. Sono andato a rivedermi, ieri sera e anche questa
mattina, il sito del Casino de la Vallée. Nella sezione
"Amministrazione trasparente", alla voce "collaboratori", se non
ricordo male, c'è la pagina di ogni figura professionale che ha
lavorato al piano di ristrutturazione e per ogni figura c'è il
compenso: alto, basso, questo lo vedremo poi, penso a risultati
ottenuti. Vorrei anche ricordare gli amministratori precedenti:
Frigerio, per esempio, ha guadagnato 320 mila euro l'anno per sette
anni, per ottenere dei risultati che i numeri - non l'opinione di
Andrea Padovani - dicono essere drasticamente più bassi di quelli
da lui preventivati sul piano; Sommo, 50 mila euro l'anno;
Scordato, 240 mila euro l'anno più 110 mila di buona uscita; Romeo,
140 mila più 40 mila di premio. I risultati sono sotto gli occhi di
tutti, perché i numeri parlano chiaro. Questo mi permette di
collegarmi ai risultati che si prevedono di raggiungere nella parte
di rilancio del
business
sul piano; si è detto che sono
bassi e si dice che non sono sicuri.
Ora, che io vi debba ricordare che viviamo in una società di
mercato, in cui non è certificabile al 100 percento il
raggiungimento di un risultato economico, mi sembra paradossale.
Penso che i risultati previsti in questo piano siano realistici,
non siano quel "libro dei sogni" che ha illuso dipendenti e
valdostani di poter raggiungere risultati stratosferici che poi non
sono stati assolutamente raggiunti.
Sempre sul piano, si è osservato che non si fa menzione del
gioco lavorato. Qualche collega ha fatto un'analisi direi puntuale
di alcune pagine, però forse ha letto una pagina sì e una pagina
no, perché a pagina 50 (Linee guida del progetto), laddove si dice:
"in particolare nell'area giochi è prevista..." al terzo punto c'è
scritto "... l'ampliamento della gamma di offerta dei giochi
lavorati". Sempre a pagina 54 del piano, laddove si cita la
"Riorganizzazione sale da gioco, ampliamento gamma di offerta
giochi", c'è scritto (leggo la prima frase, perché sennò poi
divento troppo lungo): "la vasta gamma di giochi che viene offerta
deve essere mantenuta, anzi, addirittura ampliata mediante
l'introduzione di giochi completamente nuovi nella modalità di
gioco e nella loro organizzazione, avendo presente la diversa
affluenza nell'arco della medesima giornata e nei differenti giorni
della settimana". Colleghi, non è quindi vero che non si dice
niente sull'area giochi lavorati, anzi, si dice che l'offerta di
giochi lavorati non solo deve essere mantenuta, ma ampliata.
Secondo me è anche una cosa logica, perché sennò verrebbe meno il
concetto di casa da gioco se non ci fossero anche i giochi
lavorati.
Sempre sul piano, si dice che i milioni sono diventati 42 e che
sono praticamente gli stessi che volevate dare voi,
cash
:
43. Non penso di dover essere io a dovervi spiegare che cos'è una
garanzia per l'apertura di un affidamento e che cosa significa
invece dare cash, sull'unghia, 43 milioni.
Oggi il piano finanziario prevede 20 milioni pubblici divisi in
tre
tranche
: 8 milioni, 6 milioni e 6 milioni, tutti volti
al raggiungimento di obiettivi verificabili periodicamente anche da
voi, colleghi. Ad oggi è sicura la prima tranche di 8 milioni; la
seconda e la terza di 6 milioni saranno date al raggiungimento
degli obiettivi previsti. Quindi chi dice che i soldi dati sono 42
non dice il vero, perché sono 20 milioni pubblici divisi in tre
tranche e 15 si chiedono alle banche.
Io penso che questo piano sia innovativo rispetto al passato,
perché si dà un finanziamento ad obiettivi; si pensa di rilanciare
il business con nuove idee, come si è detto più volte, del gioco
live
, del gioco
on line
e con l'ampliamento dei
giochi lavorati. Si pensa certamente ad una riorganizzazione del
personale che, come è oggi, non è più sostenibile. Qualcuno di voi
ha detto che queste idee non sono nuove, che c'erano già. Però la
domanda rimane sempre la stessa: perché non sono state attuate fino
adesso? Con questo piano si vuole provare a portarle avanti, quindi
permettetecelo.
Dalle ore 11:50 assume la presidenza il Vicepresidente
Fosson
.
Fosson (Presidente) -
Ha chiesto la parola il Consigliere
Nogara; ne ha facoltà.
Nogara (UVP) -
Volevo innanzitutto scusarmi con il
Consigliere Perron, non volevo mettergli in bocca nulla di
particolare. Siccome avete descritto i professionisti che avevano
predisposto il piano, questo l'ho detto io, quindi scusatemi per
quello che ho detto.
In questi due giorni si è parlato dell'argomento Casa da gioco,
soprattutto dei problemi imminenti che abbiamo, e ieri ho anche
detto che non volevo fare della dietrologia parlando di cose che
non c'entrano niente. Consigliere Marguerettaz, lei mi dice che qua
si parla di cose che non c'entrano. Non per niente, ma il
Consigliere Bianchi ha parlato di rifiuti, il Consigliere
Guichardaz del nostro futuro politico, il Consigliere Contoz dei
teatrini e della legge elettorale. Poi arriviamo a Marguerettaz,
che ha parlato di ribaltoni, del "
18 Mai
" e di cuculi.
Capisce Marguerettaz, lei parla dei cuculi ec on lei per i cuculi
non c'è pericolo, perché, a memoria di Consigliere, i cuculi
potrebbero morire di fame. Non c'è nulla da attribuirle e da
appropriarsi circa le sue iniziative, perciò i cuculi stiano pure
tranquilli.
Per tornare al punto, ieri vi ho ascoltati un po' tutti quando
si parlava di professionisti del settore: ho ascoltato i tre
Assessori che hanno avuto la responsabilità del Casinò e l'ex
Presidente Rollandin che in tutti questi anni ha collaborato a tale
gestione. Sono d'accordo. Come ho già detto ieri, non si vuole fare
della dietrologia, però qua mi soffermo su alcune affermazioni. Gli
"incassi fantasiosi" ci sono sempre stati nei piani che ci sono
passati sotto il naso in questi anni. Non dico che sia colpa
vostra, di Tizio o di Caio, tantomeno di cose che dovevano essere
fatte o di controlli che bisognava fare.
Consigliere Perron, lei il 22 settembre ha fatto una
dichiarazione che è stata letta ieri. È vero, lei diceva di andare
avanti a leggere, ma se la si leggeva ancora compariva che comunque
lei non sapeva che cosa sarebbe successo fra due mesi e che, se vi
fossero stati dei problemi, avremmo presentato una proposta in sede
di bilancio. Consigliere Perron, eravamo al 22 settembre, non
eravamo all'inizio dell'anno! E poi a bilancio ci avete presentato
la proposta dei 48 milioni, non di quattro lire!
Mi dispiace che adesso il Consigliere Rollandin sia uscito, lui
che chiede dove viviamo e che dice di aver fatto tutto come si
deve. Vorrei chiedergli a questo punto come mai il Procuratore
regionale Roberto Rizzi stia ipotizzando un maxi danno erariale
stimato in circa 100 milioni di euro in riferimento ai
finanziamenti erogati negli ultimi anni - ricapitalizzazione
compresa - dall'Amministrazione regionale alla società di gestione
Saint-Vincent & Resort. Questo Procuratore Rizzi sta dicendo
delle cose, invita a dedurre e poi non si ferma qui con queste
dichiarazioni, perché penso che non siano cose inventate dai
giornalisti, c'è l'elenco di tutti i Consiglieri che vengono citati
e ricadono in questa richiesta. Io vorrei chiedere a voi: come mai
sono stati fermati i 48 milioni? Come mai c'era qualche dubbio per
delle ricapitalizzazioni fatte in questo modo?
Mi riporto di nuovo a quanto ha detto ieri il Consigliere
Marguerettaz: "voi buttate 8 milioni di euro al buio". Noi ne
buttavamo 48... 43, scusate se adesso perdo un po' i conti, e
dichiaravate anche che li buttavamo al buio, perché lì si mettevano
questi soldi ed eventualmente si faceva il piano. Diciamo che noi
abbiamo fatto le cose come dovevano essere fatte: abbiamo fatto un
piano sul quale ci sono i finanziamenti ed è per questo motivo che
ci muoviamo in tal modo, queste sono le cose determinanti in
situazioni del genere.
Qui ci sono due problematiche all'interno del Casinò: c'è il
funzionamento del Casinò, che è quello che stiamo trattando oggi ed
è la cosa più importante, perché come ho già detto ieri qui si
parla di salvare l'azienda, e poi l'esigenza di salvare il
personale. Vogliamo salvare questa azienda importantissima perché,
come diceva il Consigliere Perron, ha portato un sacco di soldi
nelle casse regionali, questo è vero. È un'azienda che incassa 60
milioni di euro e vogliamo portarla ad un equilibrio di bilancio.
Non le sto però dicendo che con questo piano noi siamo sicuri al
100 percento, ovviamente dobbiamo lavorarci un po' tutti ed essere
attenti.
È anche giusto e vero quello che diceva il Consigliere
Guichardaz: se il piano non funziona bisogna definire le
responsabilità, lo condivido. Però, finito questo lavoro, io direi
che questo Consiglio regionale deve dare un'occhiata agli
investimenti fatti, perché qui in questi mesi e in questi anni ne
abbiamo sentite di tutti i colori sui lavori e su come sono stati
investiti questi soldi. In Commissione abbiamo sentito Di Matteo
che ci diceva che bisogna rifare tutto l'impianto elettrico - è da
due anni e mezzo o tre che è stato finito il Casinò! -, che piove
dappertutto, che devono mettere le bacinelle quando piove, che la
piscina perde acqua, che al Billia entra acqua, anche se è
bellissimo e magnifico. Ma su questi investimenti chi faceva il
direttore dei lavori, chi ha preso questi lavori, chi ha pagato le
fatture delle società, delle ditte intervenute per fare i lavori di
manutenzione su quello che era stato appena finito? Mi risulta che
ci siano 600 mila euro di fatture per lavori del genere! Ci
rendiamo conto di questo? Sono d'accordo con chi ha detto che non è
il tema di questa seduta, ma io propongo a questo Consiglio di
vedere subito dopo come sono stati spesi questi soldi.
Vorrei poi riprendere l'intervento del mio collega Grosjean.
L'ex Presidente Rollandin punta sempre sulle stesse cose, come
quando c'è stato il problema degli operai forestali: noi dovevamo a
tutti i costi licenziarli perché non si poteva tenerli, peccato che
poi sia venuto fuori che non dovevamo farlo! Si sbattevano sul
tavolo delle leggi: è così, non è così, e questi li abbiamo tutti
mandati a casa!
I cinesi. Ce l'avete fatta a fette con questi cinesi, persino
l'ex Presidente è andato in Cina, penso sempre per riuscire a
portarli qua. Ma non sapevate che se i cinesi vincevano non
potevamo pagarli? Eppure è stata fatta una grandissima pubblicità
su questi cinesi. Forse avete perfettamente ragione per quanto
riguarda il piano, questi thailandesi, avete ragione, per carità,
forse dobbiamo prendere tutta la clientela che c'è intorno, magari
anche buttare un occhio in Svizzera, quelli sì che sono clienti
importanti! Dobbiamo buttare un occhio in Piemonte, in Lombardia,
in Liguria, senz'altro.
Come vi ho detto ieri, io non sono un professionista di queste
cose. Sono cose che magari si dicono al bar, in una cantina, in una
riunione, ma io non so dove bisogna andare con il mercato. Sono
preoccupato per come possono andare le cose, ma non per il piano.
Ho il timore che magari non tutto vada per il verso giusto, ed è
proprio questa la nostra funzione: continuare a monitorare e
seguire questo piano, cosa che doveva essere fatta per tutti i
piani. Non so se è stata fatta prima o no, ma a questo punto non mi
interessa, perché non serve a niente dare delle colpe a Baccega, a
Perron, a Marguerettaz o a Rollandin perché avevano seguito il
tutto fino ad ora. Però, se partiamo da Marguerettaz, dal 2003 fino
a ieri è stata seguita da voi e, se non sbaglio, negli ultimi
cinque anni abbiamo registrato117 milioni di perdite. Diamo la
colpa non so a chi, ai piani e tutto... chiudiamo, non serve a
niente adesso dirvi "delinquenti, avete sbagliato voi". Adesso si
dovrebbe tutti lavorare per un piano che non sarà il più grande del
mondo eccezionale, ha quattro cose semplici. Vorrei ricordare che
tutte le volte qui si parla in modo errato di licenziamenti; no,
qui si parla di riduzione dei costi del personale, ed è su questa
linea che noi vogliamo andare e proseguire.
Si è poi tanto parlato e si continua a parlare delle sinergie
del Casinò con il territorio e i professionisti che vengono da
fuori. Mi ha colpito prima quello che ha detto il Consigliere
Perron, ma noi probabilmente abbiamo fatto morire tutte le nostre
aziende di pubblicità presenti in Valle d'Aosta, perché anche
quando c'erano si continuava a prendere e ad andare fuori Valle per
affidare dei lavori. Anni fa c'erano diverse aziende che avevano
una discreta organizzazione, ma ormai su certe cose o c'è qualcuno
che si improvvisa o dobbiamo andare fuori Valle. Come per i
professionisti: i professionisti che hanno sempre avuto grosse
responsabilità qui al Casinò sono tutti venuti da fuori.
Probabilmente si ha ragione quando si dice che sono sempre un po'
gli stessi che girano nei quattro Casinò. C'è la speranza di
prendere il professionista giusto che, se seguito, faccia un buon
lavoro. Questa è la realtà delle cose, non ci si può inventare di
colpo un qualcuno che sia un grande
manager
, un grande
professionista.
Consigliere Contoz, questo non è un teatrino, per lei forse lo
è, ma questa è politica, qui si parla dei problemi, di tante cose,
di tutto. Lei dice di avere molti amici al Casinò e che parla con
loro, ma dice anche di fare quello che il suo movimento le detta di
fare. E allora? Lei è qua che continua a dirmi che discute con
queste persone da anni, che le conosce, che le dicono certe cose,
però poi fa quello che dice il suo movimento. Non è un teatrino
questo? Non è indipendente lei?
Concludo il mio intervento. Vorrei solamente dire a tutti che
qui l'unica volontà di questo Consiglio, almeno della maggioranza,
è di riuscire in qualche modo a gestire questa importantissima
azienda, come ho detto prima. Non si vogliono avere di nuovo da
questa azienda grandi introiti, grandi guadagni, l'obiettivo di
questa maggioranza è di portarla al limite ad un equilibrio di
bilancio e, oltre all'equilibrio di bilancio, si vogliono salvare
quelle professionalità e quei lavoratori che in questo momento
operano in questa azienda.
Dalle ore 12:00 riassume la presidenza il Presidente
Rosset
.
Rosset (Presidente) -
Ha chiesto la parola il Consigliere
Contoz; ne ha facoltà.
Contoz (UV) -
Mi sembra giusto rispondere. Non è un
teatrino per me, è un teatrino per coloro che ci guardano in
televisione, per la gente con cui io parlo tutti i giorni, perché
con il mio lavoro ho a che fare con loro. Mi dicono: ma cosa fate
voi lì, volete prendere le decisioni o vi punzecchiate l'un
l'altro? Questa è la verità.
Sul fatto poi che io, questa volta, non dico sempre - visto che
è da due mesi che sono qui dentro - lasci una decisione importante
a gente che secondo me è da anni e anni che è lì - che poi a lei
piaccia o meno questo è un altro discorso - non mi sembra ci sia
niente di male. Non sono uno
yesman
, come dice il signor
Marquis. Questa volta ho deciso di fare così ed è giusto che lei lo
sappia. Forse mi sbaglio, ma non era il segretario particolare di
Laurent Viérin quel signore che ha parlato adesso? Qualcosa
dovrebbe sapere su quello che è successo qui, e chiudo qui la
cosa.
Presidente -
Ricordo che siamo in discussione generale.
Ha chiesto la parola il Consigliere Gerandin; ne ha facoltà.
Gerandin (GM) -
Volevo chiedere scusa ai colleghi, perché
probabilmente con il mio intervento - certamente per colpa mia -
non sono stato così chiaro. Mi pare che direttamente o
indirettamente ci siano stati dei riferimenti anche al mio
intervento. Chiedo scusa, provo a chiarire gli argomenti e comunque
le idee che ho cercato di portare a questo dibattito.
Parto da quello che diceva prima il collega Perron. Io non ho
mai detto che non sarebbe stato necessario investire in
quell'azienda, tenuto conto che tutti eravamo più o meno a
conoscenza dei problemi. Ho semplicemente detto che quando si è
deciso - e non si è mai riusciti a capire bene chi ha deciso o come
si è deciso - c'è stata una mania di
grandeur
. Io penso che
intervenire, mettere in condizioni un'azienda di migliorarsi e
avere un altro
appeal
per quanto riguarda l'offerta non sia
solo legittimo, ma doveroso. Spendere 120 milioni è un'altra
storia, e parlo di 120 milioni, ma collegandomi a quello che diceva
prima il collega Perron sono 240 miliardi di vecchie lire, tenuto
conto che ha fatto anche il paragone in miliardi.
Per quanto concerne i 60 milioni di ricapitalizzazione per non
chiudere nel 2014, io ci aggiungo anche i 20 milioni del mutuo
Finaosta del 2015. Indubbiamente sono serviti per non chiudere, non
c'è ombra di dubbio, gliene do atto, solo che non sono serviti a
risanare questa azienda. Immagino cosa sarebbe potuto succedere sul
piano commerciale di messa in sicurezza, di ristrutturazione
aziendale, di fronte a 60 milioni di ricapitalizzazione, di
ricostituzione del capitale sociale, dopo un investimento così
importante, 20 milioni di mutuo concessi da Finaosta: avremmo avuto
la fila degli istituti di credito a chiederci di partecipare
all'operazione. Il risultato di questa operazione, e lo ribadisco,
è che i 60 milioni più i 5 milioni annui dei dipendenti che hanno
contribuito a tale operazione sono stati buttati. Lei ha aggiunto
anche dove, e io lo confermo. Sono stati buttati, collega Perron,
perché il risultato di questa operazione è stato che il bilancio
d'esercizio 2015 ha chiuso con una perdita d'esercizio di 18,5
milioni che, sommati alle perdite pregresse di 10,3 milioni, fanno
un pregresso di 28,9 milioni; ci aggiungiamo poi i 38 milioni che
sono stati presentati nel bilancio al 30 settembre, che con ogni
probabilità saranno oltre 40. Su questa operazione, dopo che voi
avrete fatto la sottoscrizione con tutte quelle responsabilità
derivanti da un aumento di capitale senza avere un piano credibile
- tengo a sottolineare che qualcuno cita la "Madia" come la
salvatrice, se il Casinò viene inserito lì - probabilmente verrà
detto che abbiamo meno responsabilità. Assolutamente no, perché le
responsabilità sono le stesse. L'unica cosa che aggiunge la "Madia"
è che nell'arco di tre anni bisogna avere un pareggio di bilancio,
ma un piano di risanamento aziendale è alla base di qualunque tipo
di ricapitalizzazione e doveva essere alla base anche della
ricapitalizzazione del 2014, cosa non successa. Risultato: noi, a
fine 2016, praticamente passeremo dai circa 120 milioni di capitale
sociale a poco più di 60. Abbiamo dimezzato il capitale sociale, a
meno di due anni dopo la ricapitalizzazione. Capisce che c'è
qualcosa che non torna? E quando nel parere
pro veritate
si
cita quel passaggio che dice "in continuità con l'azione
precedente", quantomeno in quest'aula io dico chi ha un po' di sale
in zucca drizza i capelli; io pochi, perché ne ho veramente pochi,
ma chi ne ha tanti dovrebbe drizzarli, ve lo garantisco io. Questa
è la parte riferita all'operazione.
Lei mi dice: "perché non abbiamo tenuto Frigerio al suo posto?".
Certo, tenerlo poteva anche essere una soluzione, ma ad una
condizione: noi avremmo dovuto condividere - me lo auguro, e siamo
ancora in tempo - un'iniziativa trasversale che chiede un'azione di
responsabilità, quella prevista dal Codice civile. Chiediamo tutti
insieme un'azione di responsabilità su chi ha amministrato e ha
creato questi buchi terribili, questi disavanzi di bilancio a
fronte delle previsioni di bilancio che ci venivano sventolate in
Commissione e in quest'aula.
Per quanto riguarda il discorso svolto da lei, collega
Rollandin, legato al parere pro veritate, io non mi sono sollevato
dal fatto di provare a chiarire i contenuti di questo parere.
Questo parere - e torno al riferimento alla legge n. 49 - dice che
sono dovuti. Lei parla di impegni, collega Rollandin. Siccome a mio
parere la legge n. 49 va applicata e non interpretata, come tutte
le leggi, io penso che gli impegni di cui lei parla siano stati
verbali, perché la legge n. 49 è talmente chiara che dice che la
Regione può intervenire per il finanziamento degli investimenti
previsti al piano di cui al comma 1, la cui entità è determinata
annualmente con legge regionale, ma dice anche che la Giunta
regionale sottopone all'approvazione del Consiglio regionale un
piano di interventi per lo sviluppo della Casa da gioco e del Grand
Hotel Billia realizzati da Casino de la Vallée S.p.A.. Ora io mi
sarei aspettato da lei, o sicuramente da chi è molto pratico in
materia di contabilità - che può essere l'Assessore Perron o il
commercialista Marguerettaz che l'ha preceduto - che qualcuno mi
avesse detto, tenuto conto che io sono semplicemente un vigile del
fuoco in pensione per cui devo con fatica accedere agli atti e
provare a fare una ricostruzione, che mi era sfuggito un piano da
120 milioni, perché l'unico atto che vi legittima ad applicare la
legge n. 49 è un piano approvato dal Consiglio. O avete fatto un
Consiglio segreto probabilmente in qualche stanza segreta, non in
quest'aula, e che non risulta agli atti, oppure l'unico piano è
quello da 81 milioni. Pertanto non avete nessuna legittimazione. Su
questo il parere pro veritate è chiaro, cita gli atti che avete
trasmesso. Voi avete trasmesso la legge, ma se la legge dice che
c'è un piano che prevede un intervento e può intervenire, chi dice
che non può? È la legge che ve lo permette! Peccato che non ci sia
nessun passaggio: non c'è un impegno scritto, non c'è un piano
aziendale approvato, per cui quello che avete proposto, e lo
confermo, è fuffa, non esiste! Portate in quest'aula il piano di
investimenti da 120 milioni e io ve lo voto, portatelo se c'è, io
la voto la vostra proposta!
Arrivo al discorso dei 42,7 milioni. Io penso che qua
probabilmente ci giocate un po' e metto in mezzo anche la stampa,
perché non si può legittimamente interpretare così. Lo dico in
tutta sincerità: un discorso è dire che noi in questo piano
impegniamo immediatamente 8 milioni di risorse proprie e, con altri
due
step
, al raggiungimento degli obiettivi, altri 12, ma un
altro discorso è dire che la società - non il Consiglio - è
autorizzata eventualmente ad impegnarsi per 15, e che eventualmente
se ci fossero difficoltà gli altri milioni per adempiere alla
"Fornero" sarebbero 27, perché i 15 non li autorizziamo noi, io
penso che facciano parte di un piano aziendale. Vede, io la penso
esattamente così: l'unica differenza tra noi e voi è che le
autorizzazioni per indebitarsi con le banche prima passavano con
lettere firmate direttamente dal Presidente (lettere di
patronage)
, mentre noi abbiamo voluto evitare questo, perché
io penso che in un discorso di pubblica trasparenza è la società
che deve eventualmente trattare con chi deve indebitarsi
all'interno di un piano aziendale, non deve avere l'autorizzazione
magari senza nessuna delibera di Giunta a firma di un Presidente
della Giunta.
Termino, perché non voglio andare troppo per le lunghe. Volevo
solo dire al collega Marguerettaz - lo dico proprio perché forse
Berlusconi lo direbbe, tenuto conto della sua proverbiale simpatia
- che io non sono un commercialista e so che comunque lei ha una
clientela sicuramente all'altezza della sua fama e delle sue
capacità, ma penso che ci sia stato qualche piccolo malinteso.
Probabilmente le è sfuggito, collega Marguerettaz, ma ho citato
l'articolo 2103 del Codice civile perché quell'articolo è stato
sostituito con decreto legislativo n. 81 del 15 giugno 2015. Glielo
leggo e poi le do anche la copia: "In caso di modifica degli
assetti organizzativi aziendali che incide sulla posizione del
lavoratore, lo stesso può essere assegnato a mansione appartenente
a livello di inquadramento inferiore purché rientrante nella
medesima categoria legale". Dice anche "il lavoratore ha diritto
alla conservazione del livello di inquadramento e del trattamento
retributivo in godimento, fatta eccezione per gli elementi
retributivi collegati e particolari modalità di svolgimento della
precedente prestazione lavorativa". Non volevo licenziare nessuno
con il 2103, volevo solo dire che metteranno in discussione quei
superminimi...no, quelli individuali! Come no? La legge lo
permette, unilateralmente, ma come no? Vedete com'è la storia.
Finirà la pacchia di qualcuno, che magari a fine mese si è trovato
3 mila euro di superminimi caduti dal cielo solo perché magari ha
partecipato a qualche competizione elettorale o solo perché ha dato
la disponibilità a candidarsi. È finita la pacchia, finito l'alibi,
ma per tutti!
Presidente -
Non vedo altri iscritti. Se non ci sono
altre richieste, chiudo la discussione generale.
Mi dispiace, glielo chiedo per cortesia, lei ha già fatto due
interventi. Ha chiesto la parola il Consigliere Perron per fatto
personale; ne ha facoltà.
Perron (UV) -
No, non per fatto personale.
Presidente -
Ha già fatto due interventi, comunque
prego.
Perron (UV) -
Presidente, solo per chiedere di accordarci
una breve sospensione del Consiglio per una riunione dei gruppi di
minoranza prima di chiudere la discussione generale. È il motivo
per cui mi ero già prenotato prima, poi si è prenotato il collega
Gerandin e gli ho lasciato la parola.
Presidente -
Sospensione concessa.
La seduta è sospesa alle ore 12:23 e riprende alle ore
12:37.
Rosset (Presidente) -
Possiamo riprendere i lavori. Ci
sono richieste di intervento? Volete motivare la sospensione? Se
sono stati presentati gli ordini del giorno li aspettiamo, ci vuole
del tempo per poterli consegnare, anche perché, qualora dovessimo
attivare la replica, sarebbe opportuno averli sottomano.
Ha chiesto la parola il Consigliere Cognetta; ne ha facoltà.
Cognetta (M5S) -
La sospensione ci è servita per poter
presentare degli ordini del giorno. Siamo ancora in discussione
generale e gli ordini del giorno sono stati presentati; adesso
penso ci sarà la duplicazione e poi la distribuzione in aula.
Presidente -
Ha chiesto la parola la Consigliera Morelli;
ne ha facoltà.
Morelli (ALPE) -
Tenuto conto della presentazione di
alcuni ordini del giorno, a questo punto mi pare evidente che la
seduta non potrà concludersi in mattinata, quindi magari
sospendiamo e ci ritroviamo nel pomeriggio.
Presidente -
Credo non ci siano ulteriori interventi,
quindi chiudiamo la discussione generale. Sono le ore 12:39. Da
parte del Governo c'è qualcuno che vuole fare ancora una replica?
Comunque sarebbe opportuno almeno poter vedere gli ordini del
giorno, se non li abbiamo dobbiamo aspettare un attimino.
Ha chiesto la parola la Consigliera Morelli; ne ha facoltà.
Morelli (ALPE) -
Chiedo una breve sospensione per una
riunione di maggioranza.
Presidente -
Sospensione concessa.
La seduta è sospesa alle ore 12:38 e riprende alle ore
12:58
.
Rosset (Presidente) -
A seguito della riunione di
maggioranza, vista l'ora e considerato che non ci sono i tempi per
poter attivare la replica, i lavori vengono sospesi e ripresi alle
ore 15:30.
---
La seduta termina alle ore 12:58.
