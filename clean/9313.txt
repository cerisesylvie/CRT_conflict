Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 332 del 15 febbraio 1989 - Resoconto
OGGETTO N. 332/IX - COLLOCAZIONE DELLE ESPOSIZIONI DELLE
SCUOLE DI INTAGLIO E SCULTURA NELL'AMBITO DELLA FIERA DI S. ORSO
(Interpellanza).
PRESIDENTE:
Do lettura dell'interpellanza in oggetto
presentata dai Consiglieri Mafrica, Bajocco e Chenuil.
INTERPELLANZA
CONSTATATA la manifesta insoddisfazione di insegnanti ed allievi
dei corsi di scultura ed intaglio partecipanti alla tradizionale
Fiera di S. Orso;
VERIFICATO che l'ubicazione delle esposizioni in Piazza Plouves
ha comportato una minore affluenza di visitatori rispetto alla
precedente collocazione in Piazza Chanoux;
CONDIVISA l'opinione che una idonea collocazione delle
esposizioni rappresenti uno stimolo per l'impegno dei giovani nelle
attività di scultura ed intaglio;
i sottoscritti Consiglieri regionali del gruppo comunista
INTERPELLANO
l'Assessore competente per conoscere:
1) le ragioni che hanno indotto alla scelta di collocare le
esposizioni delle scuole di intaglio e scultura in Piazza
Plouves;
2) se nella fase organizzativa sono stati coinvolti
rappresentanti delle scuole di scultura e delle altre categorie di
espositori;
3) quali sono le intenzioni della Giunta regionale rispetto
all'assetto organizzativo della Fiera di S. Orso per i prossimi
anni.
PRESIDENTE:
Ha chiesto la parola il Consigliere Bajocco;
ne ha facoltà.
BAJOCCO (PCI):
Sappiamo che in una grande ed importante
manifestazione come la Fiera di S. Orso ci possono essere degli
scontenti e forse anche una non perfetta organizzazione, ma nei
tanti anni che la frequento e partecipo non si era mai assistito ad
una protesta così massiccia durante l'inaugurazione ufficiale.
Il grave è che questa protesta è stata attuata dai giovani
allievi delle scuole di scultura e dai loro insegnanti, cioè
proprio da coloro per i quali l'Amministrazione regionale spende
diversi soldi sperando di tenere in piedi l'attività fieristica, la
lavorazione del legno ed altro. Quel giorno ci è veramente
dispiaciuto vedere gli insegnanti stendere sui loro banchi un velo
di lutto per essere stati emarginati in quella Fiera.
Mi auguro che questo non si ripeta più e che in futuro questi
giovani siano tenuti nella debita considerazione e siano collocati
in un luogo appropriato. So che non tutti possono essere
soddisfatti. La Fiera di S. Orso non può estendersi sino alla
DeltaCogne, ma deve svolgersi dalla zona che dal Ponte di Pietra,
attraverso la Via delle Porte Pretoriane, giunge sino alla Piazza
della Repubblica.
Negli anni scorsi i banchi espositivi dei giovani erano
allestiti in Piazza Chanoux: non riesco a capire perché ciò non è
stato possibile anche quest'anno. Non mi si dica che
l'amministrazione comunale ha impedito di situare i banchi nella
piazza Chanoux, perché chi vi passa oggi la vede piena di ferri e
di legni vari, per cui certamente qualcuno vi sta lavorando, anche
se non ne conosco la ragione.
Invito l'Assessore, la Giunta, o meglio l'apposita commissione
tecnica, nella quale non vi è nessun Consigliere regionale, a fare
in modo che nelle due giornate di Fiera la piazza Emilio Chanoux
sia utilizzata anche per le esposizioni dei giovani. Mi auguro che
l'apposita commissione sappia valutare a fondo questo problema.
Mi è spiaciuto leggere su un giornale, gentilmente offertomi dal
Consigliere Chenuil, che la dirigente regionale, che per anni si è
occupata dell'organizzazione della Fiera, ha rassegnato le
dimissioni, anche se avevamo già avuto modo di sentire il suo
dissenso nel giorno dell'inaugurazione della Fiera, quando
lamentava di non aver potuto portare avanti degli indirizzi che lei
riteneva validi per soddisfare tutte le esigenze.
Invito la Giunta e la commissione futura ad esaminare con
attenzione queste circostanze, per evitare che in futuro si abbiano
ancora a ripetere questi malcontenti, specie da parte dei giovani.
Vi ringrazio.
PRESIDENTE:
Ha chiesto la parola l'Assessore
all'Industria, Commercio, Artigianato e Trasporti, Lanivi; ne ha
facoltà.
LANIVI (ADP): Ho chiesto la parola per fare alcune
considerazioni generali, per fornire alcune precisazioni e per dare
risposte puntuali alle domande poste nell'interpellanza.
L'edizione 1989 della Fiera di S. Orso è stata valutata molto
positivamente, sia sotto l'aspetto quantitativo (numero di
espositori presenti e pubblico), sia qualitativo. Credo che
dobbiamo rivolgere questo apprezzamento più generale a tutti gli
espositori, perché è stato unanimemente riconosciuto che negli
ultimi anni è notevolmente migliorata la qualità dei prodotti
esposti.
Fatta questa valutazione generale sull'edizione 1989 della Fiera
di S.Orso, vorrei fare alcune precisazioni sulle premesse
dell'interpellanza. Innanzitutto, senza alcun intento polemico,
ricordo che sarebbe opportuno parlare di istruttori, più che di
insegnanti. In secondo luogo, stando ad una valutazione della
responsabile dell'ufficio competente, che ha provveduto a
verificare più volte nel corso della giornata l'afflusso attorno a
quei banchi, non risulta che sia diminuito il numero dei visitatori
agli stand in questione.
Per entrare nel merito dell'interpellanza, vorrei sinteticamente
far presenti alcuni dati di cronaca che non risalgono a quest'anno,
ma all'anno scorso. Come molti sanno, l'organizzazione della Fiera
deve tener conto di un crescente numero di visitatori, al punto
che, specie nella giornata del 31 gennaio, risulta difficile poter
osservare da vicino i pezzi esposti.
Negli anni scorsi i pezzi delle scuole venivano collocati
all'inizio della via Porte Pretoriane. Nel corso di una riunione
fatta nel gennaio del 1988 i rappresentanti delle scuole chiesero
di essere spostati, perché proprio all'inizio della via Porte
Pretoriane si verificava una sorta di collo di bottiglia, con
conseguente assiepamento della folla ed impossibilità, da parte del
visitatore, di poter ammirare i pezzi esposti. Abbiamo aderito a
questa richiesta e nell'edizione del 1988, per consentire un
migliore passaggio dei visitatori, le scuole sono state collocate
sul marciapiede della piazza Chanoux, che venne utilizzata per la
prima volta per ospitare le scuole.
Davamo per scontata questa sistemazione, tant'è che, con lettera
dell'Assessorato datata 9 dicembre ed indirizzata al Comune di
Aosta, al Sindaco ed al Comandante dei vigili urbani, chiedevamo al
Comune d'Aosta l'agibilità delle aree tradizionalmente destinate
alla Fiera: piazza Chanoux e piazza Plouves, oltre alle solite vie.
A riprova della nostra volontà di continuare questa esperienza che
ritenevamo nel complesso positiva, nel catalogo della mostra la
scuola risultava essere collocata in piazza Chanoux. In data 4
gennaio, su richiesta del Comune, è stata indetta una riunione
nella quale veniva in pratica dichiarata la non agibilità della
piazza.
Premetto di non essere abituato a trasferire le responsabilità
su nessuno, per cui, dato che ho la responsabilità
dell'Assessorato, mi assumo completamente ogni responsabilità.
Quanto ho detto o quanto dico ha solo valore di chiarimento.
La non disponibilità della piazza Chanoux ci ha costretti a
spostare le scuole in piazza Plouves, che tra l'altro è sempre
stata richiesta dall'Amministrazione regionale. Quest'anno poi è
stata meglio attrezzata degli altri anni in quanto, se ben
ricordate, prima vi si sistemavano anche dei grossi macchinari di
tipo agricolo o altri mezzi meccanici; quest'anno, invece,
l'Assessorato ha liberato la piazza dai mezzi meccanici, per
collegarla al resto della Fiera e consentire, anche per ragioni di
sicurezza, un certo sfoltimento degli espositori sulle vie
centrali, tant'è che in alcuni tratti le vie sono state utilizzate
solo da un lato, proprio per garantire la fruibilità degli oggetti
esposti da parte dei visitatori.
Tengo ancora a precisare che la Regione non può disporre a
proprio piacere del suolo pubblico cittadino, perché questa
disponibilità rientra tra le competenze del Comune.
Arrivo ora alle ultime considerazioni. Credo di aver ribadito
l'interesse per i corsi anche durante la cerimonia di premiazione
degli artigiani, che è avvenuta nello stesso giorno, e continueremo
in questo sforzo perché crediamo nella validità dei corsi.
Possiamo garantire che per l'edizione del prossimo anno, una
volta superati questi equivoci, o intoppi, e questo non pieno
coordinamento delle varie iniziative, cercheremo di arrivare ad un
migliore posizionamento delle scuole di intaglio.
Tengo a ribadire che non intendo liberarmi della responsabilità
di quanto accaduto, che mi assumo in pieno, anche se mi impegno a
migliorare la preparazione e la riuscita dell'edizione del 1990,
tenendo nel debito conto quanto ha detto il Consigliere Bajocco e
cioè che la Fiera di S. Orso è la manifestazione più prestigiosa
che la Regione ha in Valle d'Aosta.
PRESIDENTE: Ha chiesto la parola il Consigliere Bajocco; ne ha
facoltà.
BAJOCCO (PCI):
Concordo con quanto ha detto l'Assessore
Lanivi e cioè che quest'anno la Fiera è stata valutata
positivamente anche sotto l'aspetto qualitativo. Dobbiamo
continuare lungo questa strada: guai a noi se torniamo indietro. Io
sono dell'avviso che i corsi di intaglio debbano continuare e che
debbano essere migliorati sempre più.
L'Assessore ha detto che il numero dei visitatori negli stand
delle scuole è stato pari a quello degli anni passati. Ma è proprio
qui che manchiamo: proprio perché quest'anno è stata più numerosa
la partecipazione alla Fiera da parte della popolazione, questi
giovani hanno avuto minori visitatori. Se sono stati visti da
qualche persona in più, probabilmente è stato grazie alla loro
protesta. Penso che quella mattina, quando è passata la
Commissione, sia spiaciuto a tutti, autorità e cittadini, vedere
quel telo nero sopra i prodotti in esposizione ed in vendita.
Devo dare atto all'Assessore di essersi assunto tutte le
responsabilità, buone o cattive, fin dal momento della premiazione.
A volte gli Assessori accettano solo gli aspetti positivi e cercano
di scaricarsi quelli negativi. Bisogna dargliene atto e riconoscere
la sua onestà.
Non mi convince però il problema della piazza Emilio Chanoux,
cioè che l'Amministrazione comunale si sia rifiutata di dare alla
Regione la disponibilità della piazza per una manifestazione di
così grande rilevanza. Miei cari amministratori, a mio avviso,
dovete pensarci un po' sopra, perché il Comune di Aosta è
amministrato dai socialisti, dagli ADP, dall'Union Valdôtaine,
dalla DC e dai repubblicani, che sono tutti in maggioranza anche
qui alla Regione.
Nel rispetto dell'autonomia, bisogna riconoscere che piazza
Emilio Chanoux è di tutti i cittadini; è la piazza che in una
occasione del genere deve poter essere utilizzata, anche perché
questa manifestazione attira in Valle più gente di molte altre
manifestazioni fatte nel corso dell'anno.
L'Assessore ha detto che si impegna a migliorare l'esposizione
del 1990 ed a tenere in considerazione tutte queste osservazioni:
io mi auguro che sia così. E' vero che la Fiera di S. Orso non è la
fiera dei trattori, ma è anche un momento opportuno per far
conoscere i mezzi agricoli che possono operare nella nostra
Regione. E' scontato comunque che solo il 50% dei visitatori si è
recato ad esaminare ed osservare questi mezzi. Le persone
interessate, con le quali ho avuto modo di scambiare due parole,
erano tutte alterate, anche se non hanno potuto stendere un velo di
lutto sui loro mezzi, perché erano troppo grandi. Occorre tener
presente tuttavia che la Fiera di S. Orso è importante anche sotto
l'aspetto commerciale, perché porta soldi alla nostra Regione e ne
abbiamo bisogno.
La risposta dell'Assessore, quindi, mi ha soddisfatto solo per
tre quarti, nel senso che sono soddisfatto per la parte relativa
all'onestà ed all'impegno; mi auguro però che nel 1990 non si debba
presentare alcuna interpellanza in merito in Consiglio regionale,
perché ciò starà a significare che le cose procedono nel modo
migliore.
