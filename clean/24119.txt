Classificazione
UNIONE EUROPEA E RAPPORTI INTERNAZIONALI



Oggetto del Consiglio n. 3102 del 8 novembre 2007 - Resoconto
OGGETTO N. 3102/XII - Ritiro della mozione: "Impegno per
eventuali modifiche delle procedure per l'accesso ai fondi
europei".
Mozione
Preso atto delle osservazioni presentate dal Direttore
responsabile di ACLINVALLE, circa gli adempimenti burocratici
previsti dalle procedure riguardanti il ricorso ai FSE, che
penalizzano gli enti gestori di iniziative formative;
Constatato che anche altri enti formatori di ben più ampia
consistenza, quali l'Institut Agricole, segnalano il disagio per la
lentezza con cui cospicui crediti verso l'Amministrazione regionale
per progetti realizzati nell'ambito del FSE, vengono riconosciuti e
saldati;
Ritenuto che il ricorso ai FSE debba costituire una risorsa e
non un disvalore per gli enti di gestione della formazione;
il Consiglio regionale
Impegna
la Giunta e gli Assessori regionali competenti a:
1) verificare con le strutture amministrative se l'iter
burocratico previsto ed i tempi del pagamento dei FSE possa essere
rivisto alla luce delle osservazioni sopra indicate;
2) portare in Commissione competente le eventuali modifiche
alle attuali procedure, al fine di facilitare il ricorso ai Fondi
Europei, e di eliminare le disfunzioni evidenziate.
F.to: Squarzino Secondina - Venturella - Bortot
Si dà atto che dalle ore 19,26 riassume la presidenza il
Presidente Perron.
Presidente
- La parola alla Consigliera Squarzino
Secondina.
Squarzino (Arc-VA)
- Certo che è un piacere prendere la
parola dopo 2 giorni di dibattito così... comunque cambiamo
argomento se non altro. Lasciamo la neve e ci occupiamo invece
della formazione professionale. Qui va ricordato che in Valle
d'Aosta non abbiamo un sistema di formazione professionale
organizzato come avviene in molte altre Regioni, dove ci sono delle
scuole adatte, ci sono centri che si sono via via formati, noi
abbiamo un sistema di formazione tutto particolare, non dico
migliore o peggiore, ma particolare. È un sistema in cui la
formazione professionale è basata sul fatto che esistono singoli
enti gestori, che concorrono a realizzare bandi di attività
formative che l'Agenzia del lavoro in genere predispone sulla base
di una serie di richieste che esistono e che provengono sia dal
mondo dell'imprenditoria, sia dal mondo dei datori di lavoro che
dell'Amministrazione regionale. Questi progetti a cui concorrono i
vari enti gestori sono approvati secondo delle procedure molto
chiare e precise, procedure che sono individuate dalla
deliberazione di Giunta n. 1643/2004, dal titolo: "direttive per la
realizzazione di attività cofinanziate dal Fondo sociale
europeo".
I vari progetti messi a bando fanno capo ai diversi Assessorati,
oltre che all'Agenzia del lavoro; nel momento in cui c'è la
valutazione e il controllo delle diverse tappe dell'attività
formativa, si seguono le procedure indicate con la deliberazione
sopra menzionata, ma con alcuni limiti e, quando presento i limiti
e quando presento tale problematica, faccio riferimento ad un
promemoria inviato dalle ACLI in Valle a tutti i Consiglieri
regionali - che in questo modo hanno potuto prendere contezza di
tale problema -, dove sottolinea il Direttore responsabile che nel
momento della valutazione del controllo delle diverse tappe si
seguono le procedure individuate dalla deliberazione... si
registrano alcuni limiti nel seguire queste procedure. Ne ricordo
alcuni, non tantissimi; primo limite, c'è una preoccupazione di
regolamentare tutto, preoccupazione giusta di non lasciare il
minimo spazio ad abusi, ma questo porta a regolamentare anche le
cose più semplici pur nella sua genericità. Questo è un po'
l'assurdo: da un lato, vi sono indicazioni molto generiche;
dall'altro, vi è la volontà di regolamentare tutto. Ancora: c'è una
continua richiesta di chiarimenti rispetto all'interpretazione che
viene data alle diverse norme, per cui si ha l'impressione che ad
un certo punto l'interesse fondamentale per il procedimento diventa
l'obiettivo principale in sede di controllo, facendo perdere di
vista la finalità per cui erano stati stanziati i fondi, che è il
fine della formazione. Tutto questo insieme di procedure messe in
atto, il sistema articolato della formazione, infatti, è
finalizzato a produrre cambiamenti di comportamento nelle
competenze e nella professionalità dei soggetti a cui viene
indirizzato. Questa attenzione precipua alla procedura e ai
controlli ha come conseguenza che, per un minimo elemento, un
minimo fatto, si verificano dei tagli a volte anche molto pesanti
per quanto riguarda i fondi che vengono erogati.
Questo tipo di comportamento fa sì che viene messo in forse lo
stesso lavoro e la stessa esistenza di tali enti di formazione,
sono solo i grandi enti di formazione - come "Projet formation",
che, fra l'altro, vede al proprio interno "Finaosta" presente, le
forze imprenditoriali e sindacali per cui hanno la possibilità
effettivamente di avere anche grosse risorse economiche - che ce la
fanno, che resistono, mentre tutti gli altri incontrano una grande
difficoltà. Quando parliamo degli "altri", non parliamo solo di
piccoli enti di formazione; scorrendo la relazione sulla gestione
2006 de l'"Institut agricole" viene sottolineato come
"il
problema della liquidità è ulteriormente acuito dal cospicuo
ammontare dei crediti specie verso l'Amministrazione regionale per
progetti realizzati nell'ambito del Fondo sociale europeo"
, per
cui, pur non ponendo difficoltà di solvibilità, creano disagio per
la lentezza con cui vengono riconosciuti e saldati. Esiste dunque
una procedura sia di finanziamento di queste attività formative,
sia di rallentamento - a volte si impiega quasi un anno per il
controllo delle spese fatte! -, che impedisce di fatto agli enti di
formazione di poter avere in tempi ragionevoli i fondi di cui hanno
bisogno e che servono a finanziare quei progetti, per cui hanno
vinto il bando di concorso. Ricordo solo che si tratta di enti
accreditati, ossia enti che non sono enti qualunque, non è che
qualunque ente e qualunque Associazione possa partecipare ai bandi
di concorso, ma sono enti che hanno dimostrato di possedere i
requisiti richiesti per progettare, attivare, realizzare attività
di formazione; quindi hanno superato un esame severo con cui si
verifica se questi enti hanno i requisiti per fare gli enti di
formazione.
Ad un certo punto questi enti di formazione sono sottoposti a
controlli così severi e così lunghi, per cui ci si chiede se in
alcuni casi le spese per i controlli non siano superiori di gran
lunga agli stessi fondi stanziati per i progetti. Vi sono alcuni
esempi che vengono portati nella documentazione predisposta
dall'ACLI in Valle; vi sono alcune incongruenze che sollevano dubbi
sulle modalità con cui si procede. Nel controllo si arriva a
chiedere il diario di ogni telefonata e di ogni ora impiegata, ma
non sono rimborsate tutte le ore dedicate alla continua
trasmissione dei documenti per gli interminabili controlli. In sede
di rendicontazione, quando ormai è stato svolto il progetto, si
chiedono delle prove e della documentazione per quanto riguarda la
progettazione che è stata approvata. Per quanto riguarda le spese
minute, le norme delle deliberazioni sono tarate sui grandi
progetti per cui ci sono grandi enti che hanno risorse per farvi
fronte: è chiaro che, se il materiale consiste in grossi macchinari
o cose del genere, devo sapere esattamente se ho comprato o
affittato un computer a testa per ogni corsista; ma quando il
materiale consiste in fili elettrici o in matite e si ha il
coraggio di dire che, dato che i corsisti sono 25, non si può
mettere come spesa la spesa di una scatola di matite perché ne
contiene 30... Addirittura si dice che in un progetto in carcere è
stata contestata una fattura di fili elettrici, destinati agli
allievi per le lezioni di elettricità, perché sulla fattura
mancavano le firme degli alunni che certificassero la ricevuta del
proprio pezzo di filo. Ancora: si chiedono per spese di 10 euro
almeno 3 preventivi! Vi sono alcuni meccanismi pensati per grossi
progetti di formazione, che male si adattano a progetti formativi
gestiti da piccoli enti di formazione. Ci si chiede se non sarebbe
utile ripensare un poco con le strutture amministrative l'iter
burocratico previsto, i tempi dei pagamenti per verificare se le
osservazioni evidenziate in questo documento - ma sono osservazioni
che anche altri hanno fatto più volte - non riescono a trovare una
risposta in modifiche della procedura. Si chiede anche
eventualmente di portare in Commissione competente le eventuali
modifiche alle procedure, in modo che vi sia una definizione di
comportamenti tali per cui anche i piccoli enti di formazione - non
solo i grandi - possano vivere e lavorare. Può anche darsi che la
Regione individui nel "Projet formation" il suo centro
importantissimo di formazione, per cui tutto viene assorbito e
gestito da questo, ma mi sembra che, discutendo la legge n. 7/2003,
quando abbiamo parlato degli enti di formazione, si sia detto che è
importante garantire anche la presenza di altri enti di formazione,
saranno piccoli, ma sono in grado di essere attenti a piccole
realtà territoriali o sociali, le cui esigenze i grandi enti di
formazione non riescono a cogliere.
La nostra mozione - mi rivolgo soprattutto ai Consiglieri - ha
la finalità di dire: c'è una procedura che forse è troppo
farraginosa, che forse nel tentativo di individuare tutto penalizza
i piccoli enti di formazione, perché non ci fermiamo un momento e
chiediamo di rivedere questa procedura? Parliamone, confrontiamoci
con i piccoli enti di formazione per vedere se non è possibile
adeguare con maggiore flessibilità questa procedura alle singole
esigenze, altrimenti finisce che le spese per il controllo di corsi
di 3-4.000 euro vengono ad essere quasi il 50% delle spese per il
corso! Questo ha senso? C'è veramente qualcosa che non funziona e,
se vediamo le spese di controllo e calcoliamo non solo quanto
paghiamo questa ditta che fa i controlli per gli Assessorati, ma
controlliamo il lavoro dei singoli funzionari che telefonano,
scrivono, leggono, prendono gli appunti, fanno un richiamo e
aggiungono documenti a documenti, vediamo che aggiungiamo un lavoro
per molti aspetti inutile rispetto alla finalità della formazione.
Volevamo con questa mozione dare voce a coloro che questi problemi
vivono e che ci hanno segnalati, perché voglio ricordare che tutti
i colleghi hanno ricevuto tale lettera con la segnalazione di
queste problematiche.
Président
- La parole au Président de la Région,
Caveri.
Caveri (UV)
- Senta, collega, ho una risposta burocratica
assai noiosa di alcune pagine; tenendo conto delle circostanze,
vorrei invece darle una risposta breve, chiedendole di ritirare la
mozione ed impegnandomi a venire in Commissione tra qualche
settimana, perché stiamo aspettando gli esiti conclusivi
dell'approvazione che c'è già stata, ma attendiamo una
documentazione sul periodo di programmazione 2007-2013 per il POR,
perché, come dicono i Napoletani, almeno per adesso "scurdammoce o'
passato", ossia con le attuali norme applicative che lei e De
Vecchi criticate... ho incontrato l'amico De Vecchi che mi ha
spiegato quanto ha scritto nella nota, devo dirle che la questione
è talmente articolata da non consentirmi nella sintesi necessaria
qui in aula di poterle dare tutte le risposte soddisfacenti, ma
vorrei, se lei è d'accordo a rinviare un approfondimento in
Commissione, dirle qualcosa. Qui ci troviamo di fronte a 2 esigenze
diverse e poco conta che l'ente di formazione sia piccolo o grande,
anche "Projet formation", che è un grande ente di formazione, o la
Fondazione per il turismo devono sempre più operare sul mercato. I
bandi, nel periodo attuale e soprattutto nel prossimo, di
programmazione saranno sempre più liberi sul mercato, che
prevedranno una competitività, quindi, da questo punto di vista, è
vero che non ci saranno più riserve o situazioni privilegiate.
Per l'UE che il fondo della FSE sia di 1.000 euro o di 1 milione
di euro poco cambia. Malgrado le molte promesse che nel tempo ci
sono state di semplificazione, io stesso, quando sono stato al
Parlamento europeo nelle vesti di Presidente della Commissione che
si occupava dei fondi comunitari e della politica regionale, ho più
volte sollecitato i Commissari a trovare delle soluzioni di
semplificazione, ma alla semplificazione si contrappone un grande
timore dell'UE: quello che i fondi possano andare sprecati ed è la
ragione per cui la normativa comunitaria e le circolari
ministeriali in materia sono grosso modo quello che a suo tempo è
stato scritto nelle direttive regionali. Sono d'accordo con lei che
talvolta quello che fa arrabbiare legittimamente gli enti formativi
è la difformità di comportamenti e una serie di misure che talvolta
paiono essere astruse, che diventano - adesso le dirò un paradosso
- difficili non perché c'è troppa regolamentazione, ma perché la
regolamentazione non è così puntuale da consentire all'ente
formatore di comportarsi, rispetto ad alcune tipologie di casi, in
maniera adeguata. L'ente formatore che sa che nel distribuire 30
biro deve far firmare una ricevuta ai 28 partecipanti perché le 2
biro residue non vengono pagate, o se, come previsto, nel momento
in cui distribuisco del filo elettrico in carcere devo avere la
firma dei partecipanti al corso che prendono questo filo... è
assurdo e me ne rendo conto, ma queste sono procedure rispetto alle
quali... sì, se sono analfabeti, mettono una croce o una x...
allora queste sono cose di buon senso rispetto alle quali in tale
periodo di programmazione non possiamo far più niente.
Quale novità emergerà nel periodo di programmazione nuovo? Oggi
abbiamo diversi Assessorati che si occupano del controllo della
rendicontazione: l'Assessorato della pubblica istruzione,
l'Assessorato della sanità, l'Assessorato dell'agricoltura, i
Trasporti, l'Agenzia del lavoro che fa dei controlli propri, ha
vinto l'appalto una grande società che si chiama "Selene", che
opera anch'essa con dei controlli, è del tutto evidente che questa
situazione non può andare avanti e non è un caso che abbiamo
concordato con le Autorità comunitarie sull'idea di avere un unico
ente di controllo di primo e secondo grado. Il secondo grado è
generalmente assicurato dall'Assessorato del bilancio, ma è un
controllo molto professionale, che non crea delle differenze e non
vi sono personalismi, mentre nel primo grado, a seconda del
carattere, del piglio, della caratterialità, ci troviamo di fronte
per gli enti formatori a delle richieste: "mi devi fare le
telefonate una ad una", "come mai sei andato a fare quel viaggio
non c'era la lettera di impegno...", insomma ci troviamo di fronte
a delle richieste talvolta cervellotiche. È chiaro che, malgrado il
declinarsi oggi dei pagamenti, che consentono il 40% di anticipo
erogato alla stipula della convenzione, il secondo acconto pari ad
un ulteriore 40% e il 20% a titolo di saldo finale, talvolta magari
in piccoli progetti come è capitato alle ACLI, su un progetto di
50.000 ti saltano 10.000 e non è una roba indifferente! Lei ha
ragione che, a seconda delle economie di scala, se uno fa un
progetto molto grande e ha le "spalle larghe", si trova in una
situazione di minore difficoltà. L'impegno che abbiamo assunto con
le Autorità comunitarie è di unificare, in modo che vi sia una
capacità nell'interlocuzione fra le parti in cui ci si conosce, si
consente anche nel corso del declinare del programma... perché lei
avrà letto che un'altra delle lamentazioni di De Vecchi è quella
che, a fronte di una richiesta di informazioni nel corso
dell'esplicitazione del progetto, non vengono date delle
informazioni precise per cui i soldi vengono scalati agli enti di
formazione, che si trovano quindi in affanno.
Non abbiamo stasera il tempo di declinare l'insieme delle
problematiche, siamo alla vigilia dell'inizio del nuovo periodo di
programmazione, abbiamo più di 80 milioni di euro da spendere nel
FSE, il FSE "cambia pelle", in alcuni settori si potrà intervenire
e in altri no, insomma è una "enveloppe" molto interessante,
dobbiamo fare in modo che i nostri enti di formazione siano posti
di fronte alla realtà dei controlli non in maniera asfissiante, pur
nel rispetto della massima legalità e trasparenza amministrativa -
su cui credo concordiamo entrambi -, per queste ragioni le chiedo
di ritirare la mozione e prendo l'impegno, se possibile, direi
all'inizio del mese di gennaio, quando avremo chiaro il quadro, di
venire a riferire su processi di razionalizzazione e di miglior
rapporto fra le parti, sapendo che nel frattempo incontrerò gli
enti formatori per approfondire ulteriormente le tematiche che lei
ha sollevato con la mozione.
Presidente
- La parola alla Consigliera Squarzino
Secondina.
Squarzino (Arc-VA)
- Tutta una serie di problemi che il
Presidente Caveri ha ricordato alcuni li avevo presentati nella mia
presentazione, altri li avevo sottaciuti perché, tenendo conto
dell'ora, mi interessava dare solo un "input" politico chiaro.
Credo che vi siano queste esigenze di spendere bene i soldi.
Rispetto a tali esigenze, vorrei ricordare che non è sufficiente il
controllo, ossia è vero che bisogna spendere bene i soldi, ma con
tutti i controlli che vi sono stati - non parliamo qui nella nostra
Regione, ma pensiamo in altre Regioni - i soldi non sono stati
spesi bene, ma anche qui da noi il collega Bortot ripresenta in
modo ciclico la problematica del chiedere: ma a cosa serve la
formazione? Come spendiamo questi soldi? Qui il controllo andrebbe
fatto sulle ricadute di questi corsi, non sul fatto di aver
documentato 25 matite una ad una e non la scatola intera, che era
di 30! Tra l'altro, non ho la fattura di 25 matite, ho la fattura
di 30 e cosa devo fare? Devo fare il calcolo per ogni fattura per
il numero delle matite o per il numero dei fogli...? Vi è un
controllo sull'efficacia e sulla ricaduta di questi corsi, perché,
se il FSE viene utilizzato per l'"Institut agricole", per
l'Istituto di formazione turistica, ossia per questi grossi enti,
per i corsi superiori della scuola media superiore, è chiaro che lì
c'è un progetto chiaro e si sa cosa si vuole raggiungere, ma in
molti altri casi purtroppo non è così. Chiedo quindi al Presidente
che, quando si mette mano al nuovo POR, ci si interroghi sulla
ricaduta perché avere 80 milioni di euro da spendere nella
formazione e non predisporre anche degli strumenti per valutare la
ricaduta sull'attività lavorativa, sul tessuto economico sociale
credo sia anche un non programmare bene un utilizzo efficace delle
risorse che abbiamo. Detto questo, ho capito che la mozione non
sarebbe approvata e a noi non interessa che questa mozione rimanga
lì, ma interessa che il problema sia posto. Ricordo che già un anno
fa avevo posto tale problema, ma nulla è successo, spero che questa
volta succeda qualcosa, quindi accogliamo l'impegno del Presidente
di fare tale lavoro di verifica puntuale con gli enti
formatori.
Vorrei poi tornare su una questione, finché non ci sarà una
delega particolare da parte della Giunta a qualcuno che si occupi
di questo settore...
Caveri
(fuori microfono)
- ... c'è l'Agenzia del
lavoro?
Squarzino (Arc-VA)
- ... no, l'Agenzia del lavoro non ha
queste competenze politiche. È vero che c'è l'Agenzia del lavoro,
ma bisogna sempre che vi sia qualcuno che presenti i problemi
all'ultimo momento? Non c'è nessuno che si ponga politicamente il
problema di fare tale raccordo? Era questo che volevo dire, perché
l'Agenzia del lavoro sa benissimo che vi sono tali difficoltà, ma
non è in grado politicamente di rispondere. Mi ricordava adesso il
collega Salzone che il collega Viérin Marco si deve occupare di
questo argomento, forse non ha avuto abbastanza tempo, quindi
speriamo che in Commissione venga a riferire non solo il Presidente
Caveri, ma anche il delegato del lavoro Viérin Marco. Ritiriamo la
nostra mozione.
Il Consiglio prende atto.
