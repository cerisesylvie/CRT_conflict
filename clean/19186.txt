Classificazione
TURISMO E INDUSTRIA ALBERGHIERA


Resoconto integrale del dibattito dell'aula
Oggetto del Consiglio n. 2333 del 3 dicembre 2001 - Resoconto
OGGETTO N. 2333/XI Potenziamento e innovazione
dell’offerta turistica della Valle
d’Aosta. (Interpellanza)
Interpellanza Premesso:
- che nel corso dell’assemblea nazionale di
Unionturismo, svoltasi a Saint-Vincent il 14 novembre scorso, è
stato presentato il Rapporto Turismo 2001 realizzato
dall’ACI e dal CENSIS;
- che tale rapporto analizza l’offerta dei vari
distretti turistici italiani e le strategie di leadership
settoriale;
- che, nell’articolazione della mappa del turismo
italiano, la Valle d’Aosta è stata inserita tra i
"distretti montani", aggregati territoriali che fanno della
montagna la loro prevalente identità;
- che tra i distretti montani si pone in evidenza per indice di
terziarizzazione quello lombardo di Bormio e Livigno, seguito da
quello trentino che fa perno su San Candido e Sesto, al terzo posto
quello piemontese di Crodo e Formazza, al quarto e al quinto due
distretti trentini con le località forti rispettivamente di
Ortisei, Castelrotto e Bressanone, Santa Cristina;
- che i due distretti valdostani individuati, rispettivamente
composti da 28 e da 45 comuni, denotano scarsi indici di ospitalità
alberghiera e di ristorazione nonché un esiguo rapporto tra
presenze turistiche e popolazione residente;
tutto ciò premesso, i sottoscritti Consiglieri regionali
Interpellano
l’Assessore delegato per sapere:
1) se non ritiene che i giudizi conseguiti dalla Valle
d’Aosta siano piuttosto scadenti e comunque
inferiori alle potenzialità che può esprimere una regione a
vocazione montana e turistica come la nostra;
2) quali considerazioni esprime relativamente al fatto che la
Valle d’Aosta non venga segnalata - nel Rapporto di
cui in premessa - per una vocazione artistico-culturale, nonostante
vanti un patrimonio in tal senso di tutto rispetto;
3) se non ritiene che tali "risultati" derivino anche
dall’assenza di precise strategie di indirizzo e di
programmazione in materia turistica da parte
dell’Assessorato da lui guidato;
4) quali suggerimenti e/o indicazioni crede di potere trarre dal
convegno "Le giornate di Saint-Vincent sul turismo" per potenziare
e innovare l’offerta turistica valdostana.
F.to: Tibaldi - Frassy - Lattanzi
Président
La parole au Conseiller Tibaldi.
Tibaldi (FI)
Ha offerto lo spunto per questa
interpellanza un rapporto dell'ACI-CENSIS, presentato recentemente
a Saint-Vincent in occasione dell’assemblea
nazionale di Unionturismo, un’assemblea che si è
svolta a margine di quel grandioso convegno che è stato promosso
dall’Assessorato regionale sul tema "Le giornate di
Saint-Vincent sul turismo". Il rapporto del CENSIS, dal titolo
"Rapporto Turismo 2001", analizza l’offerta dei vari
distretti turistici italiani classificandoli secondo diverse
tipologie e individua l’efficacia delle strategie di
leadership settoriale, così dice questo rapporto.
La classificazione comprende i distretti a vocazione marina, i
distretti a vocazione turistico-culturale, i distretti a vocazione
montana, e così via, e naturalmente fa anche un'analisi di quelli
che sono i parametri dell’offerta sulla base di
indici valutati analiticamente da esperti. La Valle
d’Aosta viene naturalmente classificata fra i
distretti montani e, per distretti montani, secondo quanto si
evince dal documento, si intendono gli aggregati territoriali che
fanno della montagna la loro prevalente identità.
I comuni censiti sono tutti a vocazione turistica, montana
naturalmente, e quindi la Valle d’Aosta rientra, da
un punto di vista di classificazione territoriale, in una regione
notoriamente turistica.
Se si sfogliano le pagine di questo interessante rapporto si
evince però che la qualità dell’offerta globale
valdostana non brilla, anzi è piuttosto sbiadita e le valutazioni
che sono state date alla Valle d’Aosta, suddivisa in
due distretti, rispettivamente di 28 e di 45 comuni, sono piuttosto
scadenti. Anzi, per utilizzare la valutazione che viene scritta nel
percorso metodologico dello stesso rapporto, espressa con una scala
nominale che va dalla lettera A, eccellente, alla lettera D,
scarsa, la Valle d’Aosta nei singoli parametri
valutati ha conseguito solamente D e C, cioè valutazioni scarse o
quasi scarse. Tutto ciò in riferimento ai due distretti che citavo
prima, rispettivamente di 28 e di 45 comuni. Viene escluso solo il
capoluogo di regione.
In particolare vediamo che per quanto riguarda
l’indice di terziarizzazione, i distretti tipo
quello lombardo di Bormio e Livigno, come abbiamo scritto in
premessa dell'interpellanza, o quello trentino che fa perno su San
Candido e Sesto, sono davanti alla Valle d’Aosta; al
terzo posto abbiamo quello piemontese di Crodo e Formazza, al
quarto e al quinto due distretti trentini con le località forti
rispettivamente di Ortisei, Castelrotto e Bressanone, e Santa
Cristina. La fotografia che scaturisce della Valle
d’Aosta turistica non è quindi particolarmente
qualificante: ecco perché abbiamo posto
all’Assessore alcune domande.
La prima, se non ritiene anche lui che questi giudizi espressi
nel "Rapporto Turismo 2001", realizzato
dall’ACI-CENSIS, siano piuttosto scadenti e comunque
inferiori alle potenzialità che può esprimere una regione a
vocazione montana e turistica come la nostra. Quali considerazioni
poi si sente di esprimere relativamente al fatto che la nostra
regione non figuri nei distretti a vocazione artistico-culturale:
sappiamo che le bellezze artistiche e culturali della Valle
d’Aosta sono di notevole pregio, in particolare
Aosta è città romana.
Inoltre abbiamo una settantina di castelli medioevali, fra cui
alcuni di particolare prestigio e in ottime condizioni; abbiamo dei
reperti archeologici che sono in via di valorizzazione in
Saint-Martin de Corléans, oltre che una storia e un patrimonio
culturale che ci permetterebbero di annoverare la nostra regione
fra i distretti turistici che possono vantare un'offerta
indubbiamente superiore ad altri distretti analoghi presenti in
altre regioni.
Vogliamo sapere se non ritiene che tali risultati derivino anche
dall’assenza di precise strategie di indirizzo e di
programmazione in materia turistica da parte del suo
Assessorato.
Abbiamo più volte sottolineato che gli interventi, sia per
quanto riguarda l’entità finanziaria, sia per quanto
riguarda la molteplicità di iniziative sono cospicui, ma che il
loro ritorno tarda ad arrivare. Sappiamo che l'individuazione degli
strumenti di promozione arriva con ritardo e che si programma la
stagione in corso nel momento in cui dovrebbe essere già
programmata o programmabile quella successiva, che ci sono
strategie di marketing che sono piuttosto approssimative e tutto
questo ci fa capire che la programmazione turistica non ha quel
livello di efficienza ed efficacia che meriterebbe una regione come
la nostra.
Penso che il convegno abbia peraltro dato alcune indicazioni
utili, e qui mi riallaccio alla quarta domanda, perché
c’erano delle personalità del settore di tutto
rispetto oltre a personaggi del mondo dello spettacolo. Di
conseguenza, penso che l’Assessore e gli organi
competenti del suo Assessorato possano aver tratto qualche spunto
idoneo a rilanciare la promozione turistica in Valle
d’Aosta. D’altronde queste due
giornate di Saint-Vincent sul turismo hanno comportato un
investimento di 140 milioni e non è poca cosa.
Una delle note di rammarico è che purtroppo tale iniziativa è
stata effettuata in coincidenza con una riunione del Consiglio
regionale, e molti consiglieri, fra i quali il sottoscritto, non
hanno potuto partecipare perché c’era questa
concomitanza. Peraltro, e ringrazio il Presidente della IV
Commissione, è stato opportunamente segnalato allo stesso
Assessore, ma anche al Presidente del Consiglio, che iniziative di
questa levatura non devono coincidere con le riunioni del Consiglio
regionale, altrimenti anche persone come noi che si devono occupare
per dovere istituzionale di un settore come quello turistico, sono
escluse in quanto il mandato consiliare li assorbe. Questa è
comunque una divagazione che è già stata risolta dal Presidente
della IV Commissione per quanto ci riguarda.
Mi soffermerei invece sulle domande poste dall'interpellanza e
sulle quali sarà interessante sentire la risposta
dell’Assessore. Non è la prima volta che un rapporto
fotografa la Valle d’Aosta come una regione che, pur
essendo a vocazione turistica, non è in grado di offrire
qualitativamente un prodotto o un servizio
all’altezza delle esigenze moderne del mercato.
Ricordo solo all’Assessore, ma penso che se lo
ricorderà di suo, che già l’analisi effettuata dalla
CISET, dall'Università Ca' Foscari di Venezia, disegnò una Valle
d’Aosta disertata da diverse categorie di utenti, in
particolare dai giovani, e di una Valle d’Aosta che
stenta a fidelizzare la propria clientela. Questi sono due degli
aspetti che mi sono rimasti maggiormente impressi. Sulla base di
queste informazioni e sulla base di quanto scritto e domandato
nell'interpellanza, attendiamo le risposte
dell’Assessore.
Président
La parole à l’Assesseur au
tourisme, aux sports, au commerce et aux transports, Lavoyer.
Lavoyer (SA)
Penso che questa interpellanza, per come è
stata posta, meriti una risposta piuttosto approfondita. Ho
l’impressione che - a questo proposito conosco
l’abilità del Consigliere Tibaldi - si parta sempre
dalle premesse di un certo tipo su una ricerca, in questo caso, su
un'impostazione, su un lavoro, ma senza analizzare bene quali sono
stati i contenuti, gli indici, per trarre delle conclusioni
assolute che in questo caso non sono corrispondenti alla realtà. I
casi sono due: o l’interpellanza nasce da un
suggeritore, che ha suggerito male, che non ha ascoltato bene la
relazione che è stata presentata, oppure, se è un lettore, mi
dispiace dire che parte da premesse sbagliate;
d’altro canto può darsi che la lettura, trattandosi
di un tomo piuttosto consistente, sia stata piuttosto
approssimativa.
Per non essere superficiale e per rispondere compiutamente
all'interpellanza, penso che si debba leggere tutto il rapporto
ACI-CENSIS, cercando di capire che esso è nato come contributo a
quanto sancito dalla legge di riforma n. 135/2001, che prevede
l'istituzione dei distretti turistici e dei sistemi turistici
locali omogenei o integrati, comprendenti ambiti territoriali
appartenenti anche a regioni diverse. Questo rapporto vede, nella
futura ipotetica istituzione dei distretti turistici,
un'opportunità importante per istituzioni, per operatori del
settore e per gli automobilisti: qui occorre fare subito chiarezza,
perché se il rapporto ACI-CENSIS ha messo a fuoco tutto lo scenario
turistico italiano in funzione dell’obiettivo volto
ad individuare i distretti innovando l’offerta, si
dimentica tuttavia un fatto essenziale, e cioè che tutte le regioni
a statuto speciale sono escluse dalla legge n. 135 e pertanto sono
estranee alla formazione dei distretti.
Questo è il primo grande presupposto di approccio culturale alla
ricerca. Come tutti sanno, inoltre, il nuovo Governo della
Repubblica non accetta l’impianto della legge n.
135, varata dal "Governo Amato", quindi non si hanno ancora le
famose "linee guida" previste dall’articolo 2 della
stessa legge; pertanto, la legge 135 è priva di regolamentazione.
Non solo il rapporto ACI-CENSIS ha quindi un obiettivo, pure
apprezzabile, collocato in un'ottica diversa
dall’ordinamento giuridico esistente, la legge n.
135, ma lo stesso ordinamento appare appiedato perché privo di
regolamento di attuazione. Questo per rispondere alle premesse
dell'interpellanza.
Ciò che però colpisce di più dal punto di vista tecnico è il
quarto paragrafo dell'interpellanza, là dove si dice
" che i due
distretti valdostani individuati, rispettivamente composti da 28 e
45 comuni denotano scarsi indici di ospitalità alberghiera e di
ristorazione, nonché un esiguo rapporto fra presenze turistiche e
popolazione residente;".
Qui torna quel richiamo precedente, là
dove suggerivo una lettura completa del rapporto ACI-CENSIS;
infatti è bene precisare che i parametri usati per individuare gli
indicatori seguono la metodologia che è descritta alla pagina 146
del rapporto, che prevede l’utilizzo di queste
fonti: ACI, località di interesse storico-ambientale, poi tornerò
dopo sull’aspetto dello "storico-ambientale" perché
prima l’interpellante dice che hanno escluso il
capoluogo, e tutti sappiamo che la grande ricchezza degli aspetti
storici e culturali è concentrata nel capoluogo di Aosta?
(interruzione del Consigliere Tibaldi, fuori
microfono)
? continuando la lettura del rapporto: ADN Kronos, dati
quantitativi, musei per tipologia; Città del vino: individuazione
comuni aderenti all'Associazione Città del vino; Divin Web, Scuole
sub (ripeto: in Valle d’Aosta, scuole sub),
Federazione Golf, dati quantitativi, numero di impianti e di buche;
Gambero Rosso, dati qualitativi, numero di osterie e trattorie e
numero di forchette, nome di alberghi per numero di chiavi e numero
di aziende vinicole; Guida Michelin, dati qualitativi, ristoranti
per numero di forchette e alberghi per qualità offerta; Guida
Veronelli, dati qualitativi; ISTAT, dati quantitativi, presenze
turistiche, alberghi, posti letto, e questo mi sembra sia un dato
significativo; Legambiente, qualità delle coste; Ministero lavori
pubblici, dati qualitativi, individuazione comuni costieri e comuni
montani; Pasmania, sito Internet, dati quantitativi, impianti di
divertimento, e poi Touring Club, eccetera.
Bisogna quindi andare a capire che tipi di parametri sono stati
usati per una regione alla quale questo tipo di problematica non
interessa assolutamente, perché i distretti turistici, che
rientrano nella legge n. 135, non hanno nulla a che vedere con le
regioni a statuto speciale, è comprensibile che se queste sono
fonti per la misurazione e per le conclusioni, non si possono
considerare per la Valle d’Aosta delle conclusioni
attendibili. Chiunque di noi capisce che se tutta la Valle
d’Aosta può essere giustamente a vocazione
turistica, non può aggregare turisticamente il Comune di Oyace con
Cervinia, Valtournenche o Gressoney o Cogne; non si possono
aggregare Comuni di valenze diverse come quelli di Lillianes o di
Pontboset, senza nulla togliere dal punto di vista turistico a
queste località, con Saint-Vincent ad esempio!
Ma vi è di più. A quanto sembra gli interpellanti hanno
dimenticato una cosa importante. Sempre nell’analisi
della proposta dell’ACI-CENSIS sono esclusi per
principio i capoluoghi di regione, motivo per il quale il maggior
giacimento di beni culturali della Valle d’Aosta non
viene menzionato; quindi, di fatto, sparisce il distretto
artistico-culturale, nonostante, come dicono gli interpellanti, la
Valle d’Aosta vanti un patrimonio di tutto rispetto,
ed è un patrimonio che noi da anni stiamo cercando di valorizzare.
Se si guarda, infatti, la pagina 138 del dossier, vengono enucleati
i distretti 53 e 55, rispettivamente di 28 e di 45 comuni, escluso
quello di Aosta, perché secondo il rapporto tutti i capoluoghi di
regione sono esclusi dalla valutazione. Allora, caro Consigliere
Tibaldi, bisogna essere più precisi e più corretti nelle cose,
perché se si parte da un'analisi dove si enucleano di fatto tutte
le potenzialità dei beni storici e culturali della nostra regione,
e poi si traggono delle conclusioni per dire che siamo assenti su
questo versante, mi pare che la premessa non sia molto corretta per
giungere a quelle conclusioni. Il rapporto prende in considerazione
anche ulteriori comuni aventi vocazione attrattiva, o pretesto
turistico, salendo da 2841 a circa 3123 comuni, che pur
rappresentando il 38 percento dei comuni italiani, sono pur sempre
3123 su un totale di 8100!
In questo rapporto, si veda anche pagina 37: i comuni a
vocazione turistica della Valle d’Aosta sono 73 ed
Aosta a parte, città d’arte per eccellenza con oltre
500.000 presenze all’anno negli ultimi sei anni e 29
alberghi. Non è campionata la città, per non distorcere i
risultati, come non sono campionate Roma, Venezia, tanto per fare
un esempio! Un terzo della popolazione valdostana, un terzo della
potenzialità turistica soprattutto in un settore, in questa ricerca
non è presente, e allora come si fa a dire che come regione siamo
scadenti dal punto di vista della presenza e della valorizzazione
di questi beni?
Veniamo alla presenze?
(interruzione del Consigliere Tibaldi, fuori
microfono)
? ma il rapporto bisogna leggerlo, bisogna partire dalle
presenze e bisogna sottolineare quali sono i criteri su cui si basa
la ricerca e quali sono le finalità della ricerca! Venendo alle
presenze, il confronto per quanto riguarda le presenze avviene solo
fra i distretti a vocazione montana, quindi prende in
considerazione il sottosistema turistico delle Dolomiti, del
Trentino e dell’Appennino, per cui non viene
proiettato un dato su scala assoluta, ma proporzionato ai dati del
sottosistema montano. La mancata congestione di presenze non è
dunque un punto di debolezza, bensì un elemento di forza, il
rapporto CENSIS vuole essere un processo di analisi per comprendere
i fenomeni e non una valutazione: ad esempio, è emerso il dato che
la vocazione prevalente per quanto riguarda la Valle
d’Aosta è quella montana.
Come sapete, il sistema Italia ha registrato nel 2000
332.358.000 presenze e 79.128.000 arrivi con un incremento di circa
+6,5 percento negli arrivi e +7,8 percento nelle presenze. In
questo contesto la Valle d’Aosta - e qui correggiamo
il dato CENSIS con quello ufficiale ISTAT - ha registrato nel 2000
3.207.000 presenze, rimanendo stabile rispetto
all’anno precedente, mentre regioni come la
Lombardia hanno perso il 5,4, la Provincia di Trento lo 0,2 e la
Liguria il 2,7. Occorre fare confronti omogenei, Tibaldi, per poter
trarre delle conclusioni! Se pensate che la popolazione residente
indicata nel rapporto ACI-CENSIS a pagina 137 in 79.724 unità è
invece di oltre 122.000 e si opera una suddivisione fra le presenze
alberghiere e la popolazione residente, si potrà constatare che il
rapporto fra popolazione residente e presenze turistiche è
impressionante, non per la sua esiguità, bensì per la sua
eccezionale misura di grandezza.
Concludo rispondendo alle domande della interpellanza. La mappa
dettagliata dei distretti turistici con queste valutazioni e
distribuzioni in termini di "rating", cioè di storia, di
valutazioni, di ordini, di classifiche, e di "ranking", cioè di
posizione pura e semplice nella classifica, parte da indicatori
quantitativi e qualitativi del tutto insufficienti ed espressi con
una costruzione di indici fatta su scala nazionale per una finalità
ben precisa, che non riguarda la Valle d’Aosta,
Regione a statuto speciale. Essa assume una valenza molto relativa
anche perché propone distretti montani a vocazione turistica, che
comunque non possono essere aggregati con una semplificazione come
quella che citavo prima, unendo un comune come quello di Hône o di
Bard, con Cogne o Courmayeur.
Stiamo attenti poi a non ingigantire questo rapporto, che pure
contiene elementi apprezzabili, perché si tratta di un primo passo
di un progetto di analisi e di proposte che non è certo attendibile
e preciso, come possono essere i dati ufficiali
dell’ISTAT, che spesso sono anch’essi
provvisori. Il rapporto dunque non presenta i risultati di
strategie di indirizzo o di programmazione, ma si limita a proporre
una valutazione di eventuali futuri distretti sulla base di fonti e
di pubblicazioni, sulle quali la campagna promozionale della
Regione non si è esercitata negli ultimi venti anni. I veri
risultati sono invece quelli che vi ho citato nelle presenze
turistiche della nostra regione, che già quest’anno
presentano un sicuro incremento apprezzabile intorno al 3-4
percento di maggiori presenze, che per l’anno in
corso, malgrado il tunnel, la ferrovia, l’alluvione,
ci hanno posto in parità, mentre talune regioni leader che vi ho
menzionato prima hanno manifestato flessioni anche importanti e in
alcuni casi impreviste. Ho qui i dati ISTAT, che naturalmente sono
a disposizione del Consigliere.
Riguardo all’ultimo punto, sui suggerimenti e
sulle indicazioni che si possono trarre dal convegno di
Saint-Vincent, vorrei dire che tutte le leggi che il Consiglio
regionale ha approvato sono la prova di una consapevolezza
dell'importanza del turismo nella nostra regione. Stiamo attuando
un programma di governo e credo che i risultati siano confortanti,
anche se è evidente che tutti vorremmo prendere la scorciatoia e
raggiungere subito il massimo. Aggiungo anche che la comunità
valdostana sta raggiungendo negli ultimi anni una consapevolezza
interna, vorrei dire comune per comune, sul ruolo del turismo come
elemento di sviluppo della comunità locale. Questo per introdurre,
in conclusione, due importanti sottolineature che si evincono dal
documento e che forse sono sfuggite ad uno sguardo non attento. Un
basso rapporto presenze-residenti non significa affatto che la
regione in questione stenti dal punto di vista turistico; forse
significa che genera una politica compatibile con
l’ambiente, con flussi di mobilità e
quant’altro. La forza del turismo, 38 percento del
PIL regionale, viene da sola a conferma dell'importanza del
settore, senza che sia significativo il rapporto fra presenze e
abitanti.
Se vi è un ritardo, come si può eventualmente sostenere, nella
montagna turistica della Valle d’Aosta, ritengo che
anche questo possa essere un fattore premiante per lanciare nei
prossimi anni la forte identità di una montagna più silenziosa, che
porta avanti uno sviluppo soft, ragionato, con meno macchine.
Teniamo conto che tale rapporto è finalizzato
all’ACI, a quelli che viaggiano e che cercano sulle
guide i ristoranti, e non a quelli che vanno a scoprire la cultura
e la specificità locale di una regione, e quindi bisogna capire
qual è il taglio della ricerca! La montagna che vogliamo sviluppare
è una montagna di forti identità, che porti avanti uno sviluppo
consono alle proprie forze, che non prenda insegnamenti da quella
che può essere definita la montagna chiassosa o costruita senza una
propria identità.
Le potenzialità della Valle dal punto di vista turistico sono
interessanti, il rapporto parla della nostra regione come della
regione con il tasso più alto di comuni a vocazione turistica, pari
al 98 percento, ma questo non è stato sottolineato, e credo anch'io
al di sopra di ciò che fino ad oggi il "prodotto Valle
d’Aosta" ha saputo e potuto esprimersi, ma soltanto
con la consapevolezza di tutti, enti pubblici e privati, addetti
alla promozione così come esperti di vendita, preposti
all'accoglienza. Perché quando si parla di fedelizzazione questo è
un aspetto molto importante, ma non è un compito che va
esclusivamente addebitato all’azione del Governo
regionale; penso che proprio l’aspetto
dell'accoglienza, che è una delle debolezze individuate dalla Ca'
Foscari, sia l’aspetto che maggiormente deve
coinvolgere gli operatori turistici.
Ho già sottolineato che possediamo un patrimonio
artistico-culturale di indubbio valore, forse non è conosciuto e
segnalato perché solo da poco abbiamo cercato di lanciare una
promozione a tutto tondo del patrimonio turistico valdostano, forse
perché è da poco che si collabora con altri settori, insieme ai
quali si cerca di lanciare e vendere un prodotto unico della nostra
regione. Parlando di strategie, voglio ricordare che in questi anni
abbiamo preparato il terreno legislativo per permettere questo
rilancio, mi riferisco alla legge di riforma di tutto il settore.
Su questa base stiamo costruendo una nuova politica commerciale, e
voglio ricordare, anche qui, la spinta data
dall’Amministrazione alla creazione dei consorzi - i
cui progetti ora verranno sostenuti - per una nuova accoglienza,
per il riordino delle AIAT, per una nuova promozione in sinergia
con gli operatori. Per quanto attiene la programmazione, da non
dimenticare che l’elemento importante sarà
l’Osservatorio regionale del turismo e commercio, di
recente costruzione e, a breve, operativo. Infine, le giornate di
Saint-Vincent hanno portato ad una conclusione molto importante:
che il futuro del turismo dovrà puntare, in generale, ma in
particolare per realtà come la nostra, proprio per gli elementi di
caratterizzazione che dicevo prima, soprattutto sulla "qualità" del
turismo.
Si dà atto che, dalle ore 17,25, presiede il Vicepresidente
Viérin Marco.
Presidente
La parola al Consigliere Tibaldi.
Tibaldi (FI)
Assessore, lei è un po' troppo suscettibile.
Quando uno propone un'interpellanza, che magari non le va troppo a
genio, si inalbera e cerca di ascriverne la colpa agli
interpellanti. Gli interpellanti, in questo caso, hanno una sola
"colpa": quella di aver riassunto i contenuti essenziali del
rapporto "ACI-CENSIS Turismo 2001", il quale fotografa una Valle
d’Aosta sbiadita. Non è la prima volta che i
rapporti CENSIS sono sgraditi a chi governa questa Valle. Nel 1990
quel rapporto CENSIS che definitiva la Valle d’Aosta
come
"una terra di benessere senza sviluppo"
, venne presto
archiviato perché faceva emergere una realtà valdostana che in
quest’aula, o in altre stanze, si tende volentieri a
disconoscere.
La sua risposta, Assessore, ci pare peraltro piuttosto
disarticolata. Probabilmente, e qui le restituisco un'osservazione,
le hanno preparato una risposta che è piuttosto superficiale,
perché noi il rapporto ACI-CENSIS lo abbiamo guardato, naturalmente
nelle parti che si riferiscono ai distretti valdostani.
E se lei legge anche la legenda, dove si dà spiegazione dei
simboli che vengono collocati vicino ad ogni parametro, vediamo
come nei singoli parametri le qualità dell'ospitalità, della
ristorazione, la segmentazione dell'ospitalità e della
ristorazione, il rapporto presenza-residenti, l'integrazione delle
varie offerte turistiche e il vino, presentino dei valori che
oscillano fra lo scadente e lo scarso a seconda della tipologia, e
il debole o il minimamente segmentato quando si fa riferimento alla
segmentazione. Non abbiamo dato noi un'interpretazione al rapporto;
noi abbiamo riportato solo quelle che sono state le risultanze di
un rapporto, naturalmente formulando domande che sono stimolanti e
che hanno stimolato la sua suscettibilità, tant’è
che la sua risposta è disarticolata. Nella prima parte della
risposta lei fa addirittura riferimento ad un aspetto normativo
amministrativo che non ha nulla a che vedere con l'indagine
statistica che qui viene fatta! Che la legislazione statale non
c’entra nulla con la regione a statuto speciale, lo
sappiamo e ne siamo consapevoli, ma dove sta il problema? Non ne fa
cenno il rapporto! Ne ha fatto cenno lei, o qualche suo dirigente,
per cercare di giustificare la posizione scadente che occupano
questi due distretti valdostani, che qui vengono identificati per
quanto riguarda l’aspetto turistico.
La regione a statuto speciale cosa c’entra?
Sappiamo di essere una regione a statuto speciale, non è che lo
abbiamo scoperto leggendo questo rapporto CENSIS, rapporto che, fra
l’altro, non distingue nemmeno fra regione a statuto
speciale e regioni a statuto ordinario! Il rapporto CENSIS
classifica, ripeto, sulla base delle vocazioni, per cui qui ci sono
vocazioni montane, vocazioni marine, vocazioni artistico-culturali,
e via dicendo, secondo una mappatura che viene resa molto bene da
un punto di vista generale, con una cartina policromatica che penso
l’Assessore abbia visto.
L’assenza di Aosta: questo lo avevo premesso
anch'io, ma le bellezze artistico-culturali non sono tutte
concentrate nel capoluogo. È ovvio, nel capoluogo ci sono numerose
bellezze artistico-culturali, ma ci sono tanti comuni che hanno
valenze artistico-culturali, cito per esempio il Comune di Fénis,
dove si trova uno dei principali castelli valdostani.
Vogliamo mettere in dubbio che il turista in quella zona non sia
diretto a visitare prevalentemente il castello?
Cos’altro c’è di bello da proporre,
Consigliere Perron? Questo per dire che le bellezze culturali non
sono tutte concentrate nel capoluogo, ma sono - e i 70 castelli ne
sono una testimonianza - collocate un po' in tutta la Valle.
Quindi, Assessore, non deve venir qui e demolire il rapporto CENSIS
solo perché ha fotografato in maniera diversa - da quelle che sono
le sue aspettative - la Valle d’Aosta turistica, e
proporci l’analisi di un altro rapporto ISTAT, che
non è stato divulgato né pubblicizzato nell’ambito
di quell'iniziativa, peraltro sostenuta dalla Regione, che si è
svolta a Saint-Vincent a metà novembre!
I dati ISTAT li vedremo, ma qui c’è un rapporto
completo e organico, che dà un'immagine della Valle
d’Aosta, che non è quella che lei continua a
sostenere: è un'immagine completamente differente, è un'immagine di
una Valle che stenta a dare efficacia agli strumenti di indirizzo
che vengono applicati in materia di politica turistica. È questo il
dato fondamentale! È inutile venir qui a correggere i dati del
CENSIS, proponendo quelli dell'ISTAT! Purtroppo questo rapporto ha
fornito una fotografia che non è quella che ci aspettavamo tutti
quanti, in particolare lei, Assessore! Lei dirà che questo è il
punto di partenza di una serie di interventi. Staremmo a vedere se
gli interventi della Regione a favore del CENSIS o
dell’ACI, magari modificheranno il suo giudizio nel
corso delle prossime analisi, non lo so! Sta di fatto che questa
prima campionatura non dà lustro né credibilità alle iniziative che
il suo Assessorato sta intraprendendo in questo momento.
Cosa possiamo dire? Possiamo dire che ci ha deluso non solo la
sua risposta, ma ci ha deluso l’ensemble di certe
iniziative che vengono poste in essere a livello di Assessorato;
una strategia che vede un dispendio di risorse non indifferente per
fiere o iniziative promozionali, che non sono il frutto di una
programmazione attenta con gli operatori del settore, ma che
tuttavia hanno un loro peso dal punto di vista economico - c'è una
serie di delibere che lo testimonia inequivocabilmente - senza però
aver dato l’esito sperato. Abbiamo visto
d’altronde che i distretti valdostani sono superati
da distretti montani analoghi appartenenti ad altre regioni:
Lombardia, Trentino, Piemonte. Purtroppo, ancora una volta, la
Valle d’Aosta cede il passo nonostante le sue
bellezze e le sue potenzialità naturali e artistico-culturali, a
regioni che rispetto a noi hanno molto meno!
Ecco qual è il messaggio che ci sentiamo di restituire al
mittente. Lei ha più volte parlato di qualità
dell’offerta globale; l’offerta
globale è stata smontata da questo rapporto perché la capacità di
integrazione e di terziarizzazione dei singoli segmenti turistici è
smentita, nel senso che abbiamo ricevuto valutazione D, la lettera
più bassa che poteva essere attribuita alla nostra regione!
Mettetevi d’accordo con il CENSIS o mettete
d’accordo il CENSIS e l’ISTAT, sta di
fatto che nell'interpellanza si faceva riferimento a questo
rapporto, ma questo rapporto non attribuisce un'immagine positiva
alla Valle d’Aosta turistica!
Si dà atto che, dalle ore 17,37, riassume la presidenza il
Presidente Louvin.
