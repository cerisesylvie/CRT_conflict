Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 696 del 25 settembre 1989 - Resoconto
OGGETTO N. 696/IX - STUDIO PER L'ADOZIONE DI SISTEMI PER
REALIZZARE ECONOMIE DI COMBUSTIBILE NEGLI IMPIANTI DI RISCALDAMENTO
Dl EDIFICI PUBBLICI. (Interrogazione)
PRESIDENTE:
Do lettura dell'interrogazione presentata dal
Consigliere Riccarand ed iscritta al punto 9 dell'ordine del
giorno.
INTERROGAZIONE
RILEVATO che la Giunta regionale, con deliberazione n. 6313 del
30 giugno 1988, ha affidato ad una Commissione Tecnica l'incarico
di una valutazione teorica e pratica di un apparato denominato
"Angart-System" che dovrebbe consentire di realizzare economie di
combustibile negli impianti di riscaldamento;
APPRESO che, pur in assenza di dati certi e convincenti, tale
apparato sarebbe stato installato in alcuni immobili di proprietà
pubblica (Regione e Comuni):
il sottoscritto Consigliere regionale
INTERROGA
l'Assessore regionale all'Industria, Commercio, Artigianato e
Trasporti per conoscere:
1) in quali immobili di proprietà regionale è stato installato
l'apparato "Angart-System";
2) a quali conclusioni è pervenuta la Commissione Tecnica di cui
alla deliberazione n. 6313 del 30 giugno 1988;
3) in che modo sono state rese note alle pubbliche
amministrazioni e a tutti gli interessati le conclusioni della
Commissione Tecnica.
PRESIDENTE:
Ha chiesto la parola l'Assessore
all'Industria, Commercio, Artigianato e Trasporti, Lanivi; ne ha
facoltà.
LANIVI (ADP):
In merito a quanto chiesto
nell'interrogazione, vorrei precisare che l'apparato
"Angart-System" è stato installato a titolo sperimentale in un solo
edificio di proprietà regionale, in quello dell'Assessorato ai
Lavori Pubblici, prima della costituzione della Commissione Tecnica
di cui alla deliberazione della Giunta regionale citata nelle
premesse dell'interrogazione. L'installazione di questo apparato
negli edifici comunali è stata decisa in modo autonomo, senza che
la Regione fosse stata precedentemente informata, perché ciò
rientra nella sfera di competenze delle autonomie comunali. Alla
prima domanda, quindi, rispondo dicendo che l'apparato denominato
"Angart-System" è stato collocato a titolo sperimentale unicamente
nell'edificio dell'Assessorato ai Lavori Pubblici e che ciò è
avvenuto prima della nomina della Commissione che doveva accertare
la validità di questo sistema.
Le conclusioni della Commissione Tecnica sono state di tipo
interlocutorio, nel senso che vi si dice: "Il sistema
Angart-System, applicato ad un impianto termico privo di
termoregolazione, potrebbe fornire un contributo al risparmio di
combustibile che non è possibile quantificare senza prove pratiche
effettuate con strumentazione speciale ed adeguata". La Commissione
suggeriva quindi un ulteriore approfondimento, con l'utilizzazione
di strumenti più sofisticati, da far eseguire da istituti
specializzati.
Concludendo, posso dire che:
- l'unico apparato "Angart-System" è stato collocato a titolo
sperimentale presso l'Assessorato ai Lavori Pubblici ;
- le Amministrazioni comunali che hanno utilizzato tale sistema
lo hanno fatto nell'ambito della loro autonomia decisionale;
- alle Amministrazioni comunali che hanno chiesto notizie alla
Regione sono state notificate le considerazioni emerse dai lavori
della Commissione.
PRESIDENTE:
Ha chiesto la parola il Consigliere Riccarand;
ne ha facoltà.
RICCARAND (NS):
La risposta dell'Assessore Lanivi è stata
puntuale ed esauriente. Chiederei tuttavia di poter avere copia del
parere della Commissione Tecnica, per poterlo esaminare e, visto
che tale Commissione è approdata ad un risultato che dovrebbe
essere reso pubblico, chiederei di darne comunicazione anche ai
Comuni o a chi può esserne interessato, in modo che tutti conoscano
le caratteristiche e le perplessità di quel sistema, sul quale è
già stata fatta una valutazione da parte dell'Amministrazione
regionale.
