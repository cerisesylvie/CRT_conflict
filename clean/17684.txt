Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 7 del 27 luglio 1988 - Resoconto
OGGETTO N. 7/IX - ELEZIONE DEL PRESIDENTE DEL CONSIGLIO
REGIONALE.
PRESIDENTE:
Colleghi Consiglieri, il Consiglio è chiamato
ora ad eleggere, votando per scheda segreta, il Presidente del
Consiglio regionale. Vi ricordo che, per la validità di tale
votazione:
- i presenti devono essere più dei due terzi e cioè più di 24,
cosa ampiamente superata perché sono presenti tutti i
Consiglieri;
- che nella prima votazione il Consigliere proposto per essere
eletto deve avere più della metà più uno dei Consiglieri assegnati
e cioè più di 18 voti;
- che in base al nuovo Regolamento la scheda è firmata solamente
dal Segretario, in questo caso dal Segretario provvisorio del
Consiglio;
- che la votazione avviene nella cabina alla sinistra del banco
della Presidenza;
- che il Consigliere - Segretario consegnerà a ciascuno dei
Consiglieri, chiamati per ordine alfabetico, una scheda con una
sola riga e pertanto ogni Consigliere potrà esprimere un solo
voto.
Come Presidente provvisorio non ho altro da aggiungere e
dichiaro aperta la discussione.
Ha chiesto la parola il Consigliere Stévenin; ne ha facoltà.
STEVENIN (U.V.):
Nous proposons, pour cette fonction, M.
Edoardo Bich.
PRESIDENTE:
Ha chiesto la parola il Consigliere Riccarand;
ne ha facoltà.
RICCARAND (N.S.):
Ho chiesto la parola per esprimere una
mia dichiarazione di voto sulla proposta del Consigliere
Stévenin.
Il Gruppo di Nuova Sinistra voterà contro la designazione del
Consigliere Edoardo Bich a Presidente del Consiglio regionale. La
motivazione principale, anche se non l'unica, sta nel fatto che
questa designazione avviene nell'ambito di un accordo di
maggioranza che non rispetta sicuramente le funzioni istituzionali
del Consiglio regionale.
Col passare delle legislature c'è stata una progressiva
occupazione del potere da parte della maggioranza rispetto alle
funzioni del Consiglio ed un progressivo appiattimento del
Consiglio rispetto alle esigenze dell'Esecutivo. Vorrei ricordare
che due legislature fa il Presidente del Consiglio era nominato
dalla minoranza ed era un esponente della minoranza. Nel precedente
Consiglio si è configurata una situazione di questo genere: il
Presidente del Consiglio è diventato uno strumento della
maggioranza, però sui dieci organi o sulle dieci persone che
ricoprivano incarichi a livello istituzionale del Consiglio, cioè
il Presidente del Consiglio, i due Vicepresidenti del Consiglio, i
due Segretari ed i cinque Presidenti di Commissione, c'era una
situazione per cui gli esponenti della minoranza ricoprivano
quattro delle dieci cariche a livello istituzionale.
In base all'accordo raggiunto dalla maggioranza ed in base alle
esigenze di spartizione dei posti determinatesi all'interno della
maggioranza, in questa legislatura si creerà una situazione
totalmente abnorme dal punto di vista istituzionale, per la quale,
delle dieci cariche di carattere istituzionale, che quindi non
riguardano l'Esecutivo perché sono organi del Consiglio, una sola
sarà assegnata alla minoranza, mentre nove saranno assegnate alla
maggioranza. Non solo, ma è già stato preannunciato un
provvedimento di legge, che sarà presentato in autunno, per creare
una terza Vicepresidenza del Consiglio per soddisfare meglio le
esigenze di spartizione di posti all'interno di questa ampia
maggioranza.
Ci sembra molto squalificante questo metodo di concepire le
funzioni del Consiglio regionale, di rendere il Consiglio regionale
subalterno a determinate esigenze dell'Esecutivo e della
spartizione dei posti all'interno delle forze di maggioranza ed è
per questo, quindi, che noi voteremo contro le proposte che farà la
maggioranza per tutte queste cariche istituzionali ed in
particolare: il Presidente del Consiglio, uno dei due
Vicepresidenti del Consiglio, i due Segretari del Consiglio ed i
cinque Presidenti delle Commissioni, tutti riservati alla
maggioranza.
PRESIDENTE:
Ha chiesto la parola il Consigliere Tonino; ne
ha facoltà.
TONINO (P.C.I.):
Il Gruppo comunista voterà scheda bianca.
Noi siamo stati informati della scelta del nuovo Presidente del
Consiglio nel corso di una riunione tra le forze politiche che ha
preceduto la seduta odierna. In quella sede, a differenza del
passato, non c'è stato un confronto tra tutte le forze politiche
che considerasse la possibilità o meglio la necessità di una equa
corresponsabilizzazione di tutti i Gruppi nell'attività del
Consiglio regionale in una distinzione, cui noi affidiamo un
significato di tipo politico, tra le funzioni del Consiglio ed i
compiti della maggioranza regionale.
Ritorneremo su questo punto in sede di dibattito più
propriamente politico. In questo momento voglio solo precisare che,
dal nostro punto di vista, questo atteggiamento della maggioranza
rappresenta un indubbio passo indietro rispetto al passato della
nostra Regione e anche rispetto al dibattito esistente nelle
Regioni a statuto ordinario ed a statuto speciale nel resto del
Paese che quindi consideriamo di indubbia gravità nei rapporti tra
le forze politiche presenti in Consiglio.
Per queste ragioni noi prendiamo atto della decisione di una
maggioranza che è fin troppo ampia e che ha a disposizione i voti
per eleggersi un su Presidente del Consiglio e voteremo scheda
bianca.
PRESIDENTE:
Ha chiesto la parola il Consigliere Aloisi; ne
ha facoltà.
ALOISI (M.S.I.):
Anch'io mi associo alle proteste degli
altri Colleghi dell'opposizione nei confronti di questa nuova
maggioranza che ha voluto lottizzarsi i posti di potere e
soprattutto la Presidenza del Consiglio dell'Ufficio di Presidenza
del Consiglio, istituzioni che dovrebbero essere espressione di
tutte le rappresentanze politiche presenti nel Consiglio regionale,
mentre invece anche in esse si è espressa la spartizione e la
lottizzazione delle forze della maggioranza.
La nostra protesta però si rivolge soprattutto verso il partito
di maggioranza relativa, innanzitutto perché non ha avuto la
correttezza morale di invitare, in sede di consultazioni, anche la
nostra forza politica, non per la mia persona, ma perché io qui
rappresento un notevole numero di valdostani che sono cittadini di
serie A come tutti gli altri. Sarebbe stato corretto, specie sul
piano morale e proprio per questa mia funzione di loro
rappresentante, che fosse invitata anche la forza politica che io
rappresento. Certamente non avremmo chiesto niente, perché la
nostra posizione è chiara e limpida, anzi è la più chiara che
esiste qui dentro ed infatti siamo l'opposizione".
Ci tengo quindi a rimarcare queste accuse nei confronti del
partito di maggioranza relativa e delle altre forze politiche che,
con il metodo della sistematica spartizione delle poltrone,
continuano a gestire il potere a loro uso e consumo, come ci è
stato dimostrato poco fa, in occasione delle elezioni sulla
ineleggibilità, quando neppure un Consigliere della maggioranza ha
avuto il pudore di alzarsi e di contrapporre alle nostre altre
argomentazioni, che avrebbero potuto essere anche legittime, ma non
le conosciamo, perché nessuno ha avuto il coraggio di alzarsi e di
parlare. Ci si arrocca invece dietro i numeri e dietro una
maggioranza così ampia e grande proprio per opprimere anche le
legittime richieste dell'opposizione, come quella di avere un
proprio rappresentante in seno alla Presidenza del Consiglio
regionale.
I movimenti regionalisti esprimono un'enorme contraddizione nei
confronti dello Stato nazionale, che accusano sempre di essere
arrogante ed accentratore, mentre ora sono essi che ci danno un
esempio lampante che queste accuse vanno in realtà ritorte contro
di loro, che si comportano allo stesso modo, se non peggio.
La mia intenzione era solo quella di ribadire la posizione del
Movimento Sociale Italiano nei confronti di questa maggioranza e
del movimento di maggioranza relativa che, anziché cercare il
dialogo, la collaborazione e l'apertura nei confronti di tutte le
forze politiche qui rappresentate, si arrocca con prepotenza ed
arroganza dietro la logica dei numeri, smentendo, specie sul piano
ideologico, la sua posizione di movimento autonomistico che dice di
voler lottare per la libertà dei popoli e per la tutela delle
minoranze, mentre nella realtà si comporta peggio
dell'accentramento posto in essere dallo Stato nazionale.
Detto questo, com'era doveroso da parte mia, annuncio che, per
l'elezione del Presidente del Consiglio, il Movimento Sociale
voterà scheda bianca, proprio per rispetto nei confronti del
Consigliere Edoardo Bich, che ho avuto il piacere di avere come
Sindaco, essendo io stato consigliere della città di Aosta, ed
anche perché lo ritengo all'altezza di poter gestire la Presidenza
del Consiglio con imparzialità e con correttezza.
PRESIDENTE:
Se nessuno chiede la parola, ricordo,
soprattutto ai Colleghi che partecipano per la prima volta ad una
votazione di questo tipo, che sarete chiamati e riceverete una
scheda sulla quale dovrete scrivere il nome ed il cognome del
candidato, ma in questo caso, non essendo possibili omonimie, è
sufficiente il cognome, dopodiché, piegata in due la scheda, la
deporrete nell'urna che si trova in mezzo alla sala.
Il Regolamento dice che il Presidente deve chiarire il
significato del voto. Mi sembra di averlo fatto e, se non ci sono
ulteriori dubbi, invito il Consiglio ad eleggere con votazione
segreta il proprio Presidente. Prego il Consigliere Segretario di
procedere all'appello in ordine alfabetico.
VOTAZIONE A SCRUTINIO SEGRETO
ESITO DELLA VOTAZIONE
Presenti: 35
Votanti: 34
Astenuti: 1 (Bich)
Schede valide: 34
Schede bianche: 7
Hanno ottenuto voti:
BICH Edoardo: 26
ANDRIONE Mario: 1
PRESIDENTE:
In base all'esito della votazione, proclamo
eletto a Presidente del Consiglio regionale della Valle d'Aosta il
Consigliere BICH Edoardo e lo prego di prendere posto al banco
della Presidenza.
Si dà atto che alle ore 11,02 il Presidente provvisorio, DOLCHI,
dopo aver invitato il Presidente neo-eletto BICH ad assumere la
Presidenza del Consiglio e dell'adunanza, prende posto fra i
Consiglieri e che il Presidente neo-eletto, BICH, assume la
Presidenza del Consiglio e dell'adunanza.
