Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1028 del 14 gennaio 1985 - Resoconto
OGGETTO N. 1028/VIII - PROPOSTA DI MODIFICHE ALLA L.R.
30.12.1982, N. 101, CONCERNENTE: "COSTITUZIONE DI FONDI DI
ROTAZIONE PER L'ARTIGIANATO, IL COMMERCIO E LA COOPERAZIONE".
(Interpellanza).
PRESIDENTE
: Do lettura del testo dell'interpellanza
presentata dai Consiglieri Breuvé, Pascale e Torrione:
INTERPELLANZA
La L.R. 30.12.1982, n. 101, che disciplina la costituzione
presso la Finaosta dei fondi di rotazione per l'artigianato, il
commercio e la coopezione, prevede agli artt. 3 e 4 finanziamenti a
favore delle piccole e medie imprese commerciali fino all'importo
massimo di £ 80.000.000; gli interessi su tali finanziamenti,
stabiliti dalla Giunta regionale ai sensi dell'art. 16 della legge,
sono previsti attualmente nella misura del 12,00%, mentre sono del
10,50% per l'artigianato e del 9% per la cooperazione.
La legge statale 10 ottobre 1975, n. 517, che disciplina il
credito agevolato al commercio, prevede invece, a favore delle
piccole e medie imprese commerciali, mutui fino a 250 milioni e ad
un tasso di interesse che è attualmente del 9,45%; la differenza
tra tale tasso agevolato e quello praticato dall'Istituto di
credito viene coperta con i fondi statali stanziati con tale
legge
.
Pur essendo diverse le finalità delle due leggi, in quanto
quella statale prevede contributi a fondo perduto per
l'abbattimento dei tassi di interesse, mentre quella regionale
attraverso i fondi di rotazione consente il recupero delle somme
erogate, non vi è dubbio che, ai fini della promozione di
iniziative nel settore del commercio, la legge statale, peraltro
poco conosciuta dalla categoria dei commercianti, sia più
vantaggiosa per gli operatori interessati.
Alla luce di tali considerazioni, i sottoscritti Consiglieri
regionali del Gruppo socialista
INTERPELLANO
il Presidente della Giunta o l'Assessore competente al fine di
conoscere se non ritiene opportuno proporre le seguenti modifiche
della legge 101:
a) elevazione dell'importo massimo dei finanziamenti,
attualmente previsto in 80.000.000, per quanto riguarda le piccole
e medie imprese commerciali;
b) diminuzione del tasso di interesse per i settori del
commercio e dell'artigianato in modo da equipararlo a quello
previsto per la cooperazione.
PRESIDENTE
: Ha chiesto di parlare il Consigliere
Segretario Lilliana Breuvé, ne ha facoltà.
LILLIANA BREUVÉ- (P.S.I.):
Nella seduta del 24 novembre
1982 pomeridiana, mentre si stava discutendo il disegno di legge
101 concernente la costituzione di fondi di rotazione per
l'artigianato, il commercio e la cooperazione, sia l'ex Consigliere
Minuzzo che il P.C.I. chiedevano all'allora Presidente della
Giunta, Avv. Andrione, se vi erano motivi particolari che portavano
ad un tetto di £ 80.000.000 l'ammontare massimo per ogni richiesta
di mutuo di rotazione per il commercio, anziché il 70%
dell'investimento fatto. Alla domanda il Presidente rispose che
tale modalità era solo stata impostata per dare un orientamento
preciso alla Finaosta.
Ora le stesse perplessità dei Consiglieri sopra menzionati
giungono anche dal nostro Gruppo e dagli operatori del commercio, i
quali purtroppo per rinnovare i loro locali e renderli all'altezza
dell'aspettativa della clientela in alcuni casi devono sostenere
spese superiori (vedi ad esempio l'acquisto degli immobili adibiti
all'esercizio dell'attività commerciale). Per contro la legge
statale 517 dell'ottobre 1975, che disciplina il credito agevolato
nel commercio, prevede prestiti fino a 250 milioni al 9,45% sul
territorio della Valle d'Aosta. E' anche vero che le finalità delle
due leggi sono diverse, ossia la 517 prevede contributi a fondo
perduto, mediante l'abbattimento del tasso di interesse, mentre
quella regionale attraverso i fondi di rotazione recupera la somma
erogata, ma non vi è dubbio che per il commerciante la più
vantaggiosa sia la 517, che peraltro è pochissimo
pubblicizzata.
E' per questo motivo che chiediamo all'Assessore competente se è
intenzione della Giunta di elevare l'importo dei finanziamenti per
quanto riguarda le piccole e medie imprese e la diminuzione del
tasso di interesse sia per il commercio che per l'artigianato e di
equipararlo a quello previsto per la cooperazione che è del 9%.
PRESIDENTE
: Ha chiesto di parlare l'Assessore
all'Industria, Commercio, Artigianato e Trasporti Lanivi, ne ha
facoltà.
LANIVI - (A.D.P.):
Alle due domande la risposta è questa:
vi è la disponibilità della Giunta a riesaminare l'intera
questione, tenendo presenti alcuni punti che mi paiono importanti.
Nel corso del 1984, per i finanziamenti al commercio in base alla
legge 101, sono stati impegnati 5 miliardi 900 milioni; per quanto
riguarda la 517 sono stati impegnati per il commercio finanziamenti
per 1 miliardo 345 milioni e contributi per 771 milioni. Vi è
ancora una disponibilità per le aziende della Valle d'Aosta per il
finanziamento in base alla 517, e questo dato si riferisce al 25
settembre 1984, di 629 milioni di lire per il dettaglio e di 166
milioni di lire per l'ingrosso.
Mediamente gli interventi della Regione per gli investimenti, in
base alla 101, sono stati di 43 milioni.
Quali sono le considerazioni che vanno svolte in questa materia?
La prima: indubbiamente è interesse della Regione che vengano
utilizzate appieno le possibilità offerte dalla 517, cioè i denari
che lo Stato mette a disposizione per questo settore. In questo
senso mi pare opportuno accogliere la raccomandazione del
Consigliere Breuvé, cioè di informare di più e meglio gli operatori
del commercio circa le facilitazioni o i vantaggi che hanno in base
anche alla legge dello Stato, perché negli anni passati abbiamo
verificato una tendenza da parte degli operatori di utilizzare
soprattutto provvidenze della Regione, e questo per una congenita
diffidenza rispetto ad interventi dello Stato per quanto riguarda
tempi e modalità (fra parentesi, questi sono decisamente migliorati
ultimamente, per cui è interesse della Regione che vengano
utilizzate al meglio e nella maggiore quantità possibile gli
interventi statali).
Comunque alcune considerazioni svolte dagli interpellanti ci
sembrano valide, sia per quanto riguarda l'elevazione del tetto
massimo che dovrebbe subire come minimo un adeguamento, anche
tenendo conto dei dati inflativi che hanno ridotto la portata di
questa cifra, sia per quanto riguarda gli interessi. Per quanto
riguarda questi ultimi, mi parrebbe opportuno riflettere sul
discorso di livellare o di appiattire le facilitazioni a quelle che
sono riservate alla cooperazione: questo perché è stata una scelta
politica del Consiglio regionale comunque di stabilire una misura
di vantaggio rispetto al momento della cooperazione.
In conclusione, la Giunta si dichiara disponibile a verificare
la possibilità di aggiornare questi dati e di stabilire delle
modalità le più vantaggiose per gli operatori commerciali.
PRESIDENTE
: Ha chiesto di parlare il Consigliere
Segretario Lilliana Breuvé, ne ha facoltà.
LILLIANA BREUVÉ - (P.S.I.):
Sono soddisfattissima della
risposta dell'Assessore, anche se mi permetto di dire che, per
quanto vantaggiosa sia la 517, penso che il mondo del commercio
valdostano sarebbe più propenso ad approfittare di ciò che viene
messo a disposizione nella nostra Regione; comunque ringrazio per
la risposta esauriente.
