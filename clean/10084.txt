Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1077 del 12 marzo 1990 - Resoconto
OGGETTO N. 1077/IX - ANDAMENTO DEI LAVORI DI COSTRUZIONE DEL
PARCHEGGIO DI VIA CARREL AD AOSTA (Interrogazione).
PRESIDENTE:
Do lettura dell'interrogazione presentata dai
Consiglieri Bajocco e Chenuil, iscritta al punto 6 dell'ordine del
giorno.
INTERROGAZIONE
Si dice che per le opere pubbliche si sappia quando iniziano ma
non quando saranno ultimate.
Sono state numerose le occasioni in cui il Gruppo comunista ha
chiesto notizie sull'andamento dei lavori di costruzione del
parcheggio di Via Carrel.
All'ultima interpellanza l'Assessore ai Lavori Pubblici aveva
assicurato che entro dicembre 1989 il parcheggio sarebbe stato in
funzione.
Poiché a tutt’oggi, a parte l'illuminazione,
null'altro è in funzione;
i sottoscritti Consiglieri del Gruppo comunista
INTERROGANO
l'Assessore ai Lavori Pubblici per conoscere:
1) una cronistoria dei tempi di progettazione, appalto e
costruzione del parcheggio di Via Carrel (e la data definitiva
prevista per la sua apertura);
2) un riepilogo di tutti i costi (progettazione, appalti,
perizie varie) sostenuti dalla Regione fino alla messa in funzione
del servizio;
3) una descrizione delle condizioni previste per la gestione del
parcheggio (posti macchina gratuiti, a pagamento, riservati, in
abbonamento; spese annue a carico del gestore e della Regione);
4) l'andamento della gara di appalto per la gestione del
parcheggio.
PRESIDENTE:
Ha chiesto la parola
l’Assessore ai Lavori Pubblici, Fosson; ne ha
facoltà.
FOSSON (DC):
Nella scorsa seduta del Consiglio regionale,
durante la discussione di due ratifiche di deliberazioni di Giunta,
avevo già avuto modo di fornire una serie di dati che, grosso modo,
rispondevano già, come ha fatto notare il Consigliere Bajocco, alle
domande poste da questa interrogazione. Tali dati verranno
integrati in questa seduta da altri più precisi, dei quali mi
riprometto di fornire copia ai Consiglieri interpellanti.
Il primo lotto di costruzione del parcheggio era stato
consegnato tra il settembre e l’ottobre del 1984.
Tale lotto è stato completato e pagato 4.745.000.000.
Successivamente è stato appaltato un secondo lotto, quello
relativo agli impianti ed alle parti emergenti dal suolo, che è
stato ultimato in questi giorni. Non starò a leggere i dati, ma
darò solo il totale.
La parte edilizia del secondo lotto ammonta a 3.807.300.000,
quella dell'impianto elettrico a 989.500.000, mentre quella
antincendio a 447.330.000. Sommando questi ultimi tre dati con la
cifra relativa al primo lotto, si ottiene il totale di
9.989.130.000, che avevo già fornito nello scorso Consiglio
regionale.
I costi relativi alla progettazione ammontano a circa 583
milioni per il progetto esecutivo generale, a 170 milioni circa per
la progettazione architettonica delle emergenze e delle finiture ed
a 66 milioni per la progettazione degli impianti.
Il dato di 583 milioni è definitivo, mentre gli altri due
costituiscono la quasi totalità delle cifre da pagare, perché
devono ancora essere saldate le competenze professionali.
Le condizioni previste per la gestione del parcheggio sono
contenute nella deliberazione di Giunta regionale del 14 dicembre
1989 n . 11513 e le riassumerò per sommi capi.
La durata del contratto è di tre anni dalla data di presa di
possesso del parcheggio da parte del gerente.
I prezzi sono di 1.000 all'ora o per ogni frazione di ora, per
quanto riguarda la tariffa oraria. Esiste poi una tariffa oraria
speciale, che fa pagare 8.000 lire per una sosta dalle otto del
mattino alle otto della sera, mentre c’è anche una
tariffa mensile di 80.000 lire.
Pregherei il Consigliere Bajocco di non prendere nota di questi
dati, perché gli darò copia della deliberazione, così avrà modo di
valutare appieno il problema, anche perché è del tutto inutile
leggere dei dati uno dietro l'altro, che potrebbero apparire come
un arido elenco, senza che dopo ne resti nulla.
Le spese annue a carico del gestore e della Regione sono
valutate in questo modo: c'è un incasso che è controllato dai
registratori di cassa, sul quale il gestore versa una percentuale
alla Regione, mentre tutte le spese di gestione, di manutenzione
ordinaria e di pulizia sono a carico del gestore.
La gara è stata espletata il 6 febbraio 1990 ed è stata vinta
dalla Cooperativa "Les Relieurs" che ha proposto la migliore
offerta con il 33,50% del totale degli incassi. La Giunta regionale
di venerdì scorso ha provveduto all'aggiudicazione definitiva a
tale cooperativa della gestione del parcheggio. Occorrerà ora che
tale deliberazione torni vistata dalla Commissione di
Coordinamento, mentre dovranno essere espletati alcuni altri
adempimenti burocratici e precisamente la licenza comunale e
l'iscrizione da parte della Cooperativa "Les Relieurs" alla Camera
di Commercio e l'ottenimento dell'agibilità da parte del
Comune.
Direi quindi che l'iter relativo al parcheggio è ultimato e
finalmente il parcheggio potrà essere aperto al pubblico.
Fornirò al Consigliere Bajocco ed ai Consiglieri interpellanti
copia dei dati che ho letto, in modo che possano valutarli
attentamente ed è del tutto inutile, quindi, che io li legga nel
corso della risposta all'interrogazione.
PRESIDENTE:
Ha chiesto la parola il Consigliere Bajocco:
ne ha facoltà.
BAJOCCO (PCI):
Ringrazio l'Assessore Fosson per le
risposte molto precise ed anche per la documentazione che mi vorrà
fornire. Egli ci ha detto che questo parcheggio finora è venuto a
costare circa 10,5 miliardi, ma sono sicuro che alla fine
raggiungerà gli 11.
L'Assessore tuttavia non ci ha detto con precisione quando sarà
aperto. Egli ci ha detto che mancano ancora la licenza comunale,
l'agibilità, l'iscrizione alla Camera di Commercio dell'impresa
della cooperativa che ha vinto l'appalto... Non penso che si sia
dovuto attendere fino ad oggi per avere la licenza comunale.
Sappiamo bene che al termine dei lavori non occorre molto per
ottenere l'agibilità; se però non c'è alcun dialogo tra una
Amministrazione e l'altra per sollecitare certe pratiche, ciò
significa che forse non c’è la volontà di aprire
quel parcheggio. Eppure, l'unica cosa importante che interessa alla
gente è di sapere quando sarà aperto quel parcheggio.
Io mi auguro che non si debba arrivare sino al dicembre del 1990
ed invito l'Assessore a fare in modo che questo parcheggio, che è
già costato 11 miliardi, venga aperto il più presto possibile.
