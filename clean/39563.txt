Classificazione
CONSIGLIO REGIONALE
Costituzione e funzionamento degli organi consiliari



Oggetto del Consiglio n. 2707 del 18 aprile 2017 - Resoconto
OBJET N° 2707/XIV - Approbation du bilan du Conseil régional
de 2016. Ratification de délibérations du Bureau de la Présidence
concernant des variations budgétaires.
Rosset (Presidente) -
Porto in discussione il punto n. 23
e n. 24, che si trovano nella stessa condizione. Il conto
consuntivo per l'anno 2016 rileva il corretto utilizzo delle
risorse messe a disposizione per il regolare svolgimento
dell'attività del Consiglio regionale della Valle d'Aosta e dei
suoi organismi incardinati. Lo schema di rendiconto autorizzatorio,
adottato dal Consiglio regionale nel 2016, è quello vigente nel
2015, al quale si è affiancato lo schema previsto dal decreto
legislativo n. 118/2011, cui è attribuita funzione conoscitiva.
Le entrate ammontano complessivamente ad euro 8.647.951,03 euro,
di cui 8,5 milioni derivanti dall'assegnazione a carico del
bilancio regionale che ha contribuito al finanziamento
dell'attività del Consiglio regionale in misura pari al 98,29 per
cento. Le spese di natura fissa ammontano a euro 7.211.643,59 che
rappresentano il 91,20 per cento dell'ammontare delle spese totali
del Consiglio, mentre le spese di natura variabile ammontano a euro
695.750,56 e rappresentano l'8,80 per cento. Al termine del 2016 si
rileva un avanzo d'amministrazione che ammonta - come evidenziato
dal quadro riassuntivo della gestione finanziaria e dal prospetto
del conto consuntivo - complessivamente ad euro 800.536,78,
derivanti da euro 1.246.206,97 di fondo cassa al 31 dicembre 2016,
cui si sommano euro 93.557,59 di residui attivi, detratti euro
539.227,78 di residui passivi. L'avanzo di 800.536,78 euro deriva
per euro 59.979,92, da economie sui residui provenienti
dall'esercizio 2015 e per euro 740.556,86 da economie relative alla
gestione di competenza. In conclusione, tale avanzo viene
restituito all'Amministrazione regionale come previsto
dall'articolo 15 del regolamento interno di contabilità del
Consiglio regionale.
Ci sono richieste d'intervento? Ha chiesto la parola il
consigliere Perron, ne ha facoltà.
Perron (UV) -
Solo per due considerazioni. Anche il
bilancio del Consiglio regionale, come il bilancio della Regione,
non è più quello di una volta. La logica, almeno in questi anni,
che si è cercata di seguire nell'impostazione del bilancio del
Consiglio è quella d'iniziare la discussione della ripartizione
delle quote proprio con la quota assegnata al Consiglio regionale.
Questo è sempre stato un segnale anche di rispetto e anche di
importanza che si attribuiva all'Assemblea regionale, e soltanto
dopo, soltanto una volta decisa la quota da assegnare al Consiglio,
si sono decise le impostazioni sui vari Assessorati. Io ricordo una
discussione molto forte con il suo predecessore, Presidente Rosset,
circa la necessità che il Consiglio regionale avesse più denaro.
Ora, per certi aspetti, questo avanzo di 800 mila euro ci pare un
avanzo eccessivo. Quindi noi abbiamo - a differenza di quello che è
successo in Commissione - partecipato ovviamente alla gestione,
quindi la mia è una dichiarazione di voto che va nella direzione di
un voto favorevole a questo atto, ma anche per certi aspetti,
Presidente Rosset, mi rivolgo a lei, e con lei a tutto l'ufficio di
Presidenza, per uno sprone a fare un lavoro supplementare, affinché
il Consiglio regionale faccia un po' di più per una sua visibilità,
per una nostra visibilità, per una nostra autonomia, che sia forse
promotore di più iniziative, che sia più presente in Valle d'Aosta,
come sia più presente all'esterno. Il Consiglio regionale è un po'
sparito anche dallo scenario internazionale, nonostante la lodevole
iniziativa di ospitare qui la recente assemblea dell'APF.
Da un punto di vista anche della presenza all'interno delle
Commissioni della francofonia, in questo
réseau
di rapporti
siamo un po' spariti. Quindi è vero che il denaro non speso torna
alla Regione, da questo punto di vista non ci sono problemi, ma
credo che nel momento in cui si destina, si fa una scelta, anche di
tipo politico, di destinare del denaro ad un organismo, è perché
questo nella sua globalità possa funzionare al meglio delle sue
possibilità. Quindi annunciando il nostro voto favorevole,
invitiamo, senza alcuna polemica, a provare congiuntamente come
ufficio di Presidenza, nel tempo rimanente, a fare decisamente di
più.
Presidente -
Ha chiesto la parola il consigliere
Gerandin. Ne ha facoltà.
Gerandin (GM) -
Semplicemente per dirle che, per quanto
mi riguarda, ho letto e apprezzato lo sforzo di ridurre le spese
per quello che riguarda il Consiglio. Mi dispiace di non essere in
linea con il collega Perron, ma in questo momento penso che, al di
là della visibilità del Consiglio, che va sicuramente
salvaguardata, penso che sia il momento di dare un segnale
trasversale; riuscire, tra le pieghe del bilancio del Consiglio, ad
avere un avanzo di 800 mila euro penso che sia un bel segnale,
perché, al di là della visibilità, penso che in questo momento la
Valle d'Aosta abbia bisogno di concretezza, di segnali ben
diversi.
E ci sono scelte politiche da fare - anche se fossero in questo
caso dico solo 800 mila euro sull'intero bilancio - perché 800 mila
euro, magari da investire in qualche settore, sono molto più
importanti in questo momento di difficoltà che non magari quella
minore visibilità, di cui si parlava prima.
Presidente -
Ha chiesto la parola la consigliera Morelli.
Ne ha facoltà.
Morelli (ALPE) -
Per fare una riflessione. Da un lato, è
corretto quanto dice il collega Perron: "che il Consiglio regionale
abbia una sua giusta visibilità e una sua corretta attività
istituzionale". Dall'altro lato, però, è anche vero che dobbiamo
fare i conti con i bilanci attuali. Quindi lo sforzo che è stato
fatto in questi anni per ridimensionare la spesa del Consiglio
regionale, io credo che sia assolutamente da apprezzare e che in
questo senso, forse, ancora si debba cercare di lavorare.
Io mi sono fatta un piccolo lavoro di confronto con gli anni
precedenti. Voglio riportare solo alcuni dati: nel 2013 il conto
consuntivo pareggiava su 20,226 milioni. Nel 2016 pareggia su
14,806 milioni. A questi, però, vanno aggiunte delle spese per il
personale, perché adesso il personale - se non erro - è a carico
dell'Amministrazione regionale. Quindi c'è una differenza di 3,3
milioni. 3,3 milioni che portano comunque ad una differenza,
rispetto al 2013, di 2 milioni di euro circa. Quindi io ritengo che
sia apprezzabile quanto è stato fatto in questi anni, dal 2013 fino
ad oggi, per cercare di limitare e razionalizzare le spese. Poi è
evidente, è corretto che il Consiglio regionale debba svolgere il
suo ruolo in modo adeguato e quindi con le spese che competono.
Vorrei anche
en passant
sollevare una questione. Non sono
più previste spese per la ristrutturazione della sede del Consiglio
regionale, un progetto che risale alla scorsa legislatura, che
riguardava la palazzina di fianco. Giustamente. Credo che su questo
si sia fatta una riflessione. Vi è però un parcheggio dove i lavori
sono stati sospesi, su cui magari sarebbe opportuno fare una
riflessione, perché qualche posto macchina in più su quel lato
della palazzina, sul retro della palazzina dei gruppi consiliari,
forse sarebbe il caso di poterlo recuperare, se fosse possibile,
dal momento che l'altro parcheggio molto spesso è saturo. Quindi da
parte nostra vi è l'apprezzamento per quanto concerne il conto
consuntivo.
Presidente -
Ha chiesto la parola il Consigliere
Padovani. Ne ha facoltà.
Padovani (GM) -
. Solo per esprimere la mia felicità per
questo risparmio. Spero e penso che questi 800 mila euro si possano
utilizzare in qualche modo. Adesso non so bene come, ma spero si
possano utilizzare in qualche modo per aiutare le tante Valdostane
e Valdostani in difficoltà in questo momento.
Presidente -
Ha chiesto la parola il Consigliere Cretier.
Ne ha facoltà.
Cretier (PD-SIN.VDA) -
Con la delega ricevuta dal
collega, che in questo momento è assente, anch'io sostengo che
questi fondi siano destinati eventualmente ad azioni in essere che
possano migliorare le condizioni di vita di qualcuno.
Presidente -
Ha chiesto la parola il Consigliere
Cognetta. Ne ha facoltà.
Cognetta (M5S) -
Per esprimere il mio voto di astensione
rispetto a questo bilancio. Capisco che ci sono visioni positive
rispetto al risparmio ottenuto, però si devono tenere presenti due
cose.
La prima: la maggiore visibilità di questo Consiglio si può
ottenere anche con le risorse che ci sono. Si possono fare azioni,
molte, che non vengono fatte, che sono state suggerite negli anni
sia nell'ufficio di Presidenza che fuori dall'ufficio di
Presidenza, anche da suoi predecessori, Presidente.
La seconda riguarda la destinazione dei fondi. Così come i fondi
del nostro avanzo: quello che vari Consiglieri si sono tolti e sono
destinati, secondo la legge, a delle iniziative rispetto a persone,
ahimè, che non hanno più l'assegno né di disoccupazione, né altre
cose; tra l'altro, fra parentesi, sono fondi che sono fermi da più
di un anno, quindi magari se poi li spendiamo, diamo un aiuto
concreto, anziché solo toglierceli e lasciarli in qualche conto
corrente. Lo stesso potrebbe essere fatto per i fondi, che avete
appena avanzato, perché andranno a finire nel calderone in Regione
e poi lì, si sa benissimo, non andranno a finire da nessuna parte o
dappertutto, a seconda di come la si vuole vedere.
Quindi forse è il caso di farci un pensierino nel momento prima
di arrivare alla situazione attuale: avere un avanzo e restituirlo
tout court
, senza dargli una destinazione precisa. Detto
questo, mi fa piacere che ci sia stato questo avanzo, però il mio
voto resta comunque di astensione, perché si può fare ancora di
meglio e di più, sicuramente. Non vorrei farvi l'elenco di cosa
perché ne avrei da dire, a cominciare dall'informatica a
scendere.
Presidente -
Ha chiesto la parola il Consigliere Fabbri.
Ne ha facoltà.
Fabbri (UVP) -
Annunciamo il nostro voto favorevole al
bilancio del Consiglio. Esprimiamo anche, con favore, la
possibilità di dare un esempio ai nostri concittadini nel fare
notare loro, come sottolineava la collega Morelli, che da anni
ormai c'è una sensibilità notevole anche da parte del Consiglio nel
cercare di comprimere delle spese che, nell'ottica di un risparmio
generale, può essere anche di esempio per tutta la gestione
pubblica, proprio in questi momenti difficili che la nostra società
sta vivendo.
Presidente -
Se non ci sono altri interventi, metto in
votazione il punto n. 23.
Dichiaro aperta la votazione.
Presenti: 33
Votanti: 32
Favorevoli: 32
Astenuti: 01, si è astenuto il collega Cognetta.
Il Consiglio approva.
