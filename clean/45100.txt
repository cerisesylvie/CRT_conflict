Classificazione
AMMINISTRAZIONE REGIONALE



Oggetto del Consiglio n. 1913 del 19 ottobre 2022 - Resoconto
OGGETTO N. 1913/XVI - Interrogazione: "Istituzione di una
unità di lavoro deputata ad individuare azioni volte a ridurre i
consumi elettrici e termici".
Bertin (Presidente) -
Vista la presenza del consigliere
Marquis, ritorniamo al punto n. 11 dell'ordine del giorno. Per la
risposta, l'assessore Marzi.
Marzi (SA) -
Il tema proposto è estremamente attuale e
sta richiedendo un impegno non indifferente. In questo senso
abbiamo avviato un percorso di indirizzi e azioni per la
riorganizzazione delle sedi dei luoghi di lavoro. Crediamo infatti
che un'azione complessiva e coordinata, che parta dall'analisi
interna del patrimonio immobiliare dell'Amministrazione regionale,
sia la condizione base e più seria per affrontare i temi di
razionalizzazione tra cui anche la riduzione dei consumi elettrici
e termici.
A tal fine, anche per dare seguito a quanto approvato da questo
Consiglio rispetto all'iniziativa presentata proprio da lei,
consigliere Marquis, nello scorso mese di dicembre sul tema della
riqualificazione energetica del patrimonio immobiliare, abbiamo
istituito un gruppo di lavoro per definire proposte di
riorganizzazione logistica degli uffici dell'Amministrazione
regionale.
Il gruppo di lavoro, oltre alle figure apicali
dell'Amministrazione, è costituito per coinvolgere trasversalmente
l'Amministrazione nei settori: del personale e organizzazione,
della sicurezza e logistica, delle espropriazioni e valorizzazioni
del patrimonio, dell'innovazione sistemi tecnologici, dell'edilizia
del patrimonio immobiliare e delle infrastrutture sportive e
dell'edilizia delle sedi istituzionali.
Il gruppo di lavoro ha predisposto una relazione di base
contenente proposte di ridistribuzione logistica di sedi degli
uffici dell'Amministrazione, corredate dalla stima dei costi e dei
tempi necessari per attuare la riorganizzazione, sulla base anche
di alcuni criteri di analisi.
Fra gli obiettivi è compreso, appunto, quello della riduzione
dei consumi, tema di quest'iniziativa consiliare, in particolare
riguardo:
1) alla riduzione dei costi per le locazioni passive e di
gestione delle sedi, quindi delle spese energetiche;
2) alla valorizzazione del patrimonio immobiliare, diretti anche
alla riduzione della dispersione energetica e al miglioramento
della classe energetica degli edifici;
3) al contenimento dei costi generali di trasporto e
trasferimento di personale e utenti alle sedi regionali con
conseguenti benefici sul territorio, anche da un punto di vista
ambientale.
Si tratta di una prima fase di lavoro che potrà rappresentare
una sorta di riferimento sulle buone pratiche di razionalizzazione
dei consumi. In una fase successiva invece andrà sicuramente
sviluppato quanto prospettato nell'interrogazione riguardo al
coinvolgimento con gli enti locali per affrontare e condividere
temi comuni che attengono alla gestione degli immobili, alle
semplificazioni normative e all'attività di formazione e
sensibilizzazione diretta alla cultura del risparmio e
dell'efficienza energetica, anche nella necessità comune di
individuare sul territorio modelli di gestione degli immobili che
risultino sostenibili con le destinazioni di pubblico
interesse.
Riguardo alle disposizioni interne adottate già nello scorso
mese di maggio, gli uffici hanno dato disposizione all'impresa che
gestisce gli impianti di riscaldamento e climatizzazione degli
stabili, di proprietà o a uso regionale, di non superare i 19 gradi
di temperatura per la stagione invernale e di non superare i 27 di
climatizzazione nel periodo estivo, coerentemente con l'adozione di
approvvigionamento energetico dell'Unione Europea.
Il 6 settembre 2022 il Ministero della transizione ecologica ha
diffuso un Piano nazionale di azione per il risparmio energetico
nel settore pubblico. In tale contesto la Pubblica Amministrazione,
con i suoi 3,2 milioni di dipendenti, 32 mila enti e circa 1,2
milioni di edifici diffusi in modo capillare sull'intero territorio
nazionale, rappresenta un settore strategico che può contribuire
significativamente al risparmio energetico e all'uso razionale e
intelligente del gas e dell'energia.
Il Piano contiene anche dieci azioni di contenimento
comportamentali e incentivanti nell'uso efficiente dell'energia da
attuare nel breve e medio periodo.
Tali misure saranno parallelamente da considerare nel lavoro di
razionalizzazione delle sedi che abbiamo avviato e che dovrà essere
integrato con l'evolversi legislativo della situazione sociale ed
economica a livello internazionale e nazionale, che stanno
caratterizzando l'unicità di questo complesso periodo storico.
In un'ottica, tra l'altro, di moderna gestione del patrimonio
pubblico, si stanno facendo anche delle valutazioni molto concrete
da un punto di vista organizzativo e strutturale rispetto a una
maggiore coabitazione sia degli aspetti di natura gestionale che di
valorizzazione del patrimonio pubblico.
Presidente -
Per la replica, consigliere Marquis.
Marquis (FI) -
Intanto apprendo con piacere che è stato
dato seguito all'ordine del giorno che era stato approvato nel
dicembre scorso ma, in realtà, come si evince anche dalle sue
parole, l'ordine del giorno prevedeva la valorizzazione e la
riqualificazione di tutto il patrimonio immobiliare. Un ordine del
giorno molto più ambizioso di quello che è l'argomento che è stato
trattato con quest'interrogazione.
L'interrogazione sostanzialmente si prefiggeva di mettere
all'attenzione questo problema che è di grande attualità sotto un
duplice profilo; il primo è cercare di ridurre i consumi per due
ragioni: ridurre i consumi per il prezzo che bisogna sostenere per
l'acquisto di energia sia elettrica che da riscaldamento, sia anche
per la scarsa disponibilità di cui si parla durante quest'inverno,
a seguito anche delle raccomandazioni - che avvengono da più
livelli, dall'Europa e dallo Stato - di cercare di contenere l'uso
del riscaldamento elettrico, perché ci sono dei problemi di
approvvigionamento.
In realtà la domanda richiedeva se era stato costituito un
gruppo di lavoro che appositamente lavorasse nel breve periodo, non
per ottenere dei risultati nei prossimi anni ma nella stagione
invernale, al di là di definire la temperatura di 19 gradi da
sostenere negli uffici.
Si chiedeva - così come hanno fatto altri enti o in altri ambiti
di cui abbiamo potuto leggere sui giornali - se ci sono state, ad
esempio, delle rimodulazioni degli orari di lavori per contenere
l'utilizzo di energia elettrica o cose di questo genere, oppure se
sono stati fatti dei ragionamenti con gli enti locali per cercare
di ridurre i consumi in relazione a tutte le strutture e gli
impianti sportivi in particolare, che sono degli stabili che
consumano parecchia energia.
Quindi se sono state impartite in quegli ambiti delle direttive
ovvero anche sulla gestione dell'illuminazione dei monumenti, di
illuminazione stradale, di luminarie natalizie.
Era un ragionamento di ordine complessivo, perché ci rendiamo
conto che in questa situazione serve anche un approccio culturale
nuovo, perché tante volte, se volessimo ridurre un poco i consumi
anche a casa nostra, basta cambiare delle abitudini.
Non eravamo abituati sino a oggi a considerare l'energia
elettrica un bene prezioso, invece da oggi bisogna avere
un'attitudine nuova.
L'obiettivo dell'interrogazione era questo. Prendo atto della
risposta, da quello che ho capito non ci sono delle azioni che sono
state intraprese nell'immediato, al di là di determinare la
temperatura a 19 gradi per cercare di contenere i consumi nella
pubblica Amministrazione.
