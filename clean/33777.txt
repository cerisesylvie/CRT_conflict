Classificazione
BENI CULTURALI
Musei, biblioteche, archivi storici e aree di interesse archeologico



Oggetto del Consiglio n. 1846 del 8 giugno 2011 - Resoconto
OGGETTO N. 1846/XIII - Interpellanza: "Modalità di gestione
del parco archeologico nell'area megalitica di
Saint-Martin-de-Corléans".
Interpellanza
Richiamate le nostre precedenti iniziative consiliari
riguardanti la realizzazione del Parco archeologico nell'area
megalitica di Saint-Martin-de-Corléans;
Preso atto che con deliberazione della Giunta regionale n.
817 dell'8 aprile 2011 si è approvato lo studio di fattibilità
finalizzato alla valorizzazione e allo sviluppo del Parco
archeologico di Saint-Martin-de-Corléans;
Constatata la mancata risposta, ai sensi dell'ex articolo 116
del Regolamento interno del Consiglio regionale, alla richiesta
formulata in data 11 aprile 2011 con la quale si richiedeva il
sopracitato studio;
Ricordato che, secondo quanto dichiarato dall'Assessore
competente, la realizzazione dell'opera dovrebbe concludersi entro
il primo semestre del 2013;
i sottoscritti Consiglieri regionali
Interpellano
l'Assessore competente per conoscere:
1) quali iniziative intende attuare l'Amministrazione per la
futura gestione della struttura citata in premessa;
2) se, in vista dell'apertura del Parco archeologico,
prevista tra soli due anni, sono state stimate le spese complessive
per la gestione della struttura;
3) quanti visitatori si presume possa accogliere il
sopracitato Parco.
F.to: Bertin - Giuseppe Cerise - Patrizia Morelli
Président
- La parole au Conseiller Bertin.
Bertin (ALPE)
- Grazie Presidente e grazie per anticipare
questa interpellanza.
Avevamo già presentato diverse interpellanze riguardanti il
parco archeologico di Saint-Martin de Corléans, anche perché lo
riteniamo un parco importante che potrà rappresentare una svolta
per il quartiere ed un'opportunità per la città e per tutta la
Valle d'Aosta; è un sito unico che rappresenta una ricchezza ed una
possibilità da sfruttare per la nostra Regione. In questi 40 anni
di lavori in corso, i tempi si sono dilatati moltissimo ed i
ritardi pesano su questa realizzazione e sulle ricadute positive
che potrebbero rappresentare per la città e per il quartiere; un
investimento imponente da tutti i punti di vista che dovrebbe
concludersi con il 2013, almeno così dalle ultime dichiarazioni
dell'Assessore.
A due anni dall'apertura, ci chiediamo se vi sono delle stime,
dal punto di vista economico, sui costi di gestione di questa
struttura - imponente, come dicevamo - che richiederà un'attività
intensa. Pertanto ci chiediamo come intende muoversi per la futura
gestione l'Amministrazione regionale e se, in vista dell'apertura
prevista fra soli due anni, sono state fatte delle stime sulla
gestione del parco, quanti visitatori si presume possa attirare
annualmente questo parco, anche perché - come spesso avviene per
gli enti pubblici quando si tratta della gestione - le stime sono
fatte solo a posteriori, rimanendo poi con dei costi di gestione
alti e con dei deficit strutturali per moltissimo tempo. Avevamo
chiesto - con una richiesta ex articolo 116 - della documentazione,
anche perché è stato recentemente approvato uno studio di
fattibilità nel quale credevamo di trovare in parte le risposte -
almeno immagino - a questa istanza, ma - come è successo con questo
Assessorato - non ci è stata data risposta nei 30 giorni di
consuetudine. Grazie.
Président
- La parole à l'Assesseur à l'éducation et à la
culture, Laurent Viérin.
Viérin L. (UV)
- Merci M. le Président.
Per quanto riguarda la prima domanda, quali iniziative si
intendono attuare per la futura gestione, sicuramente in merito
alla prossima apertura - e qui inviterei a non confondere
l'ultimazione dei lavori con l'apertura del sito, che sono due cose
diverse, nel senso che una cosa sono i lavori strutturali, altro
sono i lavori di allestimento, e poi ci sarà l'apertura - è
importante non considerare Saint-Martin de Corléans come singolo
elemento nella politica di valorizzazione dei beni culturali e del
turismo culturale, ma come un tassello da inserire nell'insieme
della politica di gestione del patrimonio culturale. Quindi quali
sono le iniziative che abbiamo ipotizzato: stiamo lavorando - ed è
in fase di definizione - su un sistema gestionale dei beni
culturali in Valle d'Aosta che, ovviamente, comprende l'inserimento
del parco archeologico dell'area megalitica di Saint-Martin, e le
prossime aperture, in ordine cronologico sono quelle del castello
Baron Gamba, del castello di Aymavilles, del castello di Quart e,
in un futuro meno prossimo, del castello di Arnad, in un'ottica di
una visione di insieme dei beni culturali della Valle d'Aosta, per
evitare ciò che lei diceva, di pensare ad un sito e poi avere, sia
da un punto di vista della gestione che nell'inserimento nel
circuito dei beni a posteriori, una visione delle ricadute o dei
costi di questo sito. Quindi stiamo ragionando su una visione
d'insieme e a come, per quanto riguarda la parte storica legata
all'archeologia, alla romanità e al medioevo, questi beni culturali
possono "fare sistema". Poi dirò delle stime che sono state fatte,
ma questo più in un'ottica di insieme.
"Se, in vista dell'apertura"
... qui, ripeto, lei dice:
l'apertura fra soli due anni...ma l'apertura dipende da diversi
fattori, e non solo della parte strutturale e di lavori, che fra
l'altro dipendono dalle risorse in bilancio e dalla programmazione
che stiamo vedendo, sapendo che esistono delle priorità, esiste un
momento di razionalizzazione in cui le risorse impegnate negli anni
saranno destinate a questa parte importante, quindi...
"se sono
state stimate le spese complessive"
...allora, intanto alcune
precisazioni. Sull'iter del progetto, l'atto di cui parla che le è
stato fornito - mi scuso se non siamo stati nei 30 giorni, ma mi
risulta che è stato trasmesso - è una cosa, mentre siamo in questa
fase, alla fase degli allestimenti, una fase molto importante,
perché la fase strutturale dell'opera si sta terminando e fra un
mese approveremo in Giunta il progetto preliminare degli
allestimenti museali, che è una parte molto importante. Esiste una
bozza di simulazione - le potrò far avere una bozza di simulazione
perché ho richiesto di averla prima dell'approvazione, in modo che
possa vederla, come anche per i colleghi che fossero interessati -
che prevede...qui abbiamo rimodulato, d'intesa con la Presidenza e
con il Presidente dopo un sopralluogo nei mesi scorsi, uno dei
punti critici del progetto che è l'ultimo piano, quello che è un
punto strategico di raccordo fra la struttura in sé, non solo parte
museale interna, ma esterna...l'ultimo piano, e il quartiere di
Saint-Martin, perché deve essere uno snodo importante che, da un
lato con il viale Conte Crotti e, dall'altro Pont-Saint-Martin,
questa piazza e questo ultimo piano sono uno snodo molto
importante. L'idea è stata quella di prevedere, oltre agli
allestimenti interni, una rimodulazione di questa parte esterna che
dovrà legare il parco al quartiere, con la previsione di una parte
inerente al benessere e alla cura di sé, connessa anche in questo
caso all'antichità, con una filologia che abbia un senso in quel
luogo, che si chiamerà
Les Thermes d'Aoste
, e l'utilizzo
della piazza per diverse opzioni: luogo di spettacolo, mercatini,
altri utilizzi che sono simulati su questo
render
che le
farò vedere e, attraverso queste ultime modifiche, crediamo si vada
a riqualificare notevolmente il progetto e il quartiere
nell'insieme.
Altro punto molto importante che si lega ai costi di cui le
parlerò, anche qui sempre su indicazione del Presidente: è stato
valutato il fatto degli aspetti legati al risparmio energetico e
alle fonti alternative, cioè al fotovoltaico, quindi nella parte di
allestimenti sono state inserite delle modifiche legate al
risparmio energetico e all'utilizzo del fotovoltaico che andranno
ad abbattere i costi, perché ci stiamo ponendo la questione dei
costi di gestione e comunque i costi della struttura. Come dicevo,
questo progetto di allestimenti sarà approvato in un mese; il
preliminare, il definitivo e l'esecutivo saranno approvati entro
l'anno, quindi per questa parte si sta proseguendo. Per i costi di
gestione esistono delle stime, a fronte di una superficie
espositiva che è equivalente a quella del Forte di Bard, che ha un
costo di gestione di circa 5.000.000 di euro, la spesa complessiva
per la gestione è stimabile in 3.500.000, ma queste stime
rientreranno nell'inserimento del sito nell'insieme del sistema,
perché il personale piuttosto che altre voci vanno considerate non
solo legate a Saint-Martin, ma nell'insieme dei beni culturali e
sulle novità legate al risparmio energetico che potranno andare
nella direzione auspicata.
Per quanto riguarda i flussi, altro punto importante che lei ha
sottolineato, anche qui sono delle stime; le stime di gestione come
le stime dei visitatori vanno nell'ottica di ottimizzare, ma per il
primo anno di apertura...si è sempre in una stima diversa rispetto
al regime. Per il primo anno di apertura crediamo - e anche a dire
del comitato che lavora a questo sito - che si possa arrivare a
50-60.000 visitatori con adeguati investimenti, tra l'altro nel
settore delle tecnologie multimediali innovative e, per quanto
riguarda questa parte, stiamo reperendo, sempre d'intesa con la
Presidenza, dei fondi che siano strutturali e che non vadano a
gravare sui fondi del bilancio regionale. Crediamo che nella parte
di sviluppo ed innovazione questo rientri e in questo senso la
Presidenza si è già attivata.
Président
- La parole au Conseiller Bertin.
Bertin (ALPE)
- Grazie per la risposta.
Sì, ottimisticamente pensavamo che finiti i lavori, in
pochissimo tempo si potesse passare ad un'apertura del parco, anche
ritornando ai ritardi storici che ci sono; sono anni ed anni che si
aspetta l'apertura di questo parco che ha determinato anche
l'aumento dei costi, che oggi - come si ricorderà qualche tempo fa
ce lo ha ricordato - verrà a costare circa 30.000.000 di euro, un
investimento importante. Se adesso andiamo ad aggiungere i
3.500.000 all'anno, la cosa comincia a diventare pesante! Per
questo cercavamo di capire quali iniziative intendeva mettere in
campo l'Amministrazione regionale per far fronte a questi costi,
perché questa struttura ha un potenziale enorme, ma deve essere
sfruttata al più presto, lanciando iniziative a sostegno; anche
perché, se non arriveranno dei visitatori, rischia di diventare -
con 3.500.000 l'anno che l'Amministrazione dovrà tirare fuori
comunque - una "cattedrale nel deserto" con dei costi altissimi che
si fanno sempre più importanti, 6.000.000-5.000.000 al Forte di
Bard, 3.500.000 qui...alla fine, o si giustifica con una ricaduta
turistica importante per la città, oppure diventerà alla lunga
difficile sostenere tali spese!
Per questo ci preoccupavamo dei costi: 3.500.000 sono dei costi
decisamente alti, che devono essere compensati con la capacità di
sfruttare questo sito che ha un potenziale grande e può
tranquillamente sostenere anche questa spesa, ma bisogna agire in
fretta. Se fra due anni si aprirà - speriamo - o due anni mezzo,
già a partire da adesso il rischio è di creare un'altra "cattedrale
nel deserto" che ci è costata 30.000.000 in investimenti e
3.500.000 ogni anno di perdite strutturali, il che diventa pesante!
Bisogna agire in fretta per far sì che questo parco non diventi un
peso per la comunità, ma, al contrario, un'opportunità di sviluppo
per i prossimi decenni per la città e per la Valle. Grazie.
