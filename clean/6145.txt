Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 588 del 30 maggio 1984 - Resoconto
OGGETTO N. 588/VIII - CRITERI DI SCELTA DELLE IMPRESE
INVITATE ALLA GARA D'APPALTO PER LA RISTRUTTURAZIONE DELL'EX
CASERMA CHALLAND. (Interrogazione)
PRESIDENTE
: Do lettura dell'interrogazione presentata dai
Consiglieri Mafrica e Tonino.
INTERROGAZIONE
AVENDO AVUTO NOTIZIA
che alcune imprese regolarmente
iscritte all'Albo dei costruttori, nonostante la richiesta di
invito fatta all'Amministrazione regionale, non sarebbero state
chiamate a partecipare alla gara di appalto prevista per la
ristrutturazione della ex Caserma Challant;
i sottoscritti Consiglieri regionali
INTERROGANO
l'Assessore al Turismo, Antichità e Belle Arti per
conoscere:
i criteri in base ai quali sono state scelte le imprese
invitate alla gara;
quali motivazioni sono state fornite alle imprese non
invitate;
se gli uffici competenti hanno avuto modo di esprimere un
giudizio sull'elenco delle ditte da invitare alla gara di
appalto.
PRESIDENTE
: Ha chiesto la parola l'Assessore al Turismo,
Urbanistica e Beni Culturali Borbey; ne ha facoltà.
BORBEY (D.C.):
Innanzitutto rispondo al terzo punto
dell'interrogazione dicendo che ho interpellato gli Architetti
Prola e Montanari i quali mi hanno invitato a dire in Giunta che
poichè questi lavori sono di notevole difficoltà (sottomurazioni,
consolidamento di volte, particolari lavori di copertura, ecc.),
loro hanno optato per invitare ditte che sono specializzate nei
consolidamenti statici.
Poichè in Valle d'Aosta non c'è neanche un'impresa specializzata
in questo settore la Giunta regionale ha invitato le imprese che
avevano già lavorato con la Regione e che davano sicure garanzie di
capacità sia imprenditoriali che tecniche. E' stata quindi una
scelta prettamente tecnica.
Debbo dire, ad onor del vero, che quando la Giunta ha fatto la
cernita delle imprese ha inserito per errore un'impresa che non
aveva mai operato. Il tipo di appalto è stato quello della media,
cioè a media delle offerte delle ditte con un limite massimo di
ribasso.
L'appalto è stato vinto dall'impresa Longarini con un ribasso
immediato del 25%.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (P.C.I.):
Io non sono soddisfatto perchè ritengo
che le spiegazioni date dall'Assessore siano abbastanza
generiche.
Noi nell'interrogazione chiedevamo i criteri in base ai quali
sono state scelte le imprese da invitare alla gara. Si sono rivolte
a noi delle imprese che non erano state invitate e credo che siano
le stesse che sono state successivamente invitate. Sembrava, da
quello che ci è stato detto, che non ci fossero motivazioni
particolari per escludere delle imprese presenti nell'albo dei
costruttori per fare questi lavori.
Io credo che sarebbe ora di dare corso a quella mozione che il
Consiglio regionale ha votato l'anno scorso sulla questione degli
appalti, di arrivare cioè ad una normativa di carattere
regionale.
Ho potuto verificare in questi giorni che anche per le strade,
per le quali l'Assessore Borbey l'anno scorso diceva che i ribassi
sarebbero stati esigui perchè i prezzi non potevano oscillare molto
rispetto a quelli stabiliti dagli uffici, quest'anno si hanno
ribassi dal 15 al 30% fatti dalle stesse imprese che l'anno scorso
facevano l'1%. Questo è successo per la circonvallazione di Cogne e
per alcune sezioni della strada di Champorcher, vinte sempre dalle
stesse imprese ma questa volta i ribassi sono stati dal 15 al
30%
Io credo che sia ora di mettere mano, come Regione, a dei
regolamenti e a delle procedure che diano tutte le garanzie
possibili per il massimo vantaggio della Regione. Questa è la
richiesta che faccio in ordine a questa interrogazione che si
riferisce ad un caso particolare che però può avere dei riferimenti
anche ai fini generali.
