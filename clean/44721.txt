Classificazione
ENERGIA



Oggetto del Consiglio n. 1664 del 23 giugno 2022 - Resoconto
OGGETTO N. 1664/XVI - Interpellanza: "Misure volte a
calmierare l'aumento dei costi dell'energia sostenuti da famiglie e
imprese valdostane".
Sammaritani (Presidente)
-
Passiamo alla
trattazione del punto n. 39 all'ordine del giorno. Per
l'illustrazione ha chiesto la parola il consigliere Carrel, ne ha
facoltà.
Carrel (PA) -
Con quest'interpellanza torniamo su un tema
sicuramente caro a tutti, che abbiamo iniziato a trattare con ampio
anticipo, in quanto il collega Rollandin ha iniziato a parlarne già
nel mese di ottobre dell'anno scorso, e sul quale ci siamo
confrontarti più e più volte in quest'aula. Come ho riportato nella
nostra iniziativa, l'Assessore aveva detto giustamente, in
occasione dell'interpellanza esposta dal collega Rollandin, che si
sarebbe valutato un intervento poi a fronte del bilancio di
assestamento e quindi valutato l'avanzo di amministrazione. Nel
mentre, abbiamo audito in IV Commissione la CVA e la Deval, che ci
hanno fatto il quadro generale di una situazione sicuramente molto
difficile e sul quale bisogna assolutamente lavorare.
Con quest'interpellanza chiediamo a che punto siamo con questo
disegno di legge e quante risorse verranno destinate a
quest'importante problema, che colpisce sicuramente le famiglie
valdostane ma anche le imprese. Ieri parlavamo di impianti di
risalita e, ci tengo a sottolinearlo, il prossimo anno gli impianti
di risalita avranno anche questo tipo di problema: il rincaro dei
costi. E sappiamo a quante persone danno del lavoro gli impianti di
risalita, ma questo è un discorso che può essere generalizzato a
tutte le imprese e a tutte le famiglie.
Quest'interpellanza però non chiede solamente un intervento per
calmierare i costi. Abbiamo letto tutti i giornali anche di questa
mattina, c'è già anche lo Stato che sta adottando delle misure in
tal senso. La nostra iniziativa chiede alla Regione Valle d'Aosta
di guardare anche oltre, soprattutto con la terza domanda
dell'interpellanza, chiedendo quante siano le risorse che si
intende destinare a famiglie e imprese, per investimenti che mirino
a ridurre i consumi e ad aumentare la produzione di energia
rinnovabile. Chiediamo questo perché crediamo che, se dobbiamo
affrontare questa crisi energetica che, ahimè, non durerà solamente
qualche mese, ma è una crisi destinata a durare degli anni,
purtroppo, dobbiamo cercare in qualche modo di incentivare le
energie rinnovabili, da un punto di vista ambientale e dal punto di
vista economico, proprio a sostegno delle famiglie e delle imprese.
Credo che possa essere una buona azione della nostra Regione
anticipare i tempi e cercare di attuare delle politiche in tal
senso.
Questa nostra interpellanza di fatto va a cercare di capire come
il Governo si sta muovendo su queste tematiche, sia per abbattere i
costi, nel breve e brevissimo termine, del caro bollette, ma
dall'altra parte vogliamo capire se vi è l'intenzione di
incentivare gli investimenti sulle produzioni di energia
rinnovabile. Sappiamo che vi sono già delle leggi, vi sono già dei
finanziamenti, ma è sicuramente arrivato il momento di investire
notevolmente di più e di incentivare ancora gli investimenti in
questa direzione, perché crediamo sia veramente fondamentale per
far fronte a questa crisi che, ripeto, purtroppo non durerà
solamente qualche mese.
Presidente -
Per la risposta l'assessore Bertschy.
Bertschy (AV-VdA Unie) -
Il tema, come è stato ben
ricordato, è già stato trattato in aula e oggetto di alcune
valutazioni in Commissione. È soprattutto, purtroppo, un tema che
nella fase iniziale si sperava di poter superare, come purtroppo è
capitato all'inizio della pandemia, con cose che avrebbero potuto
aiutare la risoluzione di problemi. Ci troviamo invece in una
situazione in cui la guerra, che è iniziata in maniera anche un po'
improvvisa, per certi versi, e che tutti speravamo fosse una guerra
breve, per poter rideterminare un progetto di sviluppo in generale
dell'economia, invece è una guerra che continua e oggi forse è
difficile capire che cosa succederà nei prossimi mesi. Dico questo
perché in piena estate oggi forse l'attenzione è più verso altre
situazioni del vivere quotidiano e delle imprese, ma al ritorno
dalle vacanze ci ritroveremo in una situazione estremamente
difficile, dove poi bisognerà affrontare l'inverno, che in regioni
di montagna è sempre un inverno diverso da quello degli altri
territori.
L'approccio, che prima era "cerchiamo di trovare una soluzione",
un po' come nella prima fase del Covid, deve essere ragionato,
perché qui si tratta di una strategia che non dipende da noi
rispetto all'organizzazione e alla risposta degli interventi
complessivi. Noi possiamo e dobbiamo cercare di ragionare al meglio
con le risorse che abbiamo a disposizione, per rendere sempre più
complementare l'intervento che in generale il Governo sta
producendo.
Proprio di questa mattina è la notizia di ulteriori 3 miliardi
di euro messi a disposizione della crisi energetica. Sono miliardi
che servono a dare continuità in particolare, per esempio, agli
interventi che per le famiglie meno abbienti sono stati utili, ma
che oggi ancora non sono completamente conosciuti. Nel leggere i
vari articoli, si vede quanto anche il Governo nazionale stia
cercando di produrre una significativa azione di sensibilizzazione
presso l'ARERA, per far sì che questi interventi possano essere
conosciuti da tutti, perché, un po' come abbiamo chiesto noi a
DEVAL e a CVA, è bene che le famiglie abbiano piena contezza delle
possibilità, che comunque oggi ci sono per risparmiare e che non
tutti oggi ancora utilizzano.
Per venire alle domande che ponete: se sia intenzione del
Governo regionale destinare delle risorse dell'avanzo di
amministrazione per specifiche misure mirate a calmierare l'aumento
dei costi dell'energia? Sì, probabilmente non a calmierare
l'aumento dei costi, perché non è nostra competenza, ma intervenire
in termini sociali verso la debolezza di alcune famiglie in
particolare. Sulla calmierazione dei costi dell'energia, noi non
possiamo intervenire come gli altri sugli oneri di sistema
piuttosto che sulle componenti dei costi. Noi possiamo cercare di
fare un intervento che vada a dare un'ulteriore risposta a quelle
famiglie che si trovano in una situazione di maggiore difficoltà,
ponendo bene ­attenzione - questo è il ragionamento che stiamo
cercando di fare in questi giorni in cui è iniziata la preparazione
dell'assestamento - al fatto che questi ripetuti contributi che poi
arrivano alle famiglie e anche alle imprese vanno a cambiare poi lo
stato sociale e soprattutto la situazione ISEE delle famiglie.
Quindi è bene, da una fase in cui abbiamo cercato di fare sempre
gli interventi in emergenza, cercare di porre anche l'attenzione a
quello che va a rilevare poi negli anni successivi, perché il
rischio è che, a fronte magari di un intervento mirato che ti dà
una risposta puntuale, poi magari uno si trovi nella condizione di
non avere la possibilità di contenere, attraverso le altre misure
che sono a disposizione del sostegno delle famiglie, gli interventi
successivi. Comunque, la risposta è sì e stiamo studiando in questi
termini.
Quante siano le risorse che si intende destinare per una misura
che miri a calmierare il rincaro delle bollette energetiche per
famiglie e imprese? Anche qui, la definizione è in corso e ci sono
due livelli diversi. Per quanto riguarda le famiglie, dobbiamo
ragionare perché l'assestamento - come sapete - non ha possibilità
di essere applicato come in passato, come l'anno scorso, per la
spesa corrente. Stiamo cercando di destinare l'assestamento per
quelle che sono le possibilità di utilizzo e di utilizzare altre
risorse per l'intervento per le famiglie, di modo da poter uscire
da quelli che sono gli impedimenti attuali dell'utilizzo delle
risorse che vanno messe in assestamento, in particolare per gli
investimenti. Si sta facendo una valutazione di questo tipo,
cercando di mettere a disposizione delle strutture tecniche le
banche dati che in questi ultimi due o tre anni abbiamo creato, con
i vari interventi che sono stati messi in campo a livello sociale.
Saremo più precisi nei prossimi giorni e non credo sia corretto
oggi dare delle cifre, perché siamo in fase di discussione
dell'assestamento, però la maggioranza intende intervenire su
questo dossier e ha dato mandato alla Giunta di lavorarci.
Il terzo punto è la parte più costruttiva, ma anche che
condividiamo e riteniamo che sia la giusta visione del futuro.
Proprio per le cose che abbiamo detto e che ha detto lei in
premessa, il perdurare di questa situazione continuerà e continuerà
ancora a lungo. Il programma che a livello europeo è stato lanciato
e che il nostro Governo nazionale ha raccolto è quello di lavorare
a una fortissima programmazione in termini di investimenti per il
futuro sull'aumento delle FER, delle energie rinnovabili, sulla
riduzione dei consumi energetici e soprattutto, se è possibile, ma
negli ultimi giorni le dichiarazioni del ministro Cingolani mi sono
sembrate in questo senso un po' meno temerarie, uscire un po' dai
vincoli che la nostra organizzazione a livello produttivo ha
sull'utilizzo del gas. Questo è uno dei temi che a livello europeo
di più preoccupa, soprattutto per il primo inverno che avremo in
questa piena crisi energetica.
Quindi (aggiungere "quindi")
destinare delle risorse agli
(correggere "agli" al posto di "e gli") investimenti è necessario,
sia per le famiglie che per le imprese
e
(aggiungere "e")
destinare delle risorse agli (correggere "agli" al posto di "per
gli") investimenti per la produzione di maggiore energia e per il
contenimento energetico è quello che intendiamo fare e che
(aggiungere "e che") alcune delle nostre disposizioni attuali già
danno in termini di possibilità per le famiglie: c'è un bando
aperto di 3 milioni 100 mila euro con finanziamenti al tasso dell'1
percento, si arriva anche allo 0 percento per interventi di
particolare qualità. Per quanto riguarda le imprese ci sono risorse
destinate nel programma FESR 2021-2027 e in questo intervento con
l'assestamento vorremmo provare, anche qui la maggioranza ha dato
un indirizzo in questa direzione, a studiare un intervento che ci
metta in condizioni di aiutare, già da subito, le imprese a fare
degli investimenti. Il tutto però con una preoccupazione che è
quella che è finito il tempo di
framework
, quindi il tema
degli aiuti di Stato: a oggi si rientra nel regime normale, con il
de minimis
che cambia e quindi la possibilità di utilizzo a
fondo perduto è ovviamente diversa da quella del passato. Credo che
questo comunque sia un problema che non è solo delle Regioni, ma a
livello nazionale ed europeo, quindi vedremo se ci sarà un
ulteriore intervento dovuto proprio alla crisi. In ogni caso stiamo
studiando un articolo che va in questa direzione, a sostegno dei
progetti delle imprese, da completare; su questo c'è un
ragionamento in corso con la nostra finanziaria, da completare con
dei finanziamenti dedicati per le imprese, per sostenere -
ovviamente non con interventi a fondo perduto, ma con interventi a
finanziamento - una strategia che si deve tenere nella sua visione
complessiva.
Colgo l'occasione per dire che in questi giorni è all'attenzione
del legislativo la legge sulle comunità energetiche, di modo da
poter approvarla in Giunta quanto prima e questo diventerà un
ulteriore strumento per cercare di portare avanti una strategia
complessiva sul tema dell'energia.
Presidente -
Per la replica la parola al consigliere
Carrel.
Carrel (PA) -
Grazie Assessore. Bene per la legge, che
credo sia d'interesse comune iniziare a discuterne in Commissione.
Per quanto riguarda le risposte alle prime due domande, sono sicuro
che il nostro ordine del giorno, che avevamo richiesto e votato
durante la seduta del bilancio e sul quale avevo fatto anche
un'iniziativa, alla quale mi aveva risposto l'assessore Barmasse,
sullo studio della povertà in Valle d'Aosta che dovrebbe arrivare
in Commissione secondo gli accordi presi, poi confermati ad aprile
dall'Assessore, entro fine mese, quindi qualche giorno e ne
discuteremo in V Commissione, possa essere utile proprio in questo
senso, per capire a chi possiamo dare degli aiuti e come poterli
erogare, proprio per i problemi che lei ci ha evidenziato.
Sul terzo punto, credo che la nostra Regione debba intervenire
anche senza l'Europa e il livello nazionale. Comprendo bene che vi
sono delle normative entro le quali dobbiamo muoverci, ma in un
momento così delicato - lo ha ricordato anche lei, siamo una
regione di montagna, l'inverno si programma oggi e anche se ci
sembra lontano, ci appare anche abbastanza cupo; non voglio essere
pessimista, ma sicuramente sarà un inverno molto, molto difficile
per i valdostani e per le imprese valdostane - credo che bisogna
attivare immediatamente la nostra finanziaria. Bisogna attivare
immediatamente un sistema che permetta di far fronte a ciò che ci
aspetterà da novembre, dicembre in poi, perché i valdostani e le
imprese valdostane hanno bisogno di risposte. E le risposte non
possiamo trovarci a darle a settembre od ottobre, con Consigli
straordinari o tavoli di lavoro ampliati a tutti i gruppi
consiliari, dove bisogna poi trovare delle soluzioni che però,
purtroppo, non si possono più dare, perché il tempo è
fondamentale.
Ecco perché abbiamo fatto quest'iniziativa, ecco perché
chiediamo anche noi alla maggioranza di lavorare in questa
direzione, cercando di darci degli strumenti che poi discuteremo in
Commissione per poter dare delle risposte. Noi lo diciamo oggi, ma
lo dicevamo già ad ottobre, questo è un tema fondamentale su cui
dobbiamo assolutamente lavorare e sul quale, come risorse a titolo
regionale, dobbiamo veramente investire tanto, oltre ovviamente a
quelle che sono le risorse e gli accordi che bisogna prendere a
livello politico sia con lo Stato che con l'Europa. Ma oltre a ciò
esiste una Regione, esiste la Regione autonoma Valle d'Aosta che è
una regione alpina, che è una regione di montagna, che verrà
svantaggiata più di tante altre regioni italiane da questa crisi
energetica soprattutto in inverno, quindi dobbiamo assolutamente
iniziare a lavorarci oggi per poter dare delle risposte ai
valdostani e alle imprese.
