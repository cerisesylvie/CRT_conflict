Classificazione
ISTRUZIONE PUBBLICA



Oggetto del Consiglio n. 2464 del 11 maggio 2023 - Resoconto
OGGETTO N. 2464/XVI - Interpellanza: "Valutazioni esplorative
per meglio conoscere lo stato dei NEET (Not in Employement,
Education or Training) in Valle d'Aosta".
Bertin (Presidente) -
Punto n. 45. Ha chiesto la parola
il consigliere Marquis, ne ha facoltà.
Marquis (FI) -
Con quest'iniziativa sottoponiamo la
problematica dei NEET, ovvero di quei ragazzi che sono ricompresi
tra i 15 e i 29 anni che per definizione non studiano, non
lavorano, non frequentano dei corsi di formazione. Molto si parla
di questo problema a tutti i livelli, a livello nazionale e a
livello dell'Unione europea vengono dati dall'Unione europea degli
obiettivi ambiziosi, entro il 2030 si dovrebbe arrivare al 9
percento a livello di percentuale. Ci sono già degli Stati che ci
sono vicini che hanno raggiunto questi obiettivi, ci sono altri che
sono molto più lontani e devono fare molta strada, uno di questi è
l'Italia, nonostante negli ultimi tre-quattro anni siano stati
fatti dei passi in avanti perché l'ultima percentuale di cui si
dispone è di circa il 19 percento rispetto al 23 percento del 2020,
quindi sono stati guadagnati 4,5 punti percentuali. Anche la Valle
d'Aosta è interessata da questo fenomeno, se noi andiamo a guardare
i dati che vengono forniti, anche qui, come dicevo ieri, ci sono
delle realtà, tipo Bolzano, che sono al 9,9 percento, Trento all'11
percento, la Lombardia al 13 percento, qualche punto inferiore alla
Valle d'Aosta che è al 15.
Al di là della questione prettamente numerica, credo che il
problema sia conoscere il fenomeno, quindi l'obiettivo di
quest'iniziativa è di capire se in questa direzione, al di là di
una classificazione dove vanno a porre tutte le problematiche in
un'unica unità statistica... capire se sono state fatte a livello
valdostano delle verifiche per meglio conoscere questa
problematica, perché è una problematica che è anche arricchita
dall'essere una Regione di montagna, dal nostro modello
insediativo, dai nostri piccoli numeri, ci sono molti fattori che
incidono nel determinare questa situazione. Pertanto sarebbe utile
capire se all'interno di queste tre componenti, di coloro che non
studiano, non lavorano, non fanno dei corsi di formazione, c'è una
classificazione numerica per rendersi conto di come andare a
intercettare questi ragazzi per cercare di farli uscire dalla
situazione in cui stagnano per cercare di immetterli
sostanzialmente nella strada che li porti a un impiego, a
garantirsi un progetto di vita, perché ritengo che sia drammatico
immaginare che dei ragazzi dopo i 25 anni vivano questa situazione
di oggettiva difficoltà, che gli creerà loro problemi non solo
nell'immediato ma anche nel corso della vita.
La domanda, come ho detto prima, quindi è quella di capire se
c'è un'analisi su questo fenomeno e, in ultimo, quali sono le
iniziative che sono state varate a livello di Governo regionale o
che si immagina di mettere in atto per favorire l'attivazione dei
NEET e, relativamente all'anno passato, all'anno chiuso, quali sono
le iniziative messe in essere e se sono state fatte delle
valutazioni di risultato e di impatto.
Presidente -
Risponde l'assessore Bertschy.
Bertschy (AV-VdA Unie) -
Il tema dei NEET, il lavoro da
mettere in campo e che abbiamo messo in campo e che continueremo a
sviluppare è uno degli obiettivi più difficili da raggiungere ma
nello stesso tempo è uno dei problemi più importanti da risolvere
nei prossimi anni perché con le difficoltà che oggi viviamo nel
mondo del lavoro, con l'importanza che, come ha ben detto nella sua
illustrazione, il lavoro riveste per la crescita delle persone, la
dignità di ogni persona e soprattutto le ambizioni e la
soddisfazione del maturare e di svolgere un'attività che ripaghi
tutti noi dell'impegno, del sacrificio con il quale ci si deve
dedicare al mondo del lavoro, ci obbliga ma soprattutto ci deve
stimolare a fare molto, molto meglio di quello che il Paese ma
anche l'Europa, comunque i dati sono sconfortanti per tutti, stanno
facendo. A livello regionale io unirei la prima e la seconda
domanda: quant'è la corte di età... quanti sono ricompresi nella
definizione NEET, se sono state fatte o si intendano fare delle
valutazioni esplorative per meglio conoscere lo stato dei NEET in
Valle d'Aosta in relazione alle tre linee tipologiche di
classificazione. La corte di riferimento, 15-29 anni, è pari a
17.765 persone, rispetto alla percentuale, ci sono delle
percentuali di riferimento su base ISTAT che riteniamo non
veritiere perché farebbe tremare i polsi avere così tanti giovani
inattivi. Credo che la difficoltà di arrivare a un dato così
preciso al momento su base ISTAT sia data dal fatto che basta
semplicemente che un giovane interrompa gli studi, stia per un
periodo senza andare a ricercare un impiego o anche semplicemente
l'iscrizione nel mondo del lavoro o che abbia interrotto e concluso
gli studi universitari e faccia altrettanto, la classificazione in
quel momento e in quell'anno diventa la classificazione di una
persona che non studia e non lavora, però la speranza è che appunto
non siano quelle le dimensioni. Proprio per questo abbiamo avviato
nel 2022 un lavoro che è quasi alla sua fase di conclusione, lavoro
Neet in cifre, definendo prima una metodologia insieme
all'Università della Valle d'Aosta per giungere a una
quantificazione più puntuale del fenomeno, comprese le sue diverse
sfaccettature. L'indagine si è conclusa e attualmente sono in corso
le interlocuzioni con i diversi Enti e Istituzioni titolari delle
banche dati da cui occorre effettuare poi le opportune estrazioni
per giungere alla definizione puntuale della platea. Il lavoro è
poi stato affidato a una società, che è la
(omissis)
,
che è specializzata nella raccolta di dati per arrivare a
sviluppare un modello che ci permetta, da un lato, di definire allo
stato attuale la situazione, ma soprattutto - e questo credo che le
faccia piacere perché è un tema a lei caro in ogni iniziativa - per
permetterci poi una comunicazione costante di dati nel corso degli
anni che ci permetta di tenere aggiornata la banca dati, poi, una
volta realizzata, diventa immediatamente una banca dati vecchia se
non viene aggiornata.
Quali sono i limiti attuali che ci riguardano? Noi siamo in
grado di raccogliere tutta una serie di dati che riguardano la
nostra attività, gli universitari, gli studenti iscritti nel
secondo ciclo di scuole superiori, i movimenti sul lavoro dati dal
SIL, le persone che frequentano i nostri corsi di formazione, i
dati riferiti agli imprenditori in quella fascia di età alla
Chambre
, abbiamo delle difficoltà che stiamo cercando di
superare invece come sempre con gli istituti nazionali, questo è un
grande tema che appartiene al dibattito nazionale con gli enti tipo
INPS e altri perché è sempre difficile operare con le altre banche
dati. Nei prossimi giorni segnaleremo nuovamente la necessità
proprio perché vorremmo arrivare a definire, in maniera la più
precisa possibile, da un lato, un aspetto quantitativo, quindi una
percentuale; dall'altro, se riusciremo a lavorare bene questo
lavoro che abbiamo messo in ambito di ricerca, anche un dato
qualitativo, perché poi, come tutte le persone, ci sarà da
dimensionare, una volta raccolte e classificate le persone, delle
politiche attive o delle politiche di formazione riferite alla
situazione individuale o alla situazione di riferimento.
In questa fase stiamo concludendo questo lavoro che speriamo di
avere al più presto a disposizione. Ripeto: il limite attuale
ancora è poter disporre di quei dati che non derivano direttamente
da noi, tutto il tema della
privacy
non lo possiamo
sicuramente metterci a discutere adesso, però i limiti rispetto a
questo ci sono e speriamo che si possano superare con una buona
collaborazione tra enti e istituzioni.
"Quali sono le iniziative che abbiamo messo in campo": vado
velocemente, nel 2022- 2023, rispetto al piano politiche del
lavoro, abbiamo dato avvio a un progetto che ha previsto, insieme
alla Cittadella dei Giovani, un sistema integrato di interventi
rivolti ai NEET, percorsi di orientamento individualizzati,
laboratori tematici e visita aziendale, un percorso di
sperimentazione attiva è stato inoltre rivolto ai giovani
particolarmente vulnerabili e ha previsto sia momenti di aula che
esperienza a carattere tecnico pratico in contesti di pubblica
utilità. Tra il 2022-2023 sul programma GOL l'avviso 3, linea
intervento 2, è stato rivolto a sessanta giovani NEET con bisogni
complessi, anche qui al suo interno sono state previste attività di
orientamento specialistico, attività di accompagnamento al lavoro
individuale, percorsi di aggiornamento, tirocinio, misure di
tutoraggio e monitoraggio, il programma è attualmente in corso.
Sempre sui fondi PNRR, missione 5, componente C1, tipologie di
investimento, è un intervento sul sistema duale, la Regione
autonoma ha messo a disposizione dei giovani con età superiore ai
18 anni un catalogo nuovo a livello proprio di proposte di
metodologia, che prevede, da un lato, una riduzione delle ore di
corso per dare la possibilità, anche ai soggetti più fragili, di
poter mantenere la frequenza ai corsi e, dall'altra parte, alla
conclusione di questi moduli più brevi la certificazione delle
competenze con la possibilità poi di sommarle alla conclusione di
ogni modulo per arrivare a ottenere una qualifica. Rispetto agli
FP, abbiamo proposto due nuovi corsi, gli FP sono il livello di
strategia nazionale riferiti agli interventi anche per combattere
il fenomeno dei NEET e abbiamo inserito, rispetto a questo, anche
la possibilità del contratto di apprendistato di primo livello
proprio per cercare di fidelizzare sia il percorso di formazione
che di lavoro.
Rispetto all'accompagnamento al lavoro, c'è un servizio attivo
giornalmente nei servizi dell'impiego e si cerca ovviamente, da un
lato, di monitorare il lavoro con le persone che si riferiscono ai
centri, dall'altro di andare a migliorare la rete che sta intorno
alle persone, in particolare ai giovani, per anticipare il vero
problema. Il lavoro che dovremo fare in futuro, c'è ancora poi un
progetto: "Garanzia giovani fase 2", che riguarderà altri venti
ragazzi sempre con orientamento specialistico, formazione,
tirocinio extracurriculare e accompagnamento al lavoro e la cosa
più importante che dovremo fare come sistema dei servizi che stanno
intorno alle persone è oggi dare una risposta ai giovani che si
trovano in questa situazione, ma soprattutto con lo sguardo rivolto
al domani migliorare il nostro sistema di orientamento, migliorare
il nostro sistema di aiuto di entrata nel mondo del lavoro da parte
dei giovani ed evitare che le persone perdano la fiducia e si
trovino in questa situazione. Cercheremo quindi di essere nel
prossimo periodo a conclusione dell'indagine più precisi sui numeri
ma soprattutto di dare corso a progettualità che ci permettano di
raggiungere queste persone, che sono veramente difficili da
raggiungere perché proprio per questo si trovano in una condizione
anche sociale (incomprensibile).
Presidente -
Replica il consigliere Marquis.
Marquis (FI) -
Ringrazio l'Assessore per la risposta.
Dalle sue parole emerge che qualcosa si sta muovendo in questa
materia, che è una materia di cui c'è consapevolezza delle
problematiche che presenta e soprattutto dell'importanza che ha,
sia nell'immediato, sia per quanto riguarda il futuro, perché
stiamo parlando di giovani e stiamo parlando quindi del futuro
della nostra comunità. Fa piacere aver sentito che si sta lavorando
alla costituzione di una banca dati attraverso l'acquisizione di
uno studio che vuole meglio conoscere questa problematica, questo è
un aspetto che trovo molto positivo, positivo nella misura in cui
c'è conoscenza di un fenomeno, nel senso che sovente sottolineo
quest'aspetto conoscitivo perché deriva forse da una deformazione
professionale, facendo l'architetto, per fare un buon progetto di
ristrutturazione, bisogna avere un buon rilievo. Se il rilievo non
è buono, non si può fare nessun progetto e sicuramente non si
ottengono dei grandi risultati. Pertanto il primo problema è
conoscere la materia su cui si interviene, diversamente si possono
fare delle iniziative tentando di trovare delle soluzioni ma molto
spesso non sono di grande efficacia.
Mi auguro che la costituzione di una banca dati non sia una cosa
sostanzialmente che faccia una fotografia dello stato attuale e poi
non venga aggiornata; spero che sia un progetto che determini una
sorta di fascicolo delle persone, intendo dire quando fotografo la
situazione di un ragazzo che frequenta una scuola, da lì in avanti
devo seguire il percorso durante tutto l'arco della vita. Tutto
questo può servire per tutti i tipi di iniziative del lavoro, del
sociale, per tutte le iniziative che l'Amministrazione mette in
atto. Credo che sia molto importante soprattutto per non perdere di
vista poi dei soggetti lungo la strada, perché, come ha detto lei,
spesso sono delle persone che bisogna intercettare, bisogna andare
a trovare, perché non tutte le situazioni vengono manifestate.
Questo quindi è un lavoro che sicuramente non è semplice e non è
facile, però credo che attraverso il sistema informativo del
lavoro, dove vengono fatte tutte le comunicazioni, incrociandolo
con la banca dati delle scuole, non sia un grosso problema mettere
insieme a livello valdostano, tenuto conto che abbiamo la
competenza sul lavoro, quindi possiamo anche mettere in atto delle
iniziative nel pieno delle nostre prerogative di autonomia, si
tratta poi di acquisire l'autorizzazione al trattamento dei dati. È
vero che non c'è l'obbligatorietà, però credo che le persone,
quando vengono messe a conoscenza di un servizio che viene in loro
favore, possano tranquillamente dare la loro adesione, così come
avviene nel Fascicolo elettronico sanitario, credo che sia una cosa
che abbia un grande senso di farlo per monitorare il percorso di
vita di una persona per ciò che attiene il rapporto con l'ente
pubblico, le sue provvidenze, le possibilità che vengono offerte.
Dall'altra parte evidentemente purtroppo è ancora un fenomeno che,
è emerso dalle sue parole, si conosce ancora poco, cioè non ci sono
ancora allo stato attuale dei dati e quindi non ci si può rendere
conto della situazione reale.
Sono comunque dei dati che preoccupano, che lasciano molto da
pensare, perché, quando quasi due ragazzi su tre si trovano in una
situazione di incertezza riguardo al futuro, è difficile disegnare
il futuro poi della comunità, perché sono questi ragazzi che
dovrebbero poi dare continuità al percorso che le nostre
generazioni hanno in questo momento da portare avanti. Speriamo
quindi che ci sia a breve la conclusione di questo studio e
guarderemo con attenzione a come procederà l'approccio alla
materia.
Presidente -
Sospendiamo brevemente per arieggiare i
locali. Il Consiglio è sospeso.
La seduta è sospesa dalle ore 17:13 alle ore 17:43.
