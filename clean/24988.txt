Classificazione
ENTI LOCALI
Comuni



Oggetto del Consiglio n. 238 del 26 novembre 2008 - Resoconto
OGGETTO N. 238/XIII - Disegno di legge: "Abrogazione della
legge regionale 20 luglio 2004, n. 13 (Disposizioni in materia di
pianificazione strategica della Regione Valle d'Aosta.
Modificazioni alla legge regionale 7 dicembre 1998, n. 54 (Sistema
delle autonomie in Valle d'Aosta), da ultimo modificata dalla legge
regionale 31 marzo 2003, n. 8)".
Articolo 1
(Abrogazione)
1. La legge regionale 20 luglio 2004, n. 13 (Disposizioni in
materia di pianificazione strategica della Regione Valle d'Aosta.
Modificazioni alla legge regionale 7 dicembre 1998, n. 54 (Sistema
delle autonomie in Valle d'Aosta), da ultimo modificata dalla legge
regionale 31 marzo 2003, n. 8), è abrogata.
Articolo 2
(Modificazioni alla legge regionale 7 dicembre 1998, n.
54)
1. Alla lettera c) del comma 2 dell'articolo 66 della legge
regionale 7 dicembre 1998, n. 54 (Sistema delle autonomie in Valle
d'Aosta), dopo le parole "legge regionale" sono aggiunte le parole:
", con particolare riferimento all'applicazione del riparto
finanziario nel disegno di legge finanziaria regionale,".
2. Il comma 3 dell'articolo 66 della legge regionale 54/1998
è sostituito dal seguente:
"3. Le riunioni di cui al comma 1 sono obbligatoriamente
convocate dal Presidente della Regione quando sono depositati il
disegno di legge finanziaria regionale e i disegni di legge
concernenti il bilancio annuale e pluriennale della
Regione.".
Président
- La parole au rapporteur, le Conseiller
Rosset.
Rosset (UV)
- Merci, M. le Président. Il Prefin è stato
introdotto con la legge regionale n. 13 del 2004, "Disposizioni in
materia di pianificazione strategica della Regione Valle d'Aosta",
con l'obiettivo di inserire un momento programmatorio antecedente
al bilancio di previsione e successivo al rendiconto, nel quale
potessero essere delineate le linee generali della finanza
regionale: macro obiettivi, priorità, fonti di finanziamento.
Nel corso della XII Legislatura sono stati elaborati tre Prefin.
Il primo per gli anni 2004/2006, il secondo per il periodo
2005/2007, il terzo per il periodo 2006/2008. I Prefin hanno
pertanto coperto per intero i periodi finanziari successivi
all'entrata in vigore della legge regionale 13/2004.
L'attuazione di questo strumento ha manifestato il principale
limite di aumentare la discussione politica in Consiglio regionale.
Da ciò è emersa, già nella XII Legislatura, l'indicazione di voler
abrogare tale legge. D'altronde pare che anche a livello nazionale
si sia adottato il criterio di abrogare il DPEF nazionale,
documento di programmazione economica e finanziaria. Di contro, si
ritiene che lo strumento abbia migliorato la definizione delle
priorità e aiutato la composizione del bilancio di previsione,
quindi non possono essere perse alcune esperienze positive.
Durante la XII Legislatura, con il sostegno anche dei
consiglieri di minoranza, è stata richiesta una revisione delle
modalità di rappresentazione del bilancio di previsione e una
revisione delle modalità per la discussione in Consiglio. Il 17
novembre 2008 è stato presentato alla II commissione, da parte del
Dipartimento bilancio e finanze, un modello di bilancio aggregato
per unità previsionali di base (raggruppamenti di capitoli) che
rendono il bilancio più chiaro, sintetico e peraltro facilitano la
sua gestione amministrativa da parte delle strutture a cui è
destinato. L'adozione di una nuova modalità di rappresentazione del
bilancio potrebbe recuperare le esperienze positive del Prefin,
ovvero maggiore trasparenza, sintesi e direzione strategica
presenti nel Prefin sarebbero recuperati nel nuovo processo di
programmazione. Questo permetterebbe di eliminare la doppia
discussione che avviene in Consiglio regionale.
Termino dicendo che eventuali osservazioni e richieste da parte
dei colleghi potranno essere delucidate da parte dell'Assessore sul
provvedimento predisposto.
Président
- Je vous rappelle que nous discutons sur le
nouveau texte présenté par la II Commission. La discussion générale
est ouverte.
La parole au Conseiller Secrétaire Tibaldi.
Tibaldi (PdL)
- Siamo alla vigilia dell'esame del
bilancio previsionale 2009. È interessante cominciare a parlare di
finanza e di bilancio con un atto che è abrogativo di una legge che
ben conosciamo, come peraltro ha anche ricordato nel suo tracciato
illustrativo il collega Rosset.
Il Prefin, anche se è vissuto 4 anni e oggi viene ufficialmente
sepolto, ha dato modo di parlare di sé, perché è nato nel 2004 e
purtroppo è mancato prematuramente, anche perché chi lo ha generato
non aveva questa profonda consapevolezza che questo documento
avesse tutta quella valenza strategica che si pensava dovesse avere
o gli si voleva conferire. È un po' un capitolo amaro della storia
della programmazione politica e amministrativa valdostana, perché
il Prefin si inserisce in quella casistica di atti programmatici
che vengono previsti con legge, con tanto di solennità in pompa
magna, ma alla fine non è che dispieghino in maniera
particolarmente efficace i loro effetti.
Atti programmatori: abbiamo visto adesso che c'è il marketing
turistico; abbiamo visto la volta scorsa l'edilizia residenziale,
che c'è un piano che dovrebbe avere valenza triennale ma la cui
definizione e entrata in funzione è stata ulteriormente dilazionata
e questo ha avuto una sua storia. Forse un po' scimmiottando il
DPEF nazionale, anche la Valle d'Aosta voleva dotarsi di un atto di
pre-programmazione in termini di bilancio.
Ci terrei subito a dirle, Presidente della II commissione, che
parlare in formula ipotetica dicendo che questa abrogazione sembra
in linea con quanto fatto dallo Stato, che pare abbia eliminato il
DPEF, è un po' azzardato. È vero che dovete trovare una
giustificazione plausibile, ma un Presidente di II commissione che
governa l'istruttoria degli affari di bilancio e le finanze e dice
"mi sembra in linea con quanto fatto dallo Stato che pare abbia
abrogato il DPEF", che invece è stato appena approvato nel luglio
scorso, mi sembra un poco azzardato. Le consigliamo perlomeno di
informarsi su quanto sta facendo il governo italiano e quanto ha
approvato il Parlamento, anche perché un parlamentare sicuro ce lo
avete al Senato e può essere una linea di collegamento con quanto
avviene a Roma.
Il discorso è questo: si rende omaggio a quello che era stato
richiesto più volte dal nostro gruppo fin dal 2006, quando
chiedevamo l'abrogazione di questa legge. L'abbiamo avversata fin
dal 2004, perché ci sembrava inconsistente e insostenibile già solo
nel suo articolato, dove si prevedeva che il Consiglio regionale
approva il Prefin entro il 30 settembre, data che non è mai stata
rispettata, e il termine temporale era molto flessibile, tanto che
il mio collega Lattanzi all'epoca lo definì il Postfin; si
ricorderà l'allora super Assessore Marguerettaz e la colorita
definizione di questo atto.
Il piano non impediva comunque, se non presentato, alla Giunta
di predisporre il documento di bilancio e finanziario, quindi era
un atto non strategico come era stato pensato, ma era un atto
eventuale, che poteva esserci e non esserci. Ecco perché l'abbiamo
contestato, anche se all'epoca l'Assessore Marguerettaz ce ne ha
dette di tutti i colori. A parte il fatto che lo sosteneva "come
primo passo all'interno di una revisione generale del nostro
ordinamento contabile e amministrativo, questo perché ormai la
pubblica amministrazione si sta dotando sempre più di strumenti che
devono permettere di fare delle valutazioni sul suo operato".
Allora, o questa linea di indirizzo è stata completamente
abbandonata, oppure l'Assessore si era effettivamente accalorato su
questo strumento, lo sentiva come suo e alle nostre osservazioni
diceva: "è chiaro che questo tipo di provvedimento non piace a
coloro che vogliono fare polemica - e guardava sempre da questa
parte - a coloro che vogliono pretestuosamente andare a guardare il
dettaglio e il capello fuori posto rispetto alle linee generali. È
chiaro che questo disegno di legge non piace perché fa venire allo
scoperto coloro che probabilmente vogliono agire di rimessa,
vogliono speculare sul dettaglio rispetto alle norme generali".
Cosa dire? Il tempo rende giustizia, mi suggeriva Lattanzi: è
brutto dire che abbiamo sempre ragione... questa è una battuta
assolutamente fuori luogo, ma sta di fatto che questo documento non
ha dispiegato gli effetti attesi. Paradossalmente sta succedendo
questo: quanto aveva studiato l'Assessore Marguerettaz nel 2004,
quattro anni dopo l'Assessore Lavoyer alle finanze lo cassa;
d'altro canto, quanto aveva studiato Lavoyer, pensate alla
riorganizzazione turistica nel 2001 presso le AIAT, oggi
Marguerettaz lo cassa. Quindi si stanno annullando a vicenda e
stanno compensando le loro azioni politiche del passato; questo è
singolare, semplicemente lo constatiamo, potevate mettervi
d'accordo anche prima nella scorsa legislatura, anche perché siete
sempre insieme, siete alleati, state giocando ruoli che dovrebbero
essere in coerenza uno con l'altro.
Ancora una considerazione, ma non so se rivolgermi all'Assessore
Marguerettaz che ho citato o all'Assessore Lavoyer che è il
portatore di questo disegno di legge. Ricordiamo che se queste
erano le finalità strategiche, la scorsa legislatura è stata
caratterizzata per una confusione anche legislativa con tutti i
disegni di legge omnibus che si accavallavano in tutte le materie.
Speriamo che l'abbandono di questa linea di indirizzo, Assessore
Lavoyer, si traduca in un abbandono di questa formula di
legiferazione, ovvero basta minestroni legislativi che ci arrivano
nelle varie commissioni e poi qui siamo chiamati a ratificarle con
una confusione che penso rimarrà negli annali della storia politica
valdostana, perché la legislatura passata, a parte le vicissitudini
politiche, è stata caratterizzata anche da un accavallamento
legislativo al quale si stanno già effettuando alcuni
correttivi.
Prendiamo atto con favore, voteremo questo disegno di legge -
non potrebbe essere diversamente - con queste considerazioni. Se
questo disegno di legge significa sciogliere le briglie ai cavalli,
speriamo che stavolta i cavalli corrano. Se non c'è più un vincolo
strategico o un vincolo nella programmazione, ma la programmazione
dovrebbe essere più snella e rapida, speriamo che questi cavalli
della innovazione e delle formule politiche più aderenti alle
esigenze della nostra comunità stavolta possano veramente
correre!
Président
- La parole au Conseiller Donzel.
Donzel (PD)
- È vero che il limite più terribile che può
avere la politica è quello di fare delle leggi che poi non servono
e che non si riesce a far funzionare; quindi da questo punto di
vista quest'aula è chiamata a prendere atto di un ennesimo
fallimento legislativo. Ne stiamo prendendo atto di più uno: anche
la legge di prima, su cui abbiamo votato favorevolmente, era a
seguito di problemi legislativi, di cose di difficile applicazione,
di non chiarezza.
Su questo fatto vorrei spendere qualche parola, nel senso che è
vero che quando una legge diventa solo un atto burocratico - perché
era quello che rischiava di diventare questo Prefin, un fatto
burocratico affrettato, eccetera - ad un certo punto riduciamo la
burocrazia, come dice qualcuno, e mettiamoci a correre. Ma non
vorrei che si perdesse di vista lo spirito che animò quella legge,
cioè l'intento di fare una programmazione strategica, di costruire
dei percorsi veri per il bilancio. Non è che abroghiamo il Prefin e
viene meno che dobbiamo fare programmazione strategica: ci siamo
ripetuti in continuazione che serve una strategia per il turismo,
quindi se aboliamo questa legge resta il problema della
programmazione strategica. Per quanto mi riguarda ricordo che le
forze sociali guardarono con molta simpatia a questa legge, da cui
si aspettavano molto. Immagino che tutti i soggetti che erano parte
in causa (le associazioni imprenditoriali, eccetera) vedevano nella
possibilità di dare qualche indirizzo al bilancio, una cosa molto
positiva. Di ciò non siamo stati capaci, perché il Prefin piombava
all'ultimo momento sul tavolo delle parti sociali e poi si doveva
correre in fretta ad approvarlo, non c'era tempo di discutere e
alla fine la programmazione strategica era debole e non aveva
coinvolto tutti gli attori.
Da questo punto di vista prendiamo atto del fallimento, però
avendo detto che rimane importante la programmazione strategica,
rimane importante dare degli indirizzi strategici al bilancio.
Bisognerà che andiamo a normare con chiarezza questi percorsi,
bisognerà che nell'approvazione dei bilanci non ci ritroviamo, come
quest'anno, con le cose già impacchettate. Quest'anno eravamo al
primo anno, ma per il futuro si creeranno le condizioni perché il
bilancio assuma questa programmazione strategica? Che diventi
davvero un bilancio in cui si leggono delle strade, che questa
Regione vuole percorrere in una direzione o nell'altra? Che sia
morto questo documento burocratico, ma create le condizioni per cui
questi obiettivi diventino qualcosa di vivo e di concreto. Credo
che le risorse importanti che abbiamo in valle oltre al dovere di
gestirle correttamente, non ci esimano dal definire questi grandi
obiettivi e queste strade che dobbiamo imparare a percorrere.
È per questo che esprimiamo la nostra perplessità non tanto per
l'eliminazione dell'aspetto burocratico, ma per il fatto che non si
definiscano ancora con chiarezza i luoghi, i momenti dove si vada a
definire questo percorso per una programmazione strategica che è
indispensabile a questa regione, per gestire più correttamente le
risorse che ha a disposizione.
Président
- La parole au Conseiller Louvin.
Louvin (VdAV-R)
- Sarò brevissimo, perché in buona misura
ciò che è stato detto ci trova consenzienti. Avevamo invitato i
colleghi della commissione ad operare la saggia decisione di far
discutere contestualmente questo disegno di legge con il disegno di
legge di revisione delle procedure contabili e di predisposizione
del nuovo bilancio regionale. Siamo convinti che quando si toglie
una pietra o un mattone, sia sempre bene averne già pronto un altro
e non ci sarebbe dispiaciuto sostituirne uno con l'altro, sapendo
che il nuovo è migliore del vecchio.
Avendo ricostruito la vicenda Prefin di questi ultimi anni,
abbiamo assistito a una parabola molto singolare. Da un momento di
grande entusiasmo intorno a una idea che si potesse finalmente
programmare e avere un confronto, si è passati a una fase di
stanca, sul finire di legislatura, che porta in questo inizio di
legislatura addirittura alla rottamazione del Prefin, non so se con
qualche incentivo o meno. Questo strumento doveva essere,
nell'intento della maggioranza che lo presentò a questo Consiglio
nel 2004, se non una pietra miliare, almeno un elemento di grande
importanza. Diceva il relatore dell'epoca: "doveva rovesciare
l'iter di costruzione del bilancio, impegnando il consiglio in una
discussione preventiva larga". Devo dire che questa filosofia
sembrava trovare concorde l'Assessore alle finanze dell'epoca, che
anche negli anni successivi ha rimarcato molto nettamente come
questo dovesse continuare ad essere uno strumento propedeutico alla
adozione del bilancio. Mi è piaciuta la sua sottolineatura, quando
diceva che doveva essere l'occasione di confronto rispetto alla
situazione socioeconomica fra governo regionale e Consiglio:
l'unico momento in cui si veniva a parlare delle grandi linee
strategiche. Con l'Assessore Lavoyer non abbiamo avuto occasione di
parlare di grandi linee strategiche: abbiamo avuto il malloppo del
bilancio già predisposto e siamo entrati immediatamente nel vivo
delle tante piccole decisioni e proposte.
È un testo che non vuole essere letteratura, ma stimolare la
discussione, diceva all'epoca l'Assessore Marguerettaz, che contava
che ci fosse confronto ampio e magari anche alto su questi temi. Ma
per la verità quello che doveva essere un tentativo di capire la
società valdostana e il suo evolvere, è stato portato su un binario
morto e rapidamente rimosso. Noi non condividiamo questo modo di
procedere, questa fretta di togliere di mezzo una legge peraltro
neanche rispettata dal governo e dal Consiglio negli ultimi anni: è
quasi una legge che viene abrogata per desuetudine, ormai. Peraltro
nel momento in cui si apre la discussione e abbiamo già sul tavolo
un nuovo testo, l'avere a latere questa pietra di riferimento
sarebbe stato quanto mai opportuno.
Questo modo di procedere sbilanciato non ci convince: temiamo
molto questa idea che non bisogna tanto perdere tempo. Che il tempo
sia prezioso, lo condividiamo tutti. Che sia inutile discutere
sulle grandi linee di dove va la regione e di come evolve la sua
economia e di quali sono i grandi fattori strategici del
cambiamento, questo non mi sembra del tempo sprecato per il lavoro
che siamo stati incaricati di fare in quest'aula. Dissentiamo dalla
rimozione pura e semplice di questa legge, peraltro anche con degli
emendamenti che dovrebbero tenere presente che c'era anche un altro
momento di confronto. C'è un emendamento che si riferisce al
confronto che dovevano avere gli Enti locali con il governo
regionale: mi pare che lo stesso emendamento non faccia molto onore
alla possibilità degli Enti locali di essere soggetti compartecipi
di una riflessione generale, su dove andiamo e su come intendiamo
affrontare le grandi difficoltà economiche che abbiamo di fronte di
anno in anno.
Quindi ribadiamo un forte disagio nel vedere questo caterpillar
che va avanti, che rimuove pezzi della nostra legislazione,
procedure sulle quali i Consiglieri della scorsa legislatura
avevano investito molto delle loro aspettative, senza avere al
momento alcuna contropartita seria sul piano della programmazione
generale per questa regione.
Président
- D'autres? Pas d'interventions? La discussion
générale est fermée.
La parole à l'Assesseur au budget, aux finances et au
patrimoine, Lavoyer.
Lavoyer (FA)
- Grazie, Presidente. Per una brevissima
replica. Anzitutto vorrei tranquillizzare il collega Donzel che
l'abrogazione del Prefin, come è stato ampiamente illustrato in
commissione, è una abrogazione che ha un percorso parallelo con la
riforma contabile e dello strumento contabile dell'Amministrazione
regionale, e che quindi non va nella direzione di voler chiudere la
porta a qualsiasi tipo di programmazione.
Questo tipo di programmazione negli anni scorsi si è rivelato
poco adeguato alle finalità iniziali per cui era stata a suo tempo
presentata, però come è stato detto bene in commissione, nel
momento in cui abroghiamo il Prefin, abbiamo come governo regionale
cercato di modernizzare questo tipo di approccio alla
programmazione con l'elaborato che è stato già distribuito ai
colleghi della commissione.
Tranquillizzo anche il collega Louvin, nel senso che il percorso
è stato concordato in commissione. Il percorso parallelo è stato
concordato: abbiamo distribuito uno scadenziario di tempistiche per
la presentazione dei vari documenti e l'impegno era quello che la
riforma contabile, essendo un documento complesso, necessitava di
un approfondimento molto più importante che non l'abrogazione del
Prefin e la previsione dell'approvazione era nella primavera del
2009. Questo mi sembrava un percorso che avevamo concordato e
quindi non era possibile in questo momento portare i due documenti
contestualmente.
Per quanto riguarda l'intervento del collega Tibaldi, che è
stato ripreso nei sensi ironici dagli altri colleghi, mi pare che
volesse fare più che altro il pescatore, cercando di creare una
polemica fra il sottoscritto e il collega Marguerettaz. Penso che
questa decisione, come peraltro alcune riforme che adesso il
collega Marguerettaz sta portando avanti all'Assessorato al
turismo, facciano parte della modernizzazione della macchina
regionale e sono condivise dall'intero governo regionale. Il
collega Tibaldi non è mai contento, perché quando discutevamo il
Prefin chiedeva di abrogarlo, mentre adesso che lo abroghiamo ha
fatto un intervento poco in linea con questo provvedimento....
(interruzione del Consigliere Segretario Tibaldi, fuori
microfono)
...la decisione non è dell'Assessore, è del governo
regionale.
In conclusione penso che l'impegno del governo è quello, con la
riforma contabile, di inserire tutti gli elementi di
programmazione, che dovrebbero stare alla base della costruzione
del bilancio regionale. Il bilancio che discuteremo nel prossimo
Consiglio è fortemente caratterizzato, al di là degli aspetti
legati alla crisi economica che non poteva essere prevista, dal
programma di legislatura e di questa maggioranza.
Président
- Nous passons à l'examen du projet de loi,
nous discutons le projet de loi dans le texte modifié par la
II
e
Commission.
Je soumets au vote l'article 1
er
:
Conseillers présents et votants: 31
Pour: 24
Contre: 7
Le Conseil approuve.
Président
- Je soumets au vote l'article 2:
Conseillers présents et votants: 31
Pour: 24
Contre: 7
Le Conseil approuve.
Président
- Je soumets au vote le projet de loi dans son
ensemble:
Conseillers présents et votants: 31
Pour: 25
Contre: 6
Le Conseil approuve.
Président
- Chers collègues, je pense que pour
aujourd'hui c'est bien de terminer ici les travaux de cette séance.
Le Conseil reprendra demain matin à 9 heures.
Le séance est levée.
---
La séance se termine à 19 heures 56.
