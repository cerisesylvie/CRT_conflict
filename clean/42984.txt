Classificazione
TRASPORTI E VIABILITÀ
Trasporti



Oggetto del Consiglio n. 452 del 25 marzo 2021 - Resoconto
OGGETTO N. 452/XVI - Interpellanza: "Effettuazione di studi
comparativi in termini di impatto ambientale in ordine all'ipotesi
di elettrificazione della linea ferroviaria".
Bertin (Presidente) -
Punto n. 40 all'ordine del giorno.
Per l'illustrazione, la parola al consigliere segretario
Distort.
Distort (LEGA VDA) -
La presente interpellanza ripropone
all'attenzione del Consiglio una riflessione già emersa in
Commissione consiliare relativa alla valutazione della scelta a
favore o contro una mera iniziativa di elettrificazione della linea
ferroviaria sul nostro territorio. La scelta di realizzare un
intervento di elettrificazione della linea ferroviaria va
sicuramente affrontata rispetto a una corretta analisi di
costi/benefici rispetto a vari ambiti tra i quali sicuramente
spicca l'ambito ambientale. Parliamo di una spesa pubblica - pur
non a carico della Regione ma di RFI, ma comunque di spesa pubblica
si parla - di un'entità che varia da 80 a 100 milioni di euro per
l'intervento esclusivamente di elettrificazione, quindi è
estremamente importante che una comunità si esprima all'altezza di
un'analisi adeguata e quindi dimostri l'allineamento o meno a una
scelta relativa a un sistema di trasporto.
L'aspetto ambientale indipendentemente... l'ho già detto in
altre situazioni, è stato detto anche non solo da me ma da tanti...
è un dato oggettivo che risulta essere una priorità per un'intera
società indipendentemente dalle ideologie politiche fortunatamente,
quindi
nulla quaestio
, anzi, andiamo esattamente a esaminare
l'aspetto ambientale. È assolutamente necessario che la priorità
sia di tipo ambientale per capire e approfondire la legittimità, la
sostenibilità di questa scelta e le scelte di investimento devono
risultare ben spese agli effetti dei risultati raggiunti rispetto a
eventuali altre soluzioni possibili.
Ricordo che, per definirsi sostenibile, una scelta deve
rispettare la condizione per cui la generazione presente soddisfa i
suoi bisogni senza compromettere la possibilità delle generazioni
future di soddisfare i propri. Questa è proprio la definizione
classica di sostenibilità e richiede la presenza contemporanea di
tre aspetti che sono detti i tre pilastri della sostenibilità:
sostenibilità ambientale, sostenibilità economica e sostenibilità
sociale.
Partendo dal primo pilastro, la sostenibilità ambientale, è
chiaro che il controllo delle emissioni di CO2 nell'aria è una
delle variabili principali di un sistema e questo è già un dato
fondamentale, perché non è la soluzione matematica di un sistema ma
è una variabile all'interno del sistema. Abbiamo quindi un'ipotesi
di elettrificazione della tratta per la quale abbiamo due dati: uno
più a grandi linee, che è un'individuazione di un ordine di
grandezza dei costi, perché la progettazione chiaramente non è
entrata nel dettaglio di un progetto definitivo, tanto meno di un
Esecutivo, che però parla di un ordine tra 80 e 100 milioni e il
dato certo tecnico di cui siamo in possesso è che questa scelta
permetterà un risparmio in termini di tempi di percorrenza nella
tratta Aosta/Chivasso di 30 secondi rispetto a un'ora e mezza di
percorrenza. Allora è del tutto evidente che il dato di vantaggio
in termini di fruizione nella riduzione dei tempi è assolutamente
marginale, quindi diventa estremamente preponderante ed
estremamente discriminante la valutazione dal punto di vista
dell'impatto ambientale. È proprio per questo che ho voluto
presentare questa interpellanza, perché è necessario sapere qual è
in termini quantitativi l'effetto positivo della riduzione delle
emissioni di CO2 sull'intero sistema del traffico sia su gomma che
su rotaia a seguito di un investimento di questo genere. Perché
parlo di intero sistema del traffico? Perché l'ambiente, purtroppo,
è basato sull'intero sistema, non è basato solo su un dato.
L'altro discorso è relativo alle visioni: la visione politica,
la visione di valorizzazione di gestione. A seguito
dell'elettrificazione della tratta, cambieranno le abitudini di chi
si sposta da Torino ad Aosta e viceversa? Diminuiranno quindi i
transiti su gomma? Cosa sta facendo l'attuale Governo regionale per
raggiungere questi obiettivi?
Ecco, queste considerazioni di base sono espresse nei quesiti
dell'interpellanza che esplicito, primo quesito: "è stato
effettuato uno studio relativo all'individuazione dei valori di CO2
attualmente emessi su base annua dai treni presenti sulla tratta in
questione in funzione delle rispettive tipologie e in rapporto
all'abbattimento previsto a seguito dell'elettrificazione; in caso,
quali sono gli esiti", questo è un confronto tra treni a gasolio e
treni elettrici, mi sembra abbastanza semplice come risposta. Il
quesito successivo è per capire la comprensione dell'impatto
ambientale vero: "è stato effettuato uno studio di comparazione tra
i valori delle emissioni su base annua prodotti dall'attuale
traffico ferroviario, sempre in funzione delle diverse tipologie di
treni, sulla tratta in questione e i valori delle emissioni
prodotte dai vari mezzi su gomma? È stata valutata, sempre a
livello del territorio regionale, l'entità complessiva delle
emissioni prodotte dall'intero traffico ferroviario rispetto
all'intero traffico su gomma? In caso, quali sono gli esiti".
Il terzo quesito, che va a completare un primo criterio, una
prima visione di insieme per comprendere il vero impatto
ambientale, è: "è intenzione del Governo, nella competenza
dell'Assessorato di riferimento, procedere all'effettuazione o
all'approfondimento di tali studi comparativi? In caso, con quali
criteri di valutazione e con quali tempi di effettuazione".
Presidente -
Per la risposta, ha chiesto la parola
l'assessora Minelli, ne ha facoltà.
Minelli (PCP) -
Per correttezza di informazione, ricordo
che la stima che RFI ha fatto attualmente per l'intervento di
elettrificazione corrisponde a 81 milioni.
Per comodità di risposta, ho accorpato i primi tre punti della
sua interpellanza e cioè quello relativo allo studio
sull'individuazione dei valori di CO2 attualmente emessi sulla
tratta in questione, la comparazione tra i valori di emissione su
base annua prodotti dal traffico ferroviario e se è stata valutata
l'entità complessiva dell'impatto ambientale sulla qualità
dell'aria. Le informazioni necessarie per la risposta vengono da
una nota dell'Arpa che le posso fornire. L'Arpa svolge annualmente
delle analisi da cui scaturiscono stime delle emissioni dei vari
sistemi di trasporto presenti sul territorio regionale. Si tratta
di analisi complesse effettuate in base a specifiche linee guida
europee e ottenute attraverso la costruzione e il costante
aggiornamento di un inventario delle varie sorgenti inquinanti
presenti sul territorio che viene poi confrontato e validato con
gli inventari delle altre Regioni che afferiscono al bacino
padano.
Va anzitutto segnalato che il sistema dei trasporti nel suo
complesso nella nostra regione incide in maniera significativa
sulle emissioni inquinanti perché rappresenta oltre il 30 percento
delle emissioni annuali di ossidi di azoto, di polveri sospese pm10
e di anidride carbonica.
Per il trasporto su strada le principali emissioni sono stimate
moltiplicando un fattore di emissione associato alle diverse
tipologie di veicoli che compongono il parco circolante,
(ovviamente qui parliamo di parco circolante nostro senza poter
aggiungere le auto che non sono ovviamente immatricolate in Valle
d'Aosta), per i volumi di traffico e per la lunghezza dei tratti
stradali con l'ausilio di specifici
software
. Per i gas
serra invece la stima delle emissioni si basa sul consumo annuale
di carburanti per i veicoli e quindi fornisce un dato che è
soltanto aggregato. Per il trasporto ferroviario le stime sono
effettuate a partire dal dato del consumo annuale di gasolio per il
settore moltiplicato per specifici fattori di emissione. I dati
segnalati da Arpa, e appunto, come le dicevo, se lo desidera, le
fornirò la nota, sono relativi al 2019, non abbiamo ancora quelli
del 2020, che sono in corso di elaborazione ma che rischierebbero
comunque di non essere rappresentativi di una situazione ordinaria
a causa della riduzione del traffico che ben sappiamo essere dovuta
alla pandemia. Per la ferrovia occorre considerare che attualmente
tutti i treni che quotidianamente percorrono la tratta tra Aosta e
Ivrea funzionano con motori diesel e si tratta di 42 treni
giornalieri. I dati del 2019 riguardano evidentemente soltanto la
tratta Aosta/Ivrea giacché sull'Aosta/Pré-Saint-Didier il servizio
è sospeso.
Le emissioni principali nel 2019 sono state di 36 tonnellate di
ossidi di azoto, una tonnellata circa di biossido di zolfo, quasi 5
tonnellate, per la precisione 4,6 di polveri sospese e oltre 4
tonnellate di composti organici volatili non metanici, a ciò si
aggiungono 9,8 tonnellate di monossido di carbonio. I valori
numerici mostrano che, rispetto a un confronto con le emissioni
dell'intero trasporto su strada, c'è un impatto significativo delle
emissioni della ferrovia per quanto riguarda gli ossidi di azoto,
il 4,2 percento, il biossido di zolfo 10,8 percento, le polveri
sospese pm10 2,1 percento e un 2 percento per i composti organici
volatili non metanici. L'incidenza è più modesta sulle emissioni di
CO2.
Se il confronto viene fatto sulle singole componenti del
trasporto stradale, allora si può notare che, eliminando le
emissioni dei treni diesel, con l'elettrificazione della tratta
Ivrea-Aosta si toglierebbe un quantitativo di ossidi di azoto NOx
pari al 27,5 percento di tutti i veicoli commerciali leggeri o al
15,6 percento dei veicoli commerciali pesanti, un quantitativo di
biossido di zolfo equivalente alle intere emissioni di tutti i
veicoli commerciali leggeri o al 47,4 percento di quelle dei
veicoli commerciali pesanti, un quantitativo di polveri sospese
pm10 pari al 12,5 percento di tutti i veicoli commerciali leggeri o
al 7,5 percento dei veicoli commerciali pesanti, un quantitativo di
composti organici volatili non metanici equivalente all'80 percento
di tutti i veicoli commerciali leggeri o al 30 percento dei veicoli
commerciali pesanti.
L'elettrificazione della ferrovia darebbe quindi un importante
contributo alla riduzione delle emissioni inquinanti e al
raggiungimento dell'obiettivo di una Valle d'Aosta
fossil-fuel
free
com'è stato previsto dalla risoluzione approvata
all'unanimità dal Consiglio regionale il 18 dicembre 2018. La
road map
per tale strategia di decarbonizzazione è stata
approvata dalla Giunta, è ora all'esame del Consiglio e ovviamente
al suo interno prevede anche l'elettrificazione della ferrovia. La
scelta di elettrificare la ferrovia, del resto lo abbiamo già
specificato altre volte, è prevista da due leggi regionali: la n.
22/2016 e anche la n. 16/2019 sulla mobilità sostenibile, rientra
in una strategia più generale di decarbonizzazione di sviluppo
sostenibile adottata in modo chiaro e puntuale dal legislatore
regionale e coniugata in modo coerente in vari atti di
programmazione. Oltre che dalle citate leggi regionali, poi
l'elettrificazione è prevista dal programma strategico del
2019.
È opportuno evidenziare che si tratta di un intervento per il
quale è in corso di ultimazione il progetto definitivo e, nelle
fasi di progettazione precedenti, per quella del progetto
preliminare è stata anche acquisita dal Ministero dell'ambiente la
valutazione di non assoggettabilità dell'intervento alla procedura
di VIA. L'intervento di elettrificazione è previsto anche nelle
bozze di Piano regionale dei trasporti che saranno assoggettate a
VAS così che i vari aspetti ambientali saranno valutati anche dalle
strutture regionali competenti che intervengono nella procedura di
VAS. Inoltre l'intervento è già stato condiviso con Rete
Ferroviaria Italiana ed è parte dell'accordo quadro sottoscritto
nel dicembre 2017. Più articolata invece è la situazione per la
tratta Aosta/Pré-Saint-Didier la cui riattivazione è prevista dalla
normativa e su cui esiste un tavolo tecnico tra Regione e RFI per
definire nel dettaglio gli interventi. Un approfondimento ulteriore
è inoltre in corso rispetto alla fattibilità della realizzazione di
un sistema
tram treno
per arrivare con i binari fino a
Courmayeur.
Per venire alla sua quarta domanda: "se è intenzione del Governo
procedere all'approfondimento di studi comparativi", il Governo
regionale attualmente non ha intenzione di affidare incarichi per
studi comparativi o approfondimenti rispetto ai dati già esistenti
che forniscono sufficienti elementi di valutazione rispetto
all'emissione dei diversi sistemi di trasporto; se necessario,
ulteriori verifiche saranno condotte da ARPA.
Riguardo all'elettrificazione della tratta Aosta/Ivrea, va
aggiunto che la promozione di ulteriori studi e analisi
disallineati dalle scelte fatte e dalla progettazione definitiva in
corso di ultimazione costituirebbero una spesa inutile a fronte di
una strategia già delineata dalla legge e un'inefficiente
sovrapposizione con le attività di progettazione che sono in corso
da parte di RFI e Italfer.
Come detto, il discorso invece è in parte diverso per quanto
riguarda la tratta verso Pré-Saint-Didier e l'eventuale
collegamento con Courmayeur. Sull'Alta Valle ci sono motivi validi
per eventuali analisi aggiuntive tanto più che la prospettiva di un
sistema tram treno individuata nel programma strategico è ancora in
fase di approfondimento tecnico ed economico.
Presidente -
Per la replica, ha chiesto la parola il
consigliere Distort, ne ha facoltà.
Distort (LEGA VDA) -
Grazie Assessore per l'esposizione e
la fornitura di dati, ringrazio anche per la disponibilità a
potermeli fornire direttamente come risposta scritta, gradisco,
anche perché ho piacere di eseguire degli approfondimenti.
Io non voglio mettere in discussione e soprattutto non voglio
criticare il lavoro svolto dal personale dell'Amministrazione
pubblica che le ha preparato questa risposta, però ci sono delle
questioni che comunque mi lasciano perplesso, se non altro il fatto
che in principio lei precisa che sul 30 percento di emissioni
annuali prodotte da tutto il sistema di trasporto, rispetto alle
varie emissioni prodotte ai danni dell'ambiente, ci sia un 4
percento di incidenza su certi tipi di emissioni, di questo 30
percento un 4 percento per un certo tipo di emissioni, circa un 10
percento per altri tipi di emissioni, un 2 percento per altre
ancora e un 2 percento per ulteriori emissioni con - così ha detto
e così ho sentito -, per quanto riguarda invece l'emissione
specifica di CO2, valori molto bassi. Il 4 percento del 30 percento
come il 10 percento del 30 percento tanto più valori molto bassi,
vogliamo dare lo zero virgola di CO2 del 30 percento non possono
dare valori del 27 percento, del 15 percento e dell'80 percento,
c'è qualcosa che io mi sono perso. Allora do beneficio del fatto
che probabilmente i tempi di esposizione e di comprensione non sono
tali da poter eseguire un approfondimento adeguato, però c'è
qualcosa che non mi torna assolutamente, anche perché io ho
comunque compiuto degli approfondimenti per quanto riguarda il
reperimento dei dati e addirittura ci sono dei rapporti di ISPRA
che hanno eseguito degli studi di valutazione, rapporti di vari
politecnici che hanno svolto analisi di questo tipo, esattamente
l'analisi di cui noi abbiamo bisogno... svolte da ISPRA, svolte da
politecnici.
In estrema sintesi, benché sviluppati in un tema molto più ampio
e molto più articolato, molto più scientifico, particolareggiato,
si percepisce che 1 treno a gasolio emette CO2 pari all'emissione
di 2 Tir ed equivalente di circa, secondo la classe degli
autoveicoli, di 12 automobili.
Il mio pensiero quindi è legato alla necessità di avere dei
dati, alla necessità di poterli mettere a sistema, poterli
analizzare, questa è una necessità importantissima. I costi di
un'analisi di questo tipo poi vanno ad aggiungersi a costi
imponenti? Intanto cerchiamo di capire quali sono gli istituti che
possono svolgere a un costo per la società estremamente contenuto
questi tipi di analisi, perché questi dati vanno messi a sistema,
non possiamo pensare di esaurirlo con il tenore di questa risposta
perché è un tema estremamente importante.
Lei mi ha precisato che la somma in gioco è di 81 milioni, va
benissimo, prendiamo atto ma sono 81 milioni di euro, tra l'altro,
di RFI, non a carico della Regione, ma sono comunque soldi
pubblici. La missione relativa al bene comune appartiene a noi come
al Parlamento, come ai Consiglieri comunali, come a tutti i livelli
della pubblica amministrazione.
In ogni caso quindi è importante avere questa visione, questa
visione di dati deve essere l'elemento scientifico su cui si
struttura un approfondimento perché un'Amministrazione acquisisca e
definisca la bontà di un'iniziativa che possa essere messa,
esternata alla popolazione in maniera chiara, non attraverso
posizioni preconcette! Qua non stiamo parlando di posizioni
preconcette, qui non si sta parlando assolutamente né di boicottare
la soluzione da parte mia, di boicottare la soluzione
dell'elettrificazione, né di adottare l'atteggiamento criticato di
benaltrismo: qui si tratta di costruire un approfondimento
importantissimo per il tema dell'ambiente e per il tema della spesa
pubblica su una questione estremamente importante, una grossa somma
che si gioca sul tavolo o sul campo di battaglia dell'ambiente.
Presidente -
C'è una prenotazione per mozione d'ordine,
consigliere Restano, ne ha facoltà.
Restano (VdA Unie) -
Per cortesia, chiederei una
sospensione dei lavori per una riunione di maggioranza.
Presidente -
Breve riunione di maggioranza.
La seduta è sospesa dalle ore 11:41 alle ore 12:14.
Bertin (Presidente) -
Possiamo riprendere i lavori. Vedo
la prenotazione del consigliere Restano a cui passo la parola.
Restano (VdA Unie) -
Per scusarci con la minoranza per la
sospensione dei lavori che si è resa necessaria per avere dei
chiarimenti circa l'impostazione dei prossimi lavori da svolgere
nel Consiglio.
