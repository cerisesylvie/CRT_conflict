Classificazione
(Nessuna classificazione presente)


Trascrizione informale del dibattito dell'aula
Oggetto del Consiglio n. 119 del 16 marzo 1973 - Resoconto
OGGETTO N. 119/73 - Disegno di legge regionale concernente la
concessione di un contributo di lire 200.000.000 al Comune di Aosta
a titolo di concorso regionale nelle spese per anticipazioni di
fondi e per ammortamento, per l'anno 1973, di mutui passivi assunti
dal comune stesso per il finanziamento di lavori di pubblica
utilità.
Montesano (P.S.D.I.) -
Relatore l'Assessore Chantel.
Chantel
(P.S.I.) -
È la solita storia che si
ripete tutti gli anni ed è inutile che dia delle spiegazioni che ho
già dato tutti gli anni.
Pedrini (P.L.I.) -
Io dico, Chantel è simpatico, io
gliene do atto e gli voglio anche bene, lo dico chiaro
pubblicamente, però è la solita storia che tutte le volte il
sottoscritto e altri amici si alzano e gli dicono tutte le volte le
stesse cose e ciò nonostante tutte le volte succedono queste
cose.
Ma è mai possibile, insomma, in un attimo abbiamo fatto fuori
mezzo miliardo, così, trac, così, come ridere, noccioline per le
scimmie asiatiche, americane del Sud, va bene? Ma insomma! Ma non è
possibile!
Montesano (P.S.D.I.) -
Assessore, lasci finire
Pedrini.
Pedrini (P.L.I.) -
Grazie Presidente, io non sono mica
contrario a questo, io dico soltanto che quando evidentemente
chiediamo 10.000 lire - faccio per modo di dire - per un Comune
della Bassa Valle, ti sputano in faccia con delle mitraglie a non
finire; quando si tratta di elargire mezzo miliardo (e in questo
caso 200 milioni, più tutti gli altri di prima e quelli che
verranno) qua, noccioline ho detto, proprio le scimmiette
neozelandesi vanno chiamate in causa, perché saprebbero spenderle
altrettanto bene, perché evidentemente insomma, tutte le volte,
tutti gli anni, dobbiamo ripetere le stesse cose. Ma non c'è la
possibilità di vedere un pochino che tutto sia giustamente come
dalla parte mia di fronte - Comunista - pianificato? In queste cose
io sarei un po' per la pianificazione, perché evidentemente, ripeto
sempre l'eterno concetto che qua non ci sono dei cittadini di serie
A o di serie Z, ma siamo tutti cittadini valdostani uguali
identici, con gli stessi diritti di quelli che abitano ad
Aosta.
Con questo io non voglio dire che sono contrario, voglio
soltanto dire che ci vuole un certo ripensamento e una certa guida
in queste cose, con una ponderatezza e una calma e non così, alla
bride du vent, mezzo miliardo si butta come fosse niente. Questo è
il concetto!
Montesano (P.S.D.I.) -
Altri interventi? Consigliere
Andrione.
Andrione (U.V.) -
Riprendendo in parte quello che ha
appena detto il Consigliere Pedrini, votiamo 650 milioni per il
Comune di Aosta e su questa legge io sono favorevole al cento per
cento per quanto riguarda il finanziamento di opere di pubblica
utilità straordinarie, mentre non si è parlato prima, ma vorrei
solamente fare una raccomandazione per il futuro: io ho dei dubbi
sull'utilità di un sistema in cui si continua a dare 40 milioni per
una ragione, 410 milioni con un allegato che è talmente
striminzito, per cui c'è scritto 366 milioni per le scuole... È
vero che ci sono anche delle scuole che sono di interesse
regionale, ma non vorrei riaprire qui la polemica sulle scuole
materne e su certi stipendi che sono stati votati con una
leggerezza particolare dall'Amministrazione comunale, perché poi
sono pagati dall'Amministrazione regionale, il che mette in
difficoltà l'Amministrazione regionale nei confronti dei propri
dipendenti, di quelli che sono pagati dalla Regione. Io chiederei
che, per il futuro, oltre al ripensamento di cui parlava il
Consigliere Pedrini, per lo meno, allegati alle delibere di Giunta
con cui si danno questi sussidi, questi contributi straordinari per
spese ordinarie del Comune di Aosta, ci sia per lo meno il conto
consuntivo dell'anno precedente per sapere come questi soldi sono
stati spesi, perché va tanto bene ed è giusto che la Regione aiuti
il Comune di Aosta, ma che almeno il Consiglio regionale abbia un
droit de regard su quello che è stato fatto e su come sono stati
spesi.
Montesano (P.S.D.I.) -
Nessun altro intervento?
Allora, chi è favorevole alla delibera, alzi la mano... Scusi,
scusi, è una legge, quindi articolo per articolo, se non vi sono
osservazioni, do gli articoli per approvati.
Articolo 1: il Consiglio approva... Come? Ah si astiene il Comm.
Pedrini.
Articolo 2: lei mantiene sempre l'astensione? Il Consiglio
approva.
Articolo 3: quindi, astenuto Pedrini per tutti gli articoli. Il
Consiglio approva.
Articolo 4: il Consiglio approva.
Si passa alla votazione a scrutinio segreto con l'astensione del
Consigliere Pedrini.
Risultato della votazione: presenti 27, votanti 26, astenuti
dalla votazione 1, favorevoli 22, contrari 4.
Il Consiglio approva.
Allora, si continua l'esame dell'ordine del giorno.
...27 ... possiamo fare una discussione unica su questi quatto,
dal n. 27 al 30. Io prego il Segretario di leggerli.
