Classificazione
AMBIENTE
Stoccaggio e smaltimento rifiuti



Oggetto del Consiglio n. 776 del 4 luglio 2019 - Resoconto
OGGETTO N. 776/XV - Interpellanza: "Difformità fra i costi
tariffari preventivati e quelli definitivi per il recupero delle
frazioni differenziate dei rifiuti".
Rini (Presidente)
- Passiamo al punto successivo
all'ordine del giorno, il punto n. 49. Per l'illustrazione, la
parola al collega Vesan.
Vesan (M5S) -
Caro Assessore Chatrian, è con la voce
rotta dall'emozione che mi trovo a presentarle un'interpellanza
relativa alla raccolta dei rifiuti proprio il giorno dopo
l'annuncio della firma del contratto per il quale per 17 anni
saremo vincolati a una sola impresa, che potrà definire in nome e
per conto nostro quanto pagheremo per i rifiuti, e pagheremo molto
caro, sono particolarmente sorpreso della pompa magna con cui ha
annunciato questa cosa ai giornali. Quando riceveremo le bollette,
avremo anche noi la misura di questo grande successo.
Entriamo nel merito dell'interpellanza. Cosa paga ognuno di noi,
confidando che ognuno di noi la paghi, quando paga la tassa sui
rifiuti? Paga un servizio di raccolta e trasporto gestito dalla
propria
Unité des Communes
, o da un sub-Ato fatto da più
Unités associate, che procedono con una gara d'appalto, assegnano
il servizio raccolta a un'impresa e, sulla scorta di questo, pagano
questo servizio tutti gli anni. È quindi una quota che, all'interno
della tassa sui rifiuti, rimane invariata approssimativamente per
tutta la durata dell'appalto, cinque, sei o nove anni. Cosa cambia
significativamente invece? C'è un'altra parte che si chiama
smaltimento e recupero dei rifiuti. Lo smaltimento e il recupero
dei rifiuti dipendono da due cose: la prima è il quantitativo di
rifiuti prodotti, ma anche questa cifra è più o meno programmabile:
sapendo quanti sono i rifiuti prodotti in un'annualità, è facile
intuire e preventivare più o meno, anche nell'ottica del piano di
raccolta e di miglioramento, quali saranno quelli dell'anno
successivo. C'è infine una terza quota. Questa terza quota è quella
di competenza del suo Assessorato ed è la quota che stabilisce il
costo, o l'eventuale utile, legato a ogni tonnellata di rifiuto
differenziato o indifferenziato. In realtà, questa è una quota
tariffaria che varia di anno in anno, tanto che con apposita
determina la struttura dirigenziale competente la approva ogni
volta, in realtà non una volta all'anno, ma due, la approva in
forma preventiva verso la fine dell'anno precedente e in forma
definitiva, a saldo, l'anno successivo, abbondantemente inoltrato.
Cosa comporta questo fatto? Comporta il fatto che la cifra
preventivata è quella che i Comuni hanno a disposizione per
determinare, con l'approvazione del loro bilancio, la tariffa a cui
sono sottoposti i cittadini. Approvano una tariffa in funzione
della tariffa di smaltimento che a loro viene sottoposta
dall'Amministrazione regionale. I cittadini nel corso
dell'annualità di riferimento pagano la Tari e con quella
rimborsano integralmente tutto il costo dei servizi. Sì, il costo
dei servizi dei quali sanno effettivamente quale sia l'importo, ma
nel nostro caso noi siamo arrivati il 6 maggio 2019 ad approvare la
tariffa definitiva relativa all'anno 2018 - quella che i Comuni
avevano approvato con l'approvazione del bilancio 2018, quindi a
fine 2017, pagata ai Comuni sulla Tari nell'annualità 2018 - e si
scopre che i soldi che la Regione impone ai Comuni e alle Unités di
pagare a Valeco sono sensibilmente di più.
A questo punto questo crea un grosso problema alle casse degli
Enti locali, perché la tariffa viene messa comunque in una sola
annualità. È possibile recuperare nell'annualità successiva, ma
naturalmente il 6 maggio 2019 è già stato approvato anche il
bilancio 2019 e quasi sempre è già stata emessa nei confronti dei
cittadini la Tari per il 2019, quindi i soldi che, per il tramite
della Regione, i Comuni devono pagare in più nel 2018 potranno
recuperarli dai cittadini solamente nel 2020. Questo crea dei
grossi problemi nelle casse delle amministrazioni degli Enti locali
della Valle d'Aosta, che, tristemente, piangono miseria ormai da
parecchi anni, ma questo non crea nessun problema
all'Amministrazione regionale, tanto che, nell'approvazione delle
tariffe 2018, ci sono alcune categorie di rifiuto che hanno avuto,
fra il preventivo e il saldo, la richiesta formale di ultima rata
di denaro agli Enti locali, degli incrementi di quest'ordine di
grandezza: per i compostabili, erbe e ramaglie - i cumuli di verde
destinati a diventare compost, nei pressi della discarica di
Brissogne - il preventivato era ? 50,94 a tonnellata, che sono
diventati, per i primi cinque mesi di conferimento, ? 110,07 a
tonnellata e, per la restante annualità, ? 192,71 a tonnellata, con
un incremento che possiamo valutare in poco meno del 400%; mentre
per la raccolta del vetro, nella determinazione della tariffa
preventiva era previsto addirittura che gli Enti locali
guadagnassero, nel senso che per la raccolta del vetro venisse
garantito un
tot
di euro tonnellata a favore, rispetto allo
smaltimento, invece no: si finisce l'annualità e si scopre che
anche per il vetro bisogna pagare ed è veramente difficile riuscire
a gestire un proprio bilancio quando una voce che tu consideri
entrata diventa poi una spesa. Succede anche per altre categorie. È
vero che l'indifferenziato subisce un incremento limitato: solo il
3,7%, la frazione organica ha addirittura un calo, però solo
dell'1,65%, mentre il multimateriale, che è quello che tutti
produciamo in questo momento in grande quantità, credo - è vero che
pesa poco, occupa tanto volume ed è difficile arrivare alla
tonnellata - ma il costo di ogni tonnellata, rispetto a quello
preventivato inizialmente, è aumentato del 78,7%.
A fronte di questo particolare disagio e complicazione nel
determinare queste tariffe, ci permettiamo di chiedere
all'Assessore competente per quali motivazioni ci siano queste
grandissime discrepanze rispetto a quanto preventivato, rispetto a
quello che viene calcolato e fatto pagare in via definitiva, faccio
riferimento all'annualità 2018, l'unica sulla quale abbiamo già il
definitivo; visto che ormai sono già passati sei mesi
dall'annualità 2019, se sia già prevedibile una discrepanza
consistente anche per questa volta fra le tariffe preventivate e
quelle che saranno determinate in modo definitivo e, infine "
se
intende, di fronte a tali evidenti incapacità di gestione e
previsione, dovute probabilmente a una scarsa conoscenza del
settore del recupero delle materie secondarie, rivedere
l'organizzazione della competente struttura regionale
", perché,
se noi ci trovassimo ad avere la progettazione di una scuola e
scoprissimo alla fine della realizzazione che questa è costata il
doppio, io sarei particolarmente perplesso nei confronti del
professionista che si è preoccupato di stilare il mio preventivo,
mentre qui va tutto bene: prevediamo dei preventivi scadenti,
mettiamo in difficoltà le casse degli Enti locali di tutta la Valle
d'Aosta e poi va tutto bene così com'è e l'anno prossimo siamo
pronti a fare un'ulteriore sorpresa.
Presidente -
Per la risposta, la parola all'Assessore
Chatrian.
Chatrian (AV) -
Questa iniziativa sembra volutamente
un'iniziativa per portarci fuori strada. Sembra quasi che siamo una
banda di matti ad affrontare gli atti amministrativi, qualsiasi
documento che viene approvato all'interno dell'Amministrazione
regionale, che sia un PD, che sia una delibera, una lettera... una
banda di matti. Forse, dato che qualcuno ci sta ascoltando, è
giusto fare un po' di chiarezza, altrimenti sembra quasi che chi mi
ha preceduto abbia fatto tutto male o forse ci sono delle variabili
che la comunità valdostana deve sapere, e poi - questa è l'unica
cosa su cui posso raccordarmi positivamente con il collega - se c'è
spazio, dobbiamo fare meglio.
Ricordo che la tariffa è composta da diverse voci riferite ai
costi e ai ricavi del servizio per ciascuna tipologia di rifiuto. I
costi di gestione delle singole tipologie di rifiuto sono ora
disciplinati dalla convenzione sottoscritta fra Regione e Valeco.
La convenzione prevede l'applicazione di una tariffa base a cui
vanno sommate altre voci, alcune fisse, altre no: gli eventuali
oneri che vengono applicati dai centri esterni presso cui i rifiuti
differenziati vengono conferiti, ai fini del recupero e della
valorizzazione; eventuali penalità imputate dai consorzi di filiera
del Conai, a seguito del mancato rispetto delle percentuali di
frazione estranea nelle singole frazioni differenziate; il
contributo ambientale a favore dei Comuni di Brissogne, Pollein e
Quart; il tributo speciale per lo smaltimento in discarica dei
rifiuti solidi. Dalla tariffa base vengono però anche sottratte
delle voci, faccio solo degli esempi, dieci minuti sono pochi,
colleghi: i contributi concessi dai consorzi di filiera del Conai;
gli introiti derivanti dalla vendita dell'energia e del calore
prodotti con il biogas estratto dalle discariche presenti nel
centro; il surplus degli introiti derivanti dalla gestione dei
rifiuti speciali assimilabili agli urbani, conferiti da enti e
imprese. Le somme in aggiunta o in detrazione, relative alle voci
che vi ho appena elencato, sono determinate all'inizio di ogni anno
sulla base delle somme effettivamente spese o introitate dal
gestore del centro e certificate con rendiconti e regolari
fatture.
C'è un passaggio fondamentale: ci sono somme che non sono
prevedibili nel momento in cui si applica la tariffa preventiva, in
quanto non si dispone ancora della maggior parte dei rendiconti
degli impianti (piattaforme Conai), a cui si conferiscono i rifiuti
differenziati, che perverranno nel corso del primo trimestre
dell'anno successivo. Solo una volta acquisiti questi documenti
quindi possono essere verificati e applicati gli oneri aggiuntivi
per spese di trasporto, trattamento, selezione e relative penalità.
Anche per avere contezza degli introiti derivanti dalla vendita dei
rifiuti ai consorzi di filiera e dalla vendita dell'energia e del
calore prodotti, occorre aspettare il primo trimestre dell'anno
successivo a quello cui tali introiti si riferiscono, periodo nel
quale i diversi soggetti fatturano ed eventualmente trattengono le
eventuali penalizzazioni riferite all'anno appena trascorso. Questa
premessa era basilare e necessaria, ripeto: non vorrei che sembri
che negli ultimi "X" anni chi ha gestito politicamente dal punto di
vista amministrativo e gli uffici siano una banda di matti, era una
procedura necessaria, perché ci sono delle voci variabili non
prevedibili...
Passerei ora ai singoli quesiti posti nell'interpellanza, quindi
a rispondere puntualmente. Come ho ricostruito nelle promesse, le
discrepanze fra le tariffe approvate in fase preventiva e quelle
determinate a consuntivo sono riconducibili al fatto che le prime
sono determinate sulla base delle tariffe definitive applicate
all'anno precedente, mentre le seconde sono calcolate tenuto conto
dei costi effettivamente sostenuti e degli introiti effettivamente
conseguiti durante l'anno di riferimento. Per quanto riguarda in
modo particolare l'anno 2018, le differenze fra la tariffa
preventiva e la tariffa determinata a consuntivo si spiegano
tecnicamente se si tiene conto di alcuni fatti che cercherò di
rappresentare, se può interessarvi. Si è registrato un aumento del
costo di avvio al recupero dei cosiddetti "rifiuti verdi", che
rientrano nella categoria dei rifiuti compostabili: tale aumento di
costo è dovuta ai flussi sempre crescenti dei rifiuti verdi
conferiti a fronte di prelievi irrisori del
compost
ottenuto. Tale stato di cose ha obbligato Valeco a ricercare gli
impianti di recupero al di fuori della Valle per poter liberare
spazio nell'unica area di trattamento presso il centro di
Brissogne, saturato già dal 2015. La situazione era migliorata nel
2017 grazie alla richiesta del rifiuto verde cippato, da usare come
strutturante nel trattamento dei fanghi di depurazione delle acque
reflue urbane nella zona della Pianura padana, a seguito della
chiusura dell'impianto di compostaggio di tali rifiuti in centro
Italia. Nonostante quest'opportunità, però, il costo di prelievo è
sempre stato negativo, a causa dell'elevato costo di trasporto.
Inoltre, la Regione ha dovuto disporre, a fine 2017, l'avvio al
recupero di tutto il compost ancora stoccato nel centro regionale
al fine di liberare le aree necessarie alla realizzazione dei nuovi
impianti di trattamento dei rifiuti urbani. Per riuscire a dare
corso a tale disposizione, Valeco ha effettuato una ricerca di
mercato a seguito della quale ha individuato quattro impianti di
trattamento aventi capacità autorizzata e idonea anche per
assicurare il ricevimento dei rifiuti dalla Valle, situati nelle
province di Bergamo, Novara, Cuneo e Piacenza. Tali spese non erano
state previste nella tariffa regionale preventivamente stabilita
per il 2018. Per questo motivo la tariffa del 2018 è stata
condizionata dall'aumento occorso per far fronte ai costi di invio
al recupero presso i centri in Pianura padana. Nel 2018, per la
precisione il 28 luglio, è stato poi pubblicato un bando di gara a
evidenza pubblica per l'avvio al recupero di tutto il compost che
era ancora stoccato nell'area di trattamento, circa 9.000
tonnellate. Il servizio è poi stato aggiudicato al prezzo di ? 54,9
a tonnellata, che, sommato ai costi del trattamento presso il
centro, ha portato alla tariffa di ? 192 nel mese di settembre
2018. L'applicazione di tale tariffa di ? 192, pertanto, è relativa
al solo periodo settembre-dicembre 2018.
Si è registrata una riduzione del contributo versato da CoReVe
per la raccolta del vetro, dovuta al peggioramento qualitativo
della raccolta differenziata di questo materiale. Come Regione,
abbiamo informato regolarmente i sub-Ato del verificarsi di
conferimenti non conformi al centro di Brissogne, segnalati da
Valeco. La Regione ha in più occasioni richiamato l'attenzione dei
sub-Ato sulla necessità di migliorare la raccolta del vetro, tenuto
conto che l'eccessiva presenza di frazioni estranee avrebbe
provocato un netto abbassamento degli introiti da parte di CoReVe,
non prevedibile. Questo problema, dovuto a una non corretta
modalità di conferimento dei rifiuti del vetro da parte degli
utenti e a una non corretta modalità di raccolta e trasporto da
parte di imprese incaricate, è stato rappresentato ai sub-Ato, per
fare qualche esempio, il 18 maggio 2018, quando si segnalava che, a
partire dal 1° maggio, CoReVe avrebbe applicato la riduzione del
50% dei contributi previsti, dunque i sub-Ato sono perfettamente a
conoscenza e questo è un altro fattore non prevedibile.
Per quanto concerne il multimateriale a base plastica, l'aumento
del costo del ritiro è dovuto a una contingenza internazionale -
per nulla prevedibile - che si è andata ad aggravare a partire dal
2017. La Cina, unico importatore di rifiuti polimerici, ha
progressivamente chiuso le importazioni, causando seri problemi di
avvio al recupero in tutta Europa. Tale problematica, peraltro, è
alla base dei diversi incendi di capannoni che negli ultimi due
anni si sono verificati principalmente nell'Italia del nord.
Il costo del trattamento del multimateriale, la cui raccolta è
iniziata nel giugno 2015, è cresciuto in maniera esponenziale,
passando dai ? 97 della prima aggiudicazione agli attuali ? 203.
Quanto vi ho esposto puntualmente è giustificato dai rendiconti di
Corepla, dai quali si rileva l'incremento dei costi di smaltimento,
passati da ? 216 a ? 246 del mese di dicembre 2018.
Seconda domanda: come avete avuto modo di capire nelle premesse
e dalla risposta alla precedente domanda, fatte salve le componenti
tariffarie determinate sulla base contrattuale e riferite dalla
gestione interna del centro di Brissogne a seguito di una
convenzione, per quanto concerne le altre parti di costo variabili,
o dei ricavi da aggiungere o detrarre dalla tariffa base, essendo
il segmento della valorizzazione fortemente condizionato dalla
qualità dei rifiuti avviati a recupero e dalle fluttuazioni delle
richieste di materiale, non è possibile al momento prevedere se vi
siano aumenti, riduzioni o stabilizzazioni.
Per quanto riguarda l'ultima domanda, ribadisco che nel settore
della valorizzazione dei rifiuti non vi sono certezze e non sono
prevedibili situazioni di mercato come quelle che si sono
verificate negli ultimi due anni. Mi sembra ingeneroso, se posso
utilizzare questo termine, oltre che molto scorretto, accusare una
struttura regionale competente di incapacità di gestione e
previsione della gestione e della valorizzazione dei rifiuti.
Queste modalità operative consentono di ottenere annualmente la
certificazione ufficiale sulla quantità di rifiuti avviati al
recupero effettivamente valorizzati. Queste certificazioni hanno
dimostrato sino ad ora il pieno raggiungimento degli obiettivi di
effettiva valorizzazione dei rifiuti.
La struttura regionale competente effettua anche una costante
vigilanza sulle modalità di conferimento dei rifiuti urbani,
differenziati e indifferenziati e da qualche mese a questa parte,
assieme proprio all'Osservatorio sui rifiuti, abbiamo ideato un
nuovo processo e soprattutto un
modus operandi
al nostro
interno, per poter utilizzare tutti gli attori al meglio, per
trovare le migliori soluzioni per andare a dare delle risposte
puntuali, cercando però di non fare della "caciara", di non portare
fuori strada e, soprattutto, di non dire cose non corrette, come ho
cercato di spiegare, purtroppo in soli dieci minuti, su quello che
è stato, quello che è e soprattutto quello che sarà.
Presidente -
Per la replica, la parola al collega
Vesan.
Vesan (M5S) -
Grazie, Assessore, per la sua dettagliata
precisazione e difesa dell'ufficio competente. Sono contentissimo
di sapere che l'Osservatorio dei rifiuti, dopo un anno e mezzo di
inattività, finalmente è di nuovo operativo e confido che porterà
degli ottimi risultati per la Valle d'Aosta. Un po' più perplesso
sono nei confronti dei dati che mi ha citato, perché la crisi della
raccolta della plastica in tutta Europa è realistica, però è già
presente fin dal 2017 e andare a scoprire questo nel 2019 è un po'
tardivo. Probabilmente sì, quantificarlo in modo esatto era
difficile, però il trend di crescita del costo lo avevamo già. La
stessa cosa vale per quel che riguarda il
compost
, perché il
progetto sul quale intendete realizzare il nuovo impianto, proprio
quello oggetto del contratto da lei testé firmato... che questo
venisse realizzato sull'area dove c'erano i cumuli di compost e che
quindi in qualche maniera il compost doveva essere spostato anche
quello si sapeva già prima. Poteva essere messo in preventivo
quindi che si sarebbero dovuti affrontare dei costi legati alla
gestione del compost, avendo un ufficio competente che si è
espressamente occupato sia del futuro che del pregresso su questo
argomento, invece no, tutto viene scoperto, combinazione, nel corso
dell'annualità 2018. Tanto, che importa? Una volta fatta la
fattura, i Comuni la pagano lo stesso.
Una parte della sua risposta però è vera ed è che quantificare
esattamente il costo della gestione dei rifiuti è difficile, perché
ci sono fluttuazioni del mercato significative e sviluppi delle
tecnologie per il recupero e per lo smaltimento che cambiano anche
molto velocemente. La stessa normativa che stabilisce cosa si possa
recuperare e come si possa recuperare è un'evoluzione che capita
praticamente ogni anno. Sulla scorta di questo, quindi siamo ancora
più perplessi per il fatto che lei esprima tutto questo suo gaudio
nel firmare una convenzione che stabilisce in modo fisso quanto
dovremo pagare per lo smaltimento del rifiuto indifferenziato e
quanto dovremo pagare per ogni frazione differenziata da qui a 17
anni. Lei quindi sta festeggiando il fatto che non ci sarà più
nessuna fluttuazione: stabiliamo subito che i valdostani pagheranno
molto caro e siamo a posto... sì, probabilmente dal 2020 non avremo
più il problema di dover calcolare queste fluttuazioni in maniera
terrificante, perché ci saranno chieste subito delle cifre
altissime. Se con questo vogliamo fare un plauso alla sua struttura
e agli Assessori all'ambiente che l'hanno preceduta, noi non ci
sentiamo proprio di farlo.
