Classificazione
GIUNTA REGIONALE



Oggetto del Consiglio n. 1542 del 12 gennaio 2011 - Resoconto
OGGETTO N. 1542/XIII - Interrogazione: "Sviluppo
organizzativo dell'Assessorato del territorio e ambiente".
Interrogazione
Rilevato che nell'ambito della Conferenza stampa di fine
anno, svoltasi nel Salone del Palazzo regionale mercoledì 22
dicembre 2010, l'Assessore al territorio e ambiente Manuela Zublena
ha esordito dicendo che, sebbene la struttura dell'Assessorato non
sia ancora organizzativamente e funzionalmente a pieno regime, si
considera soddisfatta del lavoro svolto;
il sottoscritto Consigliere regionale
Interroga
l'Assessore competente per conoscere i motivi che hanno
impedito o ritardato un pieno sviluppo organizzativo
dell'Assessorato di riferimento ed i tempi necessari perché ciò sia
pienamente realizzato.
F.to: Rigo
Président
- La parole à l'Assesseur au territoire et à
l'environnement, Zublena Manuela.
Zublena (UV)
- Grazie Presidente.
In relazione all'interrogazione, ricordo anzitutto che con
questa legislatura è stato istituito l'Assessorato del territorio e
ambiente, attribuendone le funzioni scorporate dall'allora
Assessorato del territorio, ambiente e opere pubbliche in materia
di urbanistica, cartografia, ambiente nelle sue varie componenti,
aria, rifiuti, e competenze in materia di cave e miniere.
Al primo assetto organizzativo che è stato conferito ad inizio
legislatura ho operato una prima riorganizzazione ad inizio del
2009, che è avvenuta con una delibera adottata a fine febbraio e
che prevedeva una diversa configurazione del settore ambiente,
creando, nell'ambito della Direzione ambiente, due strutture di
terzo livello, dedicate a due settori specifici: il settore cave e
miniere ed il settore gestione dei rifiuti. A questa nuova
organizzazione si è accompagnato l'arruolamento di due nuovi
dirigenti, di cui uno è avvenuto tramite concorso conclusosi ad
inizio 2010. Nel frattempo, a seguito della vacanza del posto di
dirigente della Direzione urbanistica, a fine 2009, si è operato
per una diversa organizzazione degli uffici, concentrando le
funzioni amministrative di cartografia in capo al dipartimento e le
funzioni tecniche in capo alle strutture subordinate. Sono quindi
state avviate richieste per la copertura tramite concorso di due
posti da assistente amministrativo-contabile, concorso in corso in
questo periodo e di cui è prevista la conclusione nei primi mesi
del 2011, e di uno da funzionario tecnico in capo alla Direzione
ambiente, che dovrebbe anch'esso avvenire nel primo semestre di
quest'anno. Nel frattempo la copertura del posto di dirigente non è
potuta avvenire per effetto delle novità normative intervenute
successivamente, che hanno riguardato dapprima il blocco del turn
over nella misura del 50 percento dei posti vacanti, ribadito anche
dalla legge finanziaria regionale, e poi la manovra finanziaria
dello Stato e la nuova disciplina del comparto unico regionale.
Alla luce di tali novità normative si sta operando per
individuare una soluzione organizzativa generale, che sia coerente
con gli indirizzi del nuovo ordinamento degli uffici regionali,
disposto con la nuova legge n. 22/2010. La strutturazione
dell'Assessorato in parte è avvenuta; deve però proseguire verso un
assetto più adeguato a rispondere alle crescenti domande e al
numero sempre maggiore di istanze sui temi ambientali che
provengono non solo dai cittadini, ma anche dalle strutture
pubbliche e dagli enti locali.
Président
- La parole au Conseiller Rigo.
Rigo (PD)
- Grazie Presidente. Ringrazio l'Assessore
Zublena per le risposte date, risposte che però non mi hanno
soddisfatto, né convinto...lo dico con la simpatia di sempre nei
suoi confronti.
Il motivo della presentazione dell'interrogazione è molto
semplice: ho considerato subito inopportuna la sua premessa sulla
struttura dell'Assessorato del territorio e ambiente, durante la
conferenza stampa di fine anno, inopportuna l'occasione, al di là
di ogni valutazione di merito. Mi è sembrata una volontà di mettere
le mani avanti, di sentirsi in difficoltà e quindi prendere le
distanze da ogni eventuale, possibile contestazione di merito. Una
modalità, mi permetta, tutta italiana di cercare di accollare
subito ad altri o a fatti esterni ogni addebito in merito ad
errori, manchevolezze, addirittura decisioni assunte dal suo stesso
Assessorato. Ancor prima di essere accusata di qualcosa, addossare
le responsabilità ad una struttura in quel contesto, estranea,
senza volto, nome e cognome, scaricando su tutti e nessuno ogni
eventuale insufficienza.
Io non so, non ho gli elementi per giudicare se la struttura
dell'Assessorato risponda o non risponda appieno ai compiti
affidati, e in questo senso la ringrazio molto per la sua precisa
relazione fatta oggi in Consiglio. So però molto bene che a lei,
Assessore, compete la direzione politica dello stesso ed è lei,
d'intesa con la Giunta regionale, che individua i dirigenti, indica
per ciascuno di essi, gli obiettivi da raggiungere e verifica,
giorno per giorno, il lavoro compiuto.
La conferenza stampa è un momento in cui l'organo politico, la
Giunta regionale - in questo caso - illustra agli organi di stampa
e attraverso loro ai cittadini, il lavoro fatto. Non è la sede
deputata a discutere in merito alla funzionalità degli apparati. Se
ci sono difficoltà, problemi all'interno della struttura di cui Lei
ha la responsabilità politica, sono ben altre le sedi e le
occasioni per approfondire e risolvere queste questioni, alle
quali, peraltro - lo ricordo -, siamo anche noi, come Consiglio,
interessati. Se dopo due anni e mezzo lei non è soddisfatta di come
è riuscita ad organizzare il lavoro dell'Assessorato, se lo stesso
non è in linea con le sue prospettive politiche, non può,
candidamente, quasi fosse un osservatore esterno, ammettere in
conferenza stampa che ciò che aveva prefissato non è stato ancora
raggiunto. Grazie.
