Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 142 del 10 marzo 1983 - Resoconto
OGGETTO N. 142/VII - ORIENTAMENTI DELLA GIUNTA REGIONALE NEI
CONFRONTI DELLE PROPOSTE CONCERNENTI IL TRACCIATO DELLA
CIRCONVALLAZIONE SUD DI AOSTA - (Interrogazione).
PRESIDENTE:
Do lettura dell'interrogazione presentata dai
Consiglieri Tonino e Carral:
INTERROGAZIONE
Recentemente i Comuni di Pollein e Sarre hanno espresso
riserve sul tracciato della circonvallazione sud di Aosta, il cui
progetto sta per essere definito a livello esecutivo.
Il Comune di Pollein ha inoltre presentato una proposta
alternativa, sia pure di larga massima, che consente una minore
compromissione del territorio.
Visto che i Comuni interessati alla circonvallazione sud di
Aosta non hanno ancora avuto modo di esaminare il progetto
esecutivo predisposto dai tecnici dell'ANAS, e visto che il
Consiglio regionale ha nominato una Commissione tecnico-politica
con il compito di seguire l'iter progettuale della nuova arteria, i
sottoscritti Consiglieri regionali del Gruppo comunista
INTERROGANO
l'Assessore regionale ai Lavori Pubblici per conoscere
l'orientamento della Giunta regionale in merito alle proposte dei
Comuni e in merito alla necessità di un incontro tra la citata
Commissione nominata dal Consiglio regionale e i Comuni
interessati.
PRESIDENTE:
Ha chiesto di parlare il Presidente della
Giunta. Ne ha facoltà.
ANDRIONE - (U.V.):
Ripeto quanto ho già detto
precedentemente. Per quanto ci riguarda il problema di Sarre non si
pone perchè la Giunta regionale, come ho spiegato diverse volte,
intende risolvere il problema non solo per la tangenziale di Aosta,
ma fino al Monte Bianco. Il che fa sì che opere imponenti di
ingresso nella tangenziale non siano neanche, a nostro avviso,
necessarie.
Per quanto riguarda Pollein, la Presidenza della Giunta ha
richiesto al Comune un documento con la proposta di variante ed ha
già impegnato uno studio professionale, non a carico della Giunta
ma attraverso la SAV, di studiare questa variante affinché si
sappia qual è la differenza di costi, per stabilire poi sulla base
di una valutazione dei costi, l'orientamento della Giunta e del
Consiglio. Se questo aumento è tale da coprire il sacrificio del
Comune di Pollein, siamo favorevoli. Diversamente, come Presidente
della Giunta, provvederò ad effettuare l'esproprio necessario ad
un'opera di questo genere.
PRESIDENTE:
Ha chiesto di parlare l'Assessore ai Lavori
Pubblici Borbey. Ne ha facoltà.
BORBEY - (D.C.):
Solo per rispondere ad una precisa
richiesta che mi fa l'interrogante quando fa riferimento alla
Commissione.
La Commissione verrà convocata per la prossima settimana e darà
il suo parere definitivo sul progetto esecutivo che l'ANAS ha
trasmesso ufficiosamente. Questo parere insieme al progetto verrà
in Giunta tra una decina di giorni e la Giunta regionale si
esprimerà sentendo gli enti locali.
Poichè il compito della Commissione era quello, per quanto
concerne il progetto esecutivo, di verificare oltre a tutte le
difficoltà che potrà creare questo tracciato per strade alternative
- sia agricole, sia comunali, impianti di irrigazione, sottopassi,
ecc. - un miglioramento degli spostamenti che potevano avvenire,
sempre facendo riferimento a quel progetto di massima che il
Consiglio aveva approvato.
Certamente non è compito della Commissione politica e tecnica di
chiedere degli spostamenti enormi quali sono quelli che ha chiesto
ad esempio il Comune di Pollein; sarà la Giunta regionale che
prenderà in visione queste cose.
E' opportuno quindi, come dice il Presidente, di variare quello
che è il tracciato di massima approvato dal Consiglio regionale;
porterà il problema senz'altro di nuovo in Consiglio regionale.
PRESIDENTE:
Ha chiesto di parlare il Consigliere Tonino.
Ne ha facoltà.
TONINO - (P.C.I.):
Sono soddisfatto delle risposte che ho
ottenuto perchè la nostra interrogazione aveva lo scopo di
esprimersi chiaramente in merito alle richieste che sono venute in
questi giorni. E' nostra opinione che sia opportuno valutare le
proposte che vengono fatte dai Comuni da un punto di vista tecnico,
in modo che ci sia la possibilità di fare un confronto fra i costi
e gli eventuali benefici, tenendo conto di un orientamento comune a
noi e ad altri, secondo il quale in opere di questa natura è bene
spendere di più evitando di compromettere il territorio.
Seconda esigenza che a me sembra indispensabile, è quella di
accelerare i tempi per non avere tempi morti, per cui credo che
queste operazioni che ho sentito indicate siano operazioni
possibili in tempi molto rapidi.
Prendiamo atto favorevolmente del fatto che prima di esprimersi
definitivamente sul tracciato la Giunta senta anche l'opinione del
Comune interessato.
