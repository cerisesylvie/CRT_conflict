Classificazione
SPORT E TEMPO LIBERO
Sport invernali


Resoconto integrale del dibattito dell'aula
Oggetto del Consiglio n. 3025 del 25 marzo 1998 - Resoconto
SEDUTA ANTIMERIDIANA DEL 25 MARZO 1998
OGGETTO N. 3025/X Riapertura della pista di bob di Lac Bleu a
Cervinia. (Interpellanza)
Interpellanza Appreso della nascita di un comitato che chiede la
riapertura della pista di bob di Lac Bleu a Cervinia;
Considerato che tale richiesta viene appoggiata da alcuni
bobbisti valdostani, solitamente costretti ad emigrare in Trentino
ed addirittura all'estero per potersi allenare;
Preso atto che l'Assessore al Turismo ha dichiarato che per
ripristinare la pista bisognerebbe impegnare almeno 35 Miliardi di
Lire, mentre i rappresentanti del comitato promotore hanno
affermato che gli interventi minimi indispensabili per riaprirla
richiederebbero una spesa di 2 o 3 Miliardi di Lire;
Risaputo che la Valle d'Aosta vanta importanti e prestigiose
tradizioni in questo sport, avendo nel passato espresso anche dei
campioni mondiali;
Visto che la candidatura di Torino all'organizzazione delle
Olimpiadi invernali del 2006, potrebbe rappresentare una occasione
di rilancio dell'impianto a livello internazionale;
Valutato che la riapertura della pista, considerata una delle
più belle e impegnative del mondo, contribuirebbe sicuramente ad
avvicinare a questo sport nuovi praticanti;
il sottoscritto Consigliere regionale
Interpella
l'Assessore competente per conoscere:
1) da chi sono state compiute le stime che hanno portato
l'Assessore ad affermare che per il ripristino della pista di bob
di Lac Bleu necessiti una spesa di 35 miliardi di Lire;
2) se non ritenga opportuno, qualora non sia già stato fatto,
commissionare ad un apposito gruppo di esperti le valutazioni del
caso, consentendo così a questa assemblea di esprimere il proprio
parere sulla base di valutazioni oggettive.
F.to: Linty
Presidente Ha chiesto la parola il Consigliere Linty.
Linty (LNPIAP) Quest'interpellanza scaturisce da un divario di
cifre che era apparso in una intervista resa dall'Assessore in
merito alla possibile riapertura di questa pista di bob, poiché
l'Assessore sosteneva che per ripristinare il circuito sarebbero
stati necessari 35 miliardi nei lavori. Invece chi si è preso
l'incarico di promuovere la riapertura di questa pista sostiene che
per riaprirla, pur specificando gli interventi minimi
indispensabili per renderla agibile, i miliardi sarebbero 2 o 3,
con una differenza di più di 30 miliardi sulla stima fatta.
Penso che sia un sentimento condiviso da tutta l'Assemblea circa
l'importanza di questa pista di bob anche in vista delle olimpiadi
invernali del 2006, visto che c'è Torino candidata, anche se dubito
che opterebbe per Cervinia.
Abbiamo una potenzialità che da diversi anni è inattiva e
sarebbe sicuramente importante e necessario farle riprodurre i
fasti che ha prodotto negli anni.
Si chiede all'Assessore chi ha compiuto le stime che lo hanno
portato ad affermare che sono necessari 35 miliardi di lire per la
ristrutturazione, e se come Assessorato ha già commissionato a un
gruppo di esperti le valutazioni del caso, anche per poter dare a
tutti i consiglieri una valutazione attendibile circa l'eventuale
spesa da sostenere da parte della Regione.
Presidente Ha chiesto la parola l'Assessore al turismo,
commercio e sport, Agnesod.
Agnesod (UV) La problematica del bob in questi anni è stata al
centro dell'attenzione da parte nostra, per cercare di capire quali
strade era possibile percorrere per giungere a conclusione di
questo problema.
Abbiamo raccolto uno studio che era stato commissionato nel ?91,
affidato all'arch. Steler per la modifica della pista, allo studio
di architettura Capra per i rilievi del terreno e le strutture di
partenza e di arrivo, e al dr. Fabrizio Gregori per lo studio
geologico.
Per quanto riguarda il discorso dell'intervento minimo, le cifre
a cui faceva riferimento il Consigliere Linty sono dovute alle
stime dell'arch. Steler, che prevedeva l'intervento con una spesa
di circa 9 milioni di franchi per la sistemazione di circa 600
metri della pista sui 1520 esistenti, quindi circa 3,5 miliardi,
per adeguamento alle normative della Federazione internazionale del
bob Fibt e Fil.
Si trattava di adeguamenti tecnici e di sicurezza, mentre non
erano comprese in questa stima stazione di partenza e di arrivo,
impianto di cronometraggio, fabbricati per giuria, cronometristi,
postazioni televisive, adduzioni idriche. Ovviamente non erano
inclusi illuminazione, impianto di cronometraggio, tivù a circuito
chiuso e protezione solare, che veniva indicata come necessaria
vista l'esposizione della pista. Poi ci sarebbe stata tutta la
problematica della ghiacciatura artificiale, perché adeguare una
pista con delle spese di questo genere e di questo livello senza
avere la certezza di poter far svolgere un'eventuale gara a una
data determinata, comporta un rischio molto alto di trovarsi senza
una ghiacciatura adatta. Vent'anni fa si poteva anche andare in
questa direzione, ma adesso, con la tecnologia nuova, con le piste
che abbiamo in giro per l'Europa, non possiamo presentarci in
queste condizioni!
A fronte di queste problematiche abbiamo nuovamente approfondito
la questione, ma come già in questo Consiglio ebbi modo di dire
rispondendo a un'altra iniziativa un po' di tempo fa, la stima che
abbiamo potuto raccogliere da questi dati va verso la cifra che ho
espresso in quell'articolo uscito quindici giorni fa. Quindi 3,5
miliardi servono per l'impianto di base come minimo per
adeguamenti; 6 miliardi sono previsti per le strutture varie che ho
detto prima: stazione di partenza, illuminazione, adduzioni
idriche, tivù a circuito chiuso, impianto di cronometraggio,
protezione solare e fabbricati per giuria, cronometristi e
postazioni televisive; 12 miliardi circa, questa è l'ipotesi che
abbiamo acquisito, per la refrigerazione artificiale, cioè per la
ghiacciatura artificiale.
Esiste un problema innanzitutto di prezzi, perché c'è
l'adeguamento, e poi abbiamo un problema della sopraelevata perché
c'è lo smottamento di una lingua che si incunea ed interseca una
volta sola la pista, però è formata da materiale che è in fase di
smottamento. Quella zona è soggetta a uno smottamento piuttosto
evidente, e questo emerge dalla perizia geologica, per una
quarantina di metri; è stata formulata l'ipotesi di uno scocca
ponte su quella zona per evitare di posare la pista su un terreno
che frana. Quindi una pista a sbalzo sempre con la ghiacciatura
artificiale ovviamente, con dei problemi tecnici di giunti e di
dilazione che sono stati evidenziati dai tecnici. Era stata
ipotizzata la doppia scocca, una esterna in cemento armato della
luce di 40 metri, portante una scocca interna che porta i giunti di
dilatazione. Il problema complessivo diventa anche importante dal
punto di vista della protezione, perché i tubi devono essere
particolarmente protetti in quanto una rottura comporterebbe un
rischio di danno ambientale notevole per l'inquinamento che ne
potrebbe derivare.
Con i 3 miliardi che sono previsti di oneri di progettazione,
con circa 3 miliardi per questa sopraelevata, più la direzione
lavori e la rivalutazione dal ?91 al ?98, arriviamo a quelle cifre
che ho espresso. Questo tanto per spiegare il motivo per cui siamo
andati a fare questo tipo di valutazione.
Sempre allo studio di Steler erano previsti costi di gestione
per 4,5 milioni di franchi annuali, questo nel ?91, circa 1,3
miliardi più IVA di costi globali di gestione all'anno, dai quali
Steler ipotizzava un certo tipo di entrata in maniera ottimistica
perché riteneva che ci sarebbe stata sempre la presenza annualmente
della gara di Coppa del mondo e questo è tutto da vedere. A questo
proposito abbiamo fatto un incontro a Milano con la Fisi, presenti
alcune componenti del comitato di Cervinia del bob; in
quell'occasione il generale Valentino non si è dichiarato contrario
alla realizzazione, in quanto, se abbiamo i fondi per farla, è pur
sempre una struttura in più che la federazione può mettere a
disposizione per la pratica di attività sportive collegate con la
federazione. La stima che dicevo prima prevedeva in maniera
ottimistica 650 milioni annui di entrate, che portavano a uno
sbilancio di circa 700 milioni all'anno all'epoca, rivalutato di un
20 percento possiamo pensare che in questo momento potremmo avere
uno sbilancio annuale di 800-850 milioni. Questi sono soldi persi
ogni anno per la gestione. Avessimo la sicurezza di avere almeno
ogni anno la presenza della gara di Coppa del mondo, potrebbe anche
essere affrontato questo discorso; ma dagli incontri con la Fisi
questa certezza non ci viene assolutamente data, perché la Fisi ha
già Cortina in questo momento, che è la pista ufficiale per quanto
riguarda la federazione su cui far disputare le gare. Sono sei gare
che si svolgono su 12 piste omologate complessivamente.
Quindi noi andremmo ad inserirci in questo contesto. È vero che
Cervinia ha una tradizione, è vero che a Cervinia esistono ancora
atleti che praticano e questo potrebbe far pesare in positivo un
possibile reinserimento nel futuro, ma a fronte di questi impegni
sicuramente è una scelta da fare con molta ponderazione.
Non siamo di principio contrari alla messa in pristino di questa
pista. L'ipotesi che si faceva era quella di prepararla per fini
turistici, non per fini agonistici, quindi saltando la parte più
pericolosa di cui parlavo prima e riducendola dal punto di vista
della lunghezza, per metterla a disposizione per chi vuole
praticare questo genere di attività sportiva. Questa è una strada
forse più percorribile e in conseguenza di questo ci siamo sentiti
con il Comune di Valtournenche, che ha avviato la redazione di uno
studio di fattibilità che riguarda quest'area. Studio che è stato
avviato dalla Giunta comunale di Valtournenche in una delibera del
mese scorso e che è stato affidato in seguito ad una gara all'ing.
Guergel (si tratta di uno studio tedesco), il quale si era già
occupato in passato di questa pista, quindi ha già dei dati in suo
possesso che potrebbero risultare interessanti per riuscire ad
avere un quadro più chiaro della situazione.
Siamo in questa fase. Abbiamo dovuto scontrarci con una
situazione di difficoltà, dovuta alla condizione in cui si trovava
questo impianto, alla necessità di investire forti capitali e alla
difficoltà dovuta alle condizioni in cui si trova il territorio
oggetto di passaggio della pista.
Si dà atto che, dalle ore 10,40, presiede il Vicepresidente
Chenuil.
Presidente Ha chiesto la parola il Consigliere Linty.
Linty (LNPIAP) Intanto ringrazio l'Assessore per avermi
delucidato in merito a questa differenza fra le stime fatte dal
comitato promotore e quelle più analitiche, fatte
dall'Assessorato.
Vi è da dire una cosa sostanzialmente. Sicuramente 35 miliardi
rappresentano una spesa non indifferente per la Regione, unitamente
anche agli alti costi di gestione che questa genererebbe in futuro,
quando la pista fosse messa in condizione di funzionare per le
attività agonistiche. Mi rendo perfettamente conto che pone qualche
riserva l'approvazione di una spesa così alta. Va però ricordato
che sicuramente la Fisi tiene Cortina finché noi abbiamo la pista
inagibile, credo che sia difficile da parte della Federazione un
assenso a priori, non vedendo il progetto di ristrutturazione o non
sapendo come si vuole fare.
Va anche detto che una pista agonistica, non solo per diletto o
per turismo, potrebbe rappresentare per la nostra realtà regionale
un approccio da parte dei giovani a uno sport che forse da noi è un
po' preso sotto gamba, ma che in altri paesi europei si vede
assegnare un'importanza molto più elevata rispetto a quella che gli
riconosciamo noi.
Quindi tutto quello che mi auguro è che, visto che dove si è
voluto si sono trovati i soldi da spendere in questa regione, si
faccia uno sforzo per vedere di ripristinare questa pista più in
fretta possibile.
