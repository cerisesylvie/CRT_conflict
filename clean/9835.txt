Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 956 del 18 dicembre 1989 - Resoconto
OGGETTO N. 956/IX - Schema di decreto legislativo concernente
le norme di attuazione dello statuto speciale in materia di parco
nazionale del Gran Paradiso -
(Ritiro di mozione).
Presidente - Do lettura del testo della mozione presentata dal
Consigliere Riccarand:
MOZIONE
Ricordato che, in data 9 novembre 1989, il Presidente del
Consiglio regionale della Valle d'Aosta ha trasmesso ai Consiglieri
regionali una proposta di decreto legislativo concernente il Parco
Nazionale Gran Paradiso, nel testo "definitivamente concordato in
sede di Commissione Paritetica";
esaminato il contenuto di tale testo;
rilevato che su tale testo si sono espressi in modo negativo il
Ministro dell'Ambiente, il Consiglio di Amministrazione dell'Ente
Parco, le associazioni ambientaliste nazionali, il Consiglio
regionale del Piemonte;
sottolineato che nè il Consiglio regionale, nè le Commissioni
consiliari avevano mai espresso parere od orientamenti sul testo
scaturito dai lavori della Commissione Paritetica;
il Consiglio regionale della Valle d'Aosta
deplora
il fatto che i rappresentanti del Consiglio regionale della
Valle d'Aosta nella Commissione Paritetica abbiano elaborato e
definitivamente concordato un testo di cui il Consiglio regionale
non sapeva nulla;
esprime
un giudizio negativo sul testo predisposto dalla Commissione
Paritetica; un testo confuso, scarsamente attinente alla realtà
complessiva del Parco Nazionale Gran Paradiso, e che ha suscitato
pesanti critiche da tutti coloro con cui la Regione Valle d'Aosta
dovrebbe costruire un rapporto di fiducia e di collaborazione per
la comune gestione del Parco Nazionale Gran Paradiso.
Presidente
- Ha chiesto di parlare il Consigliere
Riccarand, ne ha facoltà.
Riccarand (NS)
- La mozione relativa al parco del Gran
Paradiso la ritiro senza più rinvii, perchè è un argomento che
abbiamo già discusso nel Consiglio passato, su cui il Consiglio si
è già espresso.
Colgo però l'occasione per chiedere al Presidente del Consiglio
di mettere in votazione l'iscrizione d'urgenza di una risoluzione
che ho fatto pervenire alla Presidenza ed è relativa alla questione
dell'Air Vallée. Poi motiverò le questioni d'urgenza che ci
impongono oggi di discutere questo argomento.
Presidente
- La mozione in oggetto è ritirata.
Il Consiglio prende atto
