Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1219 del 20 marzo 1985 - Resoconto
OGGETTO N. 1219/VIII - REIEZIONE DELLA PROPOSTA DI LEGGE
CONCERNENTE: "PROVVEDIMENTI VOLTI A CONSENTIRE LA PIU' AMPIA
INFORMAZIONE SULL'ATTIVITA' DELLA REGIONE MEDIANTE MEZZI
RADIO-TELEVISIVI PRIVATI".
PRESIDENTE
: Ha chiesto di parlare il Consigliere
Torrione, ne ha facoltà.
TORRIONE - (P.S.I.):
Abbiamo ritenuto opportuno, anche
alla luce degli avvenimenti che si sono verificati ultimamente con
la sede RAI di Aosta, aprire un capitolo nuovo sull'informazione
regionale, visto anche la particolare "audience" che hanno
acquisito le televisioni e le radio private nell'ambito della
nostra Regione, andando così a costituire una realtà dalla quale
non si può prescindere. Ebbene, per consentire il massimo
dell'informazione abbiamo previsto che la Regione, analogamente a
quanto praticato per la carta stampata, possa operare attraverso
delle convenzioni che le consentano di usare degli spazi
radio-televisivi anche di televisioni e radio private.
Ne approfitto per fare una breve digressione su un argomento che
sta a cuore a tutto questo Consiglio e che riguarda proprio
l'informazione. Non posso non esprimere un profondo rammarico
perché in questa sede proprio il Gruppo socialista si era fatto
promotore di un discorso di tipo diverso nei confronti della sede
RAI di Aosta, perché ci eravamo resi conto che un clima di perenne
conflittualità non poteva assolutamente favorire un certo tipo di
comportamento reciproco sia del Consiglio che della sede RAI di
Aosta. Le incomprensioni le consideravamo un capitolo chiuso e
ritenevamo che la più corretta informazione sarebbe stata erogata
d'ora in avanti anche alla luce delle lamentele che si erano
manifestate in quest'aula.
Ebbene, se c'è un momento in cui un provvedimento si cala
giustamente in maniera non contrappositiva ma in maniera di
supporto ad una informazione corretta è proprio questo, perché in
questi ultimi tempi la televisione ha trasmesso una serie di
servizi che riteniamo estremamente parziali. Abbiamo partecipato
direttamente a dibattiti e pubbliche conferenze insieme ad altri
Consiglieri regionali ed abbiamo riscontrato che, all'interno
dell'informazione televisiva, a seconda dei momenti, c'è
manipolazione.
Dico questo con rammarico perché l'ultima volta ci eravamo fatti
promotori di una iniziativa molto anomala, nel senso che avevamo
presentato una interpellanza che era più propositiva che
interrogativa, proprio perché ritenevamo che il Presidente della
Giunta, sulla base di un parere di un gruppo politico, potesse
approcciarsi alla sede RAI di Aosta in maniera diversa. Avevamo
chiesto fra l'altro una serie di programmi specifici proprio per
chiudere quella vicenda che ultimamente aveva dilacerato il nostro
Consiglio. Questo non è servito a niente, dall'altra parte si è
risposto in maniera del tutto parziale e allora ben venga un
provvedimento di legge che a questo punto stabilisca un rapporto di
parità anche con le televisioni e radio private!
Ritengo innanzitutto che il servizio pubblico non possa
garantire un certo tipo di informazione, e mi spiego: se la Giunta
regionale o il Consiglio decidessero di trasmettere in diretta una
intera seduta di questo Consiglio, per la particolarità
dell'argomento attraverso la radio-televisione italiana questo
discorso non potrebbe essere fatto, essendo la RAI vincolata da
determinati programmi. Se invece richiedessimo attraverso una
convenzione ed anche limitata per una sola volta, la trasmissione
di una intera seduta consiliare ad una emittente privata, questo
potrebbe essere uno spazio che la radio può riservarci per quello
specifico argomento. E questo potrebbe essere non fatto in un
regime di monopolio nel senso che la Regione si serva solo di una
radio, ma potrebbe essere fatto attraverso tutte le radio che
attualmente hanno una loro presenza attiva nel contesto
valdostano.
Questo perché il principio ispiratore di quella legge famosa
sulla carta stampata, quella che offre la possibilità ai giornali
di pubblicare la pagina della Regione, era proprio quella di
offrire all'esterno una informazione la più ampia possibile. I
tempi sono cambiati, alla carta stampata si sono affiancati altri
mezzi, che hanno tra l'altro una efficacia ed una immediatezza ben
superiore, e sono le radio e le televisioni private. Noi riteniamo
che questo discorso vada al passo con i tempi e che quindi anche la
Regione, nei limiti di una corretta impostazione, possa usufruire
di questi strumenti per arrivare ad un pubblico sempre più vasto.
Infatti uno degli strumenti essenziali della partecipazione dei
cittadini alle vicende della mano pubblica è proprio quella di una
corretta e obiettiva informazione. Invece il volerci nascondere
dietro un dito e il sostenere che le radio e le televisioni private
non assolvono a questo compito, significa voler guardare indietro e
non avanti.
E poi altro elemento che ci ha spinto a questo discorso è il
fatto che attualmente la sede RAI di Aosta, per una carenza delle
televisioni private, offre l'informazione in regime di pressoché
assoluto monopolio, e quindi si verificano gli inconvenienti cui
facevo cenno prima, perché il corpo redazionale ha le sue idee
politiche e queste sovente le cala nei servizi che fa. Allora a
questo punto contrapponiamo ad un servizio pubblico, che sovente
non ha la dote dell'imparzialità, un servizio privato che invece
può avere questa dote, in quanto gestito direttamente attraverso
convenzioni da parte della Regione.
Con rammarico ho notato in Commissione che questo argomento ha
destato delle perplessità perché lo si è interpretato come un voler
sminuire la televisione pubblica. Vorrei smentire questo fatto
perché non lo smentisco io ma la realtà di tutti i giorni: ormai in
questo paese convive accanto al servizio pubblico un servizio
privato. Che lo si voglia regolamentare come è stato fatto
recentemente, oppure lo si voglia ancora perfezionare, sta di fatto
che ormai si è determinato un certo tipo di equilibrio fra
radio-televisione pubblica e radio-televisione privata. Questo
equilibrio lo si deve mantenere in Valle d'Aosta perché se ci siamo
rivolti alla carta stampata quando era giusto ed opportuno farlo,
ora dobbiamo rivolgerci ad un altro mezzo che ha una presa sulla
opinione pubblica molto più efficace. E' una presa direi diretta,
perché l'informazione ha questo carattere della contemporaneità.
Credo che non sia altro che un adeguarsi ai tempi e poter nel
contempo esaltare quella professionalità che c'è e c'è sempre stata
nell'ambito della redazione RAI di Aosta e che verrà messa
finalmente a confronto con una professionalità di tipo privato.
Dobbiamo dire che là dove abbiamo ascoltato commenti a sedute o
vicende del Consiglio regionale, fatte da parte di giornalisti che
lavorano per radio private, questo commento per quel che ci
riguarda risponde a carattere di obiettività, serenità di giudizio
ed ha a volte un pizzico di humour in più che non guasta, visto un
certo piattume della televisione di Stato.
Questo tipo di legge si basa essenzialmente su un istituto che è
quello della convenzione, cioè la Regione là dove vuol trasmettere
o far trasmettere dei programmi da radio-televisioni private
regolamenta la materia attraverso delle convenzioni, che il
Consiglio regionale può approvare su proposta della Giunta
regionale. Abbiamo previsto un Comitato che sia garante
dell'informazione, proprio per controllare che nell'ambito di
queste convenzioni l'informazione sia "erogata" in maniera che si
garantisca sia l'obiettività dell'informazione sia la serenità di
giudizio da parte degli ascoltatori; in questa Commissione sono
rappresentate le forze politiche, il Presidente della Giunta o suo
delegato, i Consiglieri della maggioranza e minoranza, il capo
dell'ufficio stampa della Regione, e dirò subito che questa
Commissione non è altro che la ripetizione della Commissione che è
prevista per quanto riguarda la legge sulla carta stampata.
E' un modo di adeguarci ai tempi, lascia impregiudicata
qualsiasi possibilità di controllo da parte del Consiglio
regionale, favorisce il discorso di andare all'esterno in maniera
diversa e sotto certi aspetti garantisce nuove possibilità
occupazionali a chi esercita l'affascinante mestiere del
giornalista, perché la possibilità di convenzionarsi con la Regione
per determinate trasmissioni può offrire spazi occupazionali anche
presso le radio e televisioni private. E' una ottica diversa da
quella del passato, però ha il pregio di uscire dall'angusto angolo
della carta stampata per proiettarsi in quello che è il mondo dei
"mass media", che tanta importanza hanno nella realtà dei nostri
giorni.
Non abbiamo altro da aggiungere. Riteniamo che la eventuale
approvazione di questo disegno di legge corrisponda ad una esigenza
anche di informazione più volte manifestata da questo Consiglio e
serva a controbilanciare lo strapotere di un monopolio non voluto
da parte della sede RAI di Aosta, garantisca il Consiglio per
quanto riguarda le singole convenzioni da stipulare perché ne deve
approvare l'articolato, rispondendo a criteri che credo siano stati
più volte manifestati quando il Consiglio si è occupato del
problema dell'informazione.
Non abbiamo molta speranza che questo disegno di legge passi: se
non passerà, non avremo fatto un favore alla collettività
valdostana, ma avremo perpetuato una situazione imbarazzante che
riguarda la sede RAI di Aosta, senza favorire quella che era una
più corretta informazione da parte della Regione.
a legge sulla carta stampata, l'aveva detto il Presidente della
Giunta, era una legge che andava rivista e c'era un impegno da
parte della Giunta in questo senso, ritenevamo con la nostra
iniziativa di fare un passo avanti prospettando questo tipo di
soluzione. Non aggiungiamo altro se non che aspettiamo con
curiosità di sapere quale sarà l'atteggiamento delle altre forze
politiche, che sollecitiamo ad un dibattito più serrato.
PRESIDENTE
: Ha chiesto di parlare il Consigliere
Baldassarre, ne ha facoltà.
BALDASSARRE - (P.S.D.I.):
Brevemente perché mi è sembrato
che l'esposizione fatta dal Consigliere Torrione sia sufficiente
per questo disegno di legge.
Ho notato, e me ne rallegro, che il Consigliere Torrione
finalmente ha ammesso che non era infondata la polemica, di cui
forse sono stato io l'iniziatore, nei confronti della sede RAI di
Aosta per come venivano manipolate le informazioni. E questo lo
abbiamo potuto verificare domenica, quando abbiamo partecipato
insieme ad altri Consiglieri ad una assemblea degli artigiani,
perché anche in quell'occasione l'informazione è stata manipolata.
Il Consigliere Torrione, che era il più prudente nella polemica fra
alcuni esponenti del Consiglio regionale e la sede RAI di Aosta,
oggi invece ha preso atto che erano fondati i motivi su cui questa
si basava.
Ci eravamo accorti da tempo, forse per primi, che esisteva una
informazione pilotata, e la risposta che ci è stata data alla sede
RAI di Aosta è una risposta negativa, di arroganza: si continua su
quella strada, non è cambiato assolutamente niente, anzi dopo un
po' si è manifestata una certa chiusura che penalizza non tanto noi
Consiglieri regionali quanto l'informazione, i cittadini che non
vengono messi in grado di sapere cosa fanno i propri
Amministratori. Finalmente il Consigliere Torrione, dopo aver
presentato una interpellanza che aveva anche del coraggio, ha
dovuto prendere atto che questa mia battaglia che alcuni definivano
una battaglia di polemiche insieme ad altri, è seria, concreta.
E' di questi giorni, riportata sui giornali, la dura polemica
che viene fatta dai gruppi socialdemocratico e socialista contro la
trasmissione "Linea Diretta" di Enzo Biagi, un giornalista che
percepisce 500 milioni per una trasmissione che va in onda in ore
notturne, per la quale gli indici di ascolto sono negativi. Questo
giornalista non può permettersi di mettere sotto processo dei
partiti politici solo perché la sua posizione politica è differente
e fanno bene i nostri compagni a polemizzare ed a chiedere che
Biagi non si faccia più vedere con una trasmissione del genere.
Ma tornando alla legge del gruppo socialista, sono d'accordo che
bisogna dare spazio alle televisioni private, alla radio privata,
anche perché devo riconoscere con piacere che l'informazione che
fornisce la radio-televisione privata - qui abbiamo solo la TVA -è
corretta, seria, piacevole ad ascoltarsi. Esiste già un
provvedimento per la carta stampata, esistono già dei contributi
che vengono dati a favore di alcuni giornali quindicinali (e qui
apro una breve parentesi ricordando al Consiglio - cosa che ha
fatto anche il Consigliere Torrione - che il Presidente della
Giunta si era impegnato a modificarlo e speriamo che lo faccia
presto, poiché non è detto che un mensile non debba percepire il
contributo che percepisce un quindicinale) e quindi ritengo che il
Gruppo socialista abbia centrato l'obiettivo: bisogna far sì che
l'opinione pubblica sappia cosa avviene in questo Palazzo, e lo può
sapere solo con queste radio-televisioni private, che danno una
informazione seria, obiettiva.
Ritengo che il provvedimento dovrebbe avere il voto favorevole
da parte di tutti i gruppi consiliari proprio per venire incontro a
queste esigenze; per quanto riguarda la spesa non credo che questa
sia eccessiva per la Regione, vista la logica dello sperpero con
cui amministra questa maggioranza.
Esprimo il mio voto favorevole e mi auguro che anche le altre
forze dimostrino un atto di coraggio perché non si può continuare
ad aver fiducia in organi di informazione statale e nella carta
stampata.
PRESIDENTE:
Ha chiesto di parlare il Consigliere Aloisi,
ne ha facoltà.
ALOISI - (M.S.I.):
Indubbiamente la proposta di legge del
P.S.I. mette in evidenza quelle che sono le deficienze a livello
informativo che esistono nella nostra nazione ed in modo
particolare nella nostra Regione. Non vorrei elencare le
motivazioni per le quali noi, come M.S.I., siamo oggetto di
discriminazione a livello informativo perché non mi basterebbero
due o tre ore per farlo, però tengo a mettere in evidenza che a
livello regionale il nostro partito è particolarmente discriminato,
soprattutto da parte dell'emittenza privata ed anche da parte di
alcuni giornali di informazione a livello locale qual'è "a Stampa",
che sistematicamente ignora l'esistenza di questo partito.
Questa è una dimostrazione che nella nostra democratica
Repubblica purtroppo non esiste democrazia di informazione. Mi
domando a volte come alcuni politici o notevoli firme
giornalistiche abbiano il coraggio di presentarsi ai giovani
portando avanti certi discorsi, certe idee che sono poi
discriminanti, mettendosi così sullo stesso piano di coloro che
cercano di denigrare.
Alla base della nostra Costituzione c'è un concetto
fondamentale, cioè il pluralismo politico, il pluralismo
dell'informazione: questa è la vera democrazia e questo non esiste.
Sono sorte delle radio-televisioni private ed il mese scorso con i
voti determinanti del M.S.I. è passata finalmente la
regolamentazione dell'emittenza privata. Questo vuol dire che ci
sarà più informazione, meno discriminazioni, vuol dire che la gente
è in grado di captare ed analizzare le varie linee informative.
Ecco perché voglio ringraziare in modo particolare il P.S.I. che
con questa proposta di legge ha dato la possibilità di dibattere
questo problema che è un problema molto sentito, perché esiste un
distacco fra il paese reale ed il cosiddetto paese legale, anche a
livello regionale, un distacco che da questo Palazzo si sente
maggiormente.
L'opinione pubblica non è informata di ciò che avviene nel
Palazzo, perché se avete modo di ascoltare i notiziari della RAI
potete sentire che riportano notizie di delibere o mozioni,
discriminando quasi sempre alcune forze politiche, senza però
portare a conoscenza della pubblica opinione il lavoro, gli
interventi, le idee delle varie forze politiche rappresentate
all'interno del Consiglio.
Ma l'opinione pubblica vuole sapere cosa facciamo in quest'aula,
quali sono le nostre prese di posizione, qual è la nostra linea
politica e quali sono i discorsi che portiamo avanti!
E' per questo che ritengo che questa proposta di legge ci dia la
possibilità di poter informare di più la gente, di diminuire questo
distacco che c'è fra noi e l'opinione pubblica. Sono d'accordo che
ci potrebbe essere l'opportunità di trasmettere in diretta dal
Consiglio regionale il dibattito che avviene all'interno del
Consiglio, questo darebbe la possibilità ad ogni forza politica di
proporsi all'opinione pubblica con le proprie idee, accorciando in
questo modo il distacco fra noi e la gente.
Concordo con la presentazione di questa proposta di legge e mi
auguro che anche le altre forze politiche possano capirne
l'importanza. Dobbiamo evitare che ci sia un monopolio
nell'informazione e dare la possibilità alla gente di sapere con
realtà e democrazia ciò che avviene all'interno del Consiglio.
Voterò a favore e ringrazio in modo particolare il gruppo
socialista che ha avuto il coraggio di presentare questa proposta
di legge.
PRESIDENTE
: Ha chiesto di parlare il Consigliere Mafrica,
ne ha facoltà.
MAFRICA - (P.C.I.):
Avevo la curiosità di sapere prima
cosa ne pensava la maggioranza, invece il Presidente facente
funzioni stava per chiudere la discussione generale, quindi esprimo
la nostra opinione adesso.
Credo che corrisponda al vero il fatto che il servizio pubblico
abbia molti difetti; soprattutto in questo periodo pre-elettorale
tutte e tre le reti RAI sono diventate canali pubblicitari per i
partiti di governo, e se c'è un partito che fa la parte del leone
credo che sia proprio il partito del presentatore della legge: non
c'è telegiornale in cui la simpatica faccia del nostro Presidente
del Consiglio sia ripresa per occasioni in cui la cosa è necessaria
ed in altre in cui forse sarebbe meno opportuna o non
richiesta!
Credo quindi che la polemica nei confronti della parzialità
delle reti nazionali abbia un suo fondamento, mi pare però che sia
sbagliato il prendere a bersaglio alcune delle poche trasmissioni
che hanno un loro carattere professionale. Guarda caso le
trasmissioni che vengono prese più di mira sono
"Di Tasca Nostra" o "Linea Diretta" di Enzo Biagi; quando c'è
qualche giornalista che non rientra in modo canonico dei ranghi dei
giornalisti legati a determinati partiti, subito queste
trasmissioni vengono contestate. Il Consigliere Baldassarre dice
che non le segue nessuno; se così fosse non ci sarebbe nessuna
polemica, invece se c'è la polemica evidentemente è perché l'indice
di ascolto non è poi tanto basso!
Credo che nel servizio pubblico ci siano molti difetti e che
questo servizio, nel continuo confronto fra le diverse forze
politiche, sociali e culturali, debba essere seguito e coordinato
per portare ad un progressivo miglioramento. Il servizio pubblico
deve avere il carattere di oggettività perché è pagato da tutti i
cittadini, volenti o nolenti.
Cosa avviene invece per le radio-televisioni private? Prima di
tutto bisogna vedere quale è la natura e lo scopo di queste. Credo
che lo scopo principale sia quello commerciale: non per niente
perfino quando si intervista il Presidente del Consiglio o il
Segretario di un grande partito ad un certo punto c'è il
presentatore che annuncia una pausa pubblicitaria! Il servizio
privato è prima di tutto un servizio commerciale non ancora
regolamentato, che è sostenuto soprattutto dagli introiti enormi
della pubblicità, che ormai superano gli introiti pubblicitari del
servizio pubblico. Se è una impresa che sta nel libero mercato,
come ci hanno insegnato alcuni esponenti socialisti e
social-democratici numerose volte in questo Consiglio, ci deve
stare con i propri mezzi, senza il sostegno della parte pubblica!
Se seguiamo una logica imprenditoriale, non si vede perché questa
non debba valere fino in fondo!
Nella proposta di legge si propone di stanziare 50 milioni:
ebbene, dando per approvata questa proposta di legge, se si
prendesse per buono lo stesso criterio con cui si danno contributi
ai giornali locali per la pagina pubblicitaria, se le attività di
queste televisioni private, finanziate attraverso questa legge,
fossero da considerare attività pubblicitaria e venissero fatte
pagare da queste radio-televisioni al costo della pubblicità, con
50 milioni si farebbero 50 minuti di trasmissione al massimo!
Quindi se veramente la legge deve avere una sua finalità
competitiva in questo campo, dovrebbe avere dei finanziamenti
maggiori.
Ma noi non siamo d'accordo perché partiamo dal presupposto che,
mentre il servizio pubblico ha una struttura gestionale tale che in
forme più o meno complesse, indirette, rende conto alla
collettività, il servizio privato rende conto al proprio
finanziatore. Ora, il signor Berlusconi ha avuto la fortuna di
veder approvati tre decreti nel giro di pochi mesi e di avere delle
forze politiche schierate a suo favore, però ha una sua
impostazione, ha degli interessi di fondo che non coincidono con
quelli della collettività nel suo complesso. Ogni radio-televisione
privata ha un suo finanziatore, un suo indirizzo politico
commerciale o di impresa, che per logica propria è estraneo a
quello dell'informazione complessiva.
Per questo motivo diciamo che, pur con tutte le riserve che ho
illustrato prima, lo sforzo che occorre fare anche in questa sede è
quello di migliorare l'informazione del servizio pubblico. Si
tratta di superare queste diatribe che ci sono state con la Rete 3;
credo che i dirigenti ed i giornalisti di questa Rete, nonché le
stesse forze presenti in Consiglio regionale dovrebbero impegnarsi
in questa direzione perché è lì che devono essere trovati degli
interventi che diano una informazione migliore. Credo che si
potrebbe pensare a dibattiti in diretta, a servizi particolari che
trattino le materie che interessano il Consiglio regionale; non è
detto che tutti i notiziari debbano essere incentrati su quello che
ha detto ognuno di noi in tutti i suoi interventi, l'attività del
giornalista deve essere quella di cogliere gli aspetti che sono di
interesse più generale.
Visto che i Consiglieri socialista e socialdemocratico hanno
lamentato fatti recenti, faccio presente che come ha presentato
proposte di legge il gruppo socialista, ne ha presentate il gruppo
comunista. Per le proposte di legge presentate dal '73 in poi dal
nostro gruppo, non ci è mai stata data la possibilità di andare in
diretta ad essere intervistati, cosa che è stata invece concessa al
gruppo socialista. Questo solo per dire che ogni gruppo, di
lamentele ne può trovare tante; credo invece che non si debbano
vedere i fatti singoli, ma si debbano studiare dei meccanismi, dei
momenti di confronto e fare delle proposte. Il controllo poi viene
fatto dall'insieme delle forze politiche e dalla popolazione
valdostana.
Per queste ragioni non siamo d'accordo con questa proposta, ci
asterremo perché presentata dal Gruppo socialista, però non la
voteremo.
PRESIDENTE
: Ha chiesto di parlare il Consigliere
Riccarand, ne ha facoltà.
RICCARAND - (N.S.):
Molto brevemente per ribadire il
giudizio negativo sulla proposta di legge che già avevo espresso in
sede di Commissione.
a necessità di una migliore informazione sull'attività del
Consiglio regionale attraverso non solo gli organi di stampa ma
anche attraverso la radio e la televisione è indubbiamente una
esigenza reale. Molti di quelli che sono intervenuti hanno
lamentato un disservizio da parte della RAI o della redazione della
stampa, e tutti i gruppi qui presenti potrebbero ugualmente
presentare una lunga serie di lamentele in questo senso. Non
crediamo però che un passo avanti possa essere rappresentato da
questa proposta di legge e da alcuni finanziamenti dati a
radio-televisioni private che secondo noi non danno nessuna
garanzia di obiettività e di qualità nell'informazione.
Riteniamo invece che vada fatto uno sforzo da parte del
Consiglio regionale per modificare il rapporto con la sede RAI e
per arrivare, se si vuole fare una convenzione, a stipularla con la
sede regionale RAI, la quale ha la struttura, i mezzi ed il
personale in grado di garantire una informazione migliore
dell'attuale sull'attività del Consiglio regionale.
Gli strumenti ci sono, si possono individuare varie formule per
garantire questa osservazione che attualmente è del tutto
insoddisfacente, però crediamo che questa sia la strada da
percorrere e non quella indicata dalla proposta di legge, per cui
il nostro voto sarà negativo.
Si dà atto che dalle ore 18,34 riassume la Presidenza il
Presidente Giovanni Bondaz.
PRESIDENTE
: Ha chiesto di parlare il Presidente della
Giunta, ne ha facoltà.
ROLLANDIN - (U.V.):
Un des problèmes (le plus sérieux) à
examiner c'est le rapport entre les élus et la population, je crois
que ce rapport doit s'appuyer sur une information la plus correcte
possible.
Depuis toujours, on vient de se poser la question de comment
renseigner la population de la vie des différents mouvements et
partis politiques d'un côté, de faire connaître les lois, les
délibérations que le Conseil régional adopte de l'autre. Par
exemple on n'a pas de possibilité de faire connaître aux
commerçants, aux artisans, en temps utile, les délibérations que le
Conseil régional approuve. Alors tout le monde est d'accord qu'il
est de plus en plus nécessaire d'améliorer ce service
d'information.
Le fait de prévoir une subvention particulière aux radios et
télévisions privées afin qu'elles puissent représenter un pas en
avant vis-à-vis de l'information télévisée transmise par le service
public, c'est une question différente, même si on peut apprécier le
fait qu'il
y
ait des point de vue particuliers, parce que
chaque radio a quand même la possibilité de vivre compte tenu de la
publicité qu'elle peut avoir, et surtout compte tenu des intérêts
que par exemple certains partis ou mouvements politiques ont de
soutenir une station émettrice privée.
Je ne suis pas convaincu qu'il y ait la possibilité d'améliorer
cette fonction de connaissance et donc comme on l'a toujours dit -
et on a même fait une discussion sur le droit de l'information - un
devoir que nous avons en tant qu'Administrateurs publics c'est
justement celui de donner la possibilité d'avoir une information.
On a fait une longue discussion sur la possibilité d'améliorer les
instruments que nous avons, c'est-à-dire la troisième chaîne; on a,
dans la dernière séance, examiné s'il y avait la possibilité
d'avoir un rapport nouveau avec la RAI dans le but d'avoir les
instruments nécessaires et même les journalistes, c'est-à-dire des
personnes qui puissent avant tout connaître le milieu, la réalité
locale, en un mot être des observateurs impartiaux, ce qui est la
chose la plus difficile.
Chaque fois, et je reprends un disoours qui a été fait d'autres
Conseillers, qu'il faut résumer dans un bref délai de temps toute
une séance, voilà la nécessité, ou la possibilité si l'on veut, de
privilégier l'intervention de l'un plutôt que de l'autre. De
l'autre côté, si par hasard il
y
ait l'émission "en direct"
d'une séance du Conseil régional, il faudrait sans doute
réglementer la durée de chaque intervention.
Je partage le fait qu'il y a eu des difficultés avec les
journalistes qui à tour de rôle étaient chargés du résumé. Je dois
toutefois avouer que de l'autre côté il y a aussi la présomption
que chaque fois qu'on parle, le discours à soi-même soit le
meilleur. Alors, si on peut être d'accord avec le but de cette loi,
c'est-à-dire de privilégier l'information dans le sens d'en avoir
davantage, on ne partage pas la conviction qu'à travers un service
privé on puisse avoir une information plus correcte.
En revanche, la chose la plus profitable pour la population
serait celle d'avoir un siège radio qui est à même de mettre en
oeuvre de programmes spéciaux, afin de donner la possibilité aux
différents groupes de s'exprimer sur un thème. Là je crois qu'on
aurait résolu le problème, sans arriver à proposer 50 millions, ce
qui donne la possibilité, comme venait de dire M. Mafrica, d'avoir
non plus que 50 minutes de transmission.
Pour toutes ces raisons on s'abstiendra sur ce projet de
loi.
PRESIDENTE
: Ha chiesto di parlare il Consigliere Torrione
per dichiarazione di voto, ne ha facoltà.
TORRIONE - (P.S.I.):
Ho l'impressione che a volte questo
Consiglio faccia delle fughe in avanti ed ogni tanto si crogioli
guardando indietro. Quello che mi stupisce (e non mi rivolgo alla
maggioranza che ha già ampi spazi nell'ambito della televisione
pubblica per cui questo disegno di legge può anche non interessare)
è l'atteggiamento della minoranza: lo stesso Consigliere Mafrica
ammette di non riuscire a presentare in televisione le sue leggi,
con la proposta di legge si aprono degli spazi nuovi ed a questa
iniziativa dice no! Attenti - perché questa è una battaglia che
riprenderemo - a fare delle affermazioni, perché si rischia di
essere vittime delle proprie prevenzioni nei confronti delle radio
e televisioni private!
Prima osservazione: dice il Consigliere Mafrica che il servizio
pubblico rende conto alla collettività. Su questo potremo aprire un
dibattito che ci porterebbe molto lontano, perché il servizio
pubblico non è che guardi sempre a questa obiettività di
informazione, tanto che - lo dobbiamo dire - le tre Reti sono
selvaggiamente lottizzate, lo sappiamo tutti, e non rispondono alla
collettività ma ai padrini che hanno nell'ambito della
lottizzazione.
C'è questa vocazione dell'informazione (torno nell'ambito
regionale) - e questo è abbastanza naturale e non lo critico,
perché diversa è la voce dell'Assessore dalla voce del Consigliere,
ha un'altra rilevanza politica, e io lo giustifico mi rendo conto
che quando parla il Presidente della Giunta ha una altra rilevanza
politica di quando parlo io perché è il capo del governo regionale
e questo mi sta bene. E' quando la faziosità arriva a far tacere la
voce, è qui che non ci sto più nell'ambito del servizio
pubblico.
E' vero, e qui il Presidente della Giunta ha fatto un'altra
osservazione giusta, che è difficile condensare nei tempi che ha a
disposizione il giornalista l'andamento di una seduta o peggio di
un intervento che è durato un'ora, questa sta alla sua abilità
professionale, però mi sono reso conto che il clima elettorale così
come influenza le sedute di questo Consiglio influenza anche
l'informazione.
E questo, siccome è un servizio pubblico, non mi sta più
bene.
Certi servizi hanno un taglio particolare, potrei fare nome,
cognome ed indirizzo, e con questo non coinvolgo tutti i
giornalisti della sede RAI di Aosta. Su questo mi piacerebbe che il
Presidente della Giunta aprisse un confronto con la sede RAI di
Aosta così avremmo la possibilità di dire le nostre impressioni,
che saranno sbagliate, ma per essere sbagliate devono anche essere
confutate.
Rivolgendomi al Consigliere Mafrica, se trasmettessimo in
diretta una seduta di questo Consiglio, cosa che un servizio
pubblico non potrà mai fare, questo servirebbe all'opinione
pubblica a farsi un giudizio preciso di cosa succede nella stanza
dei bottoni, servirebbe anche al rovescio della medaglia e concordo
con il Presidente della Giunta, cioè porterebbe ad elevare il
dibattito consiliare, perché diverso è il giudizio che ci possiamo
dare fra di noi che ormai ci conosciamo tutti, diverso è il
giudizio che può dare il pubblico, diversa è la preparazione che
deve avere il Consigliere quando interviene, forse forse certe
improvvisazioni - e parlo di me stesso perché non voglio
coinvolgere nessun altro - sarebbero sostituite da interventi fatti
con maggior cognizione di causa. Questo purtroppo non lo
realizzeremo mai con il servizio pubblico, ed era per questo il
ricorso al privato.
Attraverso una mozione abbiamo chiesto una serie di programmi
che servissero a questa bisogna: purtroppo non li otterremo mai,
perché questo è il clima della RAI di Aosta, che non ha neppure i
mezzi tecnici: ha solo due telecamere, per cui a questi livelli
aspettiamo ancora 50 anni!
Mi rifaccio all'esperienza di alcuni anni fa, quando c'era una
televisione privata che, fra l'altro, trasmetteva un telegiornale
fatto in maniera egregia perché condotto da un giornalista che tra
l'altro oggi credo sia in tribuna. Con due sole persone, perché era
condotto da questo giornalista professionista (che fra l'altro non
era di Aosta ma si era calato nella realtà valdostana con molta
intelligenza) era un signor telegiornale: è un riconoscimento
postumo a chi ha lavorato in Valle d'Aosta con professionalità
creando una forma di scuola giornalistica che ha poi fatto nascere
degli altri giornalisti che oggi sono qui.
Ecco che allora il problema dell'informazione, esaminato in
questa sua complessità, ha un suo significato per creare, Signor
Presidente, quel rapporto corretto che ci deve essere fra eletti ed
elettori, mentre qui il rapporto è sempre più falsato. Per esempio
ci sono tante notizie spicciole, magari sul concorsino, che al
pubblico non arriveranno mai perché noi siamo carenti ed è questo
un grave handicap, perché la disinformazione porta a disamorarsi
delle istituzioni, perché si finisce per credere certe cose sulla
base di convinzioni che sono errate. Ritenevo che questo disegno di
legge potesse conseguire questo obiettivo.
Non abbiamo avuto neanche il piacere di essere confortati dalle
forze che stanno all'opposizione, e di questo ci dispiace perché
sembra quasi che qui in maniera che si sia ripetuta la divisione
che c'è a livello nazionale.
Non ci siamo capiti nello spirito, perché la proposta di legge
non prevedeva di trasmettere tutto; la convenzione l'avrebbe fatta
questo Consiglio regionale, eravamo noi a determinare le condizioni
per fare un certo programma e a dare la possibilità a noi stessi di
trovare un canale per uscire all'esterno.
Passiamo pure alla votazione: un giorno forse qualcuno si
accorgerà di aver commesso un errore! Non vorrei che quello che è
stato un atto di fede nel servizio pubblico dovesse trasformarsi un
giorno in un atto di dolore, perché a questo punto vorremmo che lo
si recitasse pubblicamente.
PRESIDENTE:
Ha chiesto di parlare per dichiarazione di
voto il Consigliere Mafrica, ne ha facoltà.
MAFRICA - (P.C.I.):
Solo per fare un'osservazione: se il
Gruppo socialista ritiene che su tutte le proposte di legge dei
gruppi minoritari debba esserci una solidarietà della minoranza
siamo d'accordo, discutiamone prima, verifichiamo legge per legge,
ma ci è già successo di vedere le nostre proposte non approvate dal
Gruppo socialista. Quindi l'appello lo ritengo solo un appello
formale, nel senso di poter esprimere le proprie opinioni.
Per quel che riguarda la sostanza, credo che, valutata la realtà
della Valle d'Aosta, il fatto che oggi il Consigliere Pedrini, che
è titolare di una televisione privata, sia assente mentre stiamo
discutendo di questo problema significhi che poi l'indirizzo al
telegiornale, ammesso che noi finanziamo, se vuole lo dà lui. Ci
dobbiamo affidare quindi alla sua obiettività, il che mi sembra più
pericoloso che non affidarsi all'obiettività di una struttura
complessa come quella del servizio pubblico, per cui noi ci
asteniamo sulla proposta di legge.
PRESIDENTE
: Ha chiesto di parlare il Consigliere Aloisi,
per dichiarazione di voto, ne ha facoltà.
ALOISI - (M.S.I.):
Prima abbiamo sentito una sacrosanta
verità, detta dal Consigliere Torrione, riguardo la lottizzazione
delle reti informative radiotelevisive. Il Consigliere Torrione si
meraviglia del comportamento assunto dal P.C.I.: lo sappiamo tutti
che la prima Rete è in mano ai democristiani, la seconda in mano ai
socialisti, la terza in mano ai comunisti, e, guarda caso, a
livello regionale l'informazione è della terza Rete. Inoltre, e se
non ci credete provate a smentirmi, l'85% dei redattori, dipendenti
della terza Rete sono o comunisti o filocomunisti. Ecco perché il
P.C.I. è contento di come vanno le cose!
Al contrario il sottoscritto non è contento, in quanto
rappresenta un partito politico, di cui fanno parte circa 3 milioni
di elettori, che pagano di tasca propria per questa libertà di
informazione da cui poi siamo discriminati. Questa è la differenza
enorme fra la nostra opinione, che portiamo avanti, del discorso
informativo libero e quella del P.C.I..
In merito alla risposta del Presidente della Giunta, il quale ha
detto che l'emittenza privata non ha bisogno di questo contributo,
nessuno ha detto che l'emittenza privata abbia bisogno di un
contributo; nella proposta di legge presentata dal P.S.I. si
propone semplicemente di dare all'opinione pubblica più
informazione e più pluralismo nell'informazione. Tutto 11, non si
tratta di sovvenzionare nessuno, si tratta di garantire quello che
è sancito dalla nostra Costituzione: la libertà e il pluralismo
dell'informazione. L'emittenza privata vive con le sue entrate, con
la sua pubblicità; si tratta di soddisfare l'esigenza della
pubblica opinione, non mantenere il distacco che esiste anche a
livello regionale fra il paese legale ed il paese reale.
PRESIDENTE
: Si passa all'esame dell'articolato. Do
lettura dell'articolo 1:
ART. 1
Allo scopo di favorire la più ampia informazione
sull'attività dell'Amministrazione regionale, la Giunta regionale
analogamente a quanto praticato nei confronti dei periodici locali,
è auto
rizzata
ad erogare contributi alle televisioni ed alle
radio private aventi sede legale ed impianti di trasmissione
ubicati in Valle d'Aosta, per la diffusione di speciali notiziari e
programmi concernenti l'attività dell'Amministrazione regionale
della Valle d'Aosta.
PRESIDENTE
: Metto in approvazione l'articolo 1:
ESITO DELLA VOTAZIONE
Presenti: 30
Votanti: 7
Favorevoli: 5
Contrari: 2
Astenuti: 23 (Bajocco, Beneforti, Bondaz, Borbey, Chabod, Cout,
Dolchi, Faval, Fosson, Lanièce, Lanivi, Mafrica, Maquignaz, Marcoz,
Martin, Millet, Perrin, Pollicini, Ricco, Rollandin, Stévenin,
Tamone e Voyat)
Il Consiglio non approva
PRESIDENTE
: Non essendo stato approvato l'articolo 1, si
intende respinta la proposta di legge nel suo articolato:
ART. 2
I rapporti fra l'Amministrazione regionale e le radio o
televisioni private per la trasmissione dei notiziari o dei
programmi di cui all'art. 1 della presente legge, sono regolati,
sia per ciò che si riferisce all'entità del contributo, sia per
quanto attiene la natura, l'impostazione e la durata delle
trasmissioni radio o televisive concordate, da apposite convenzioni
da approvarsi dal Consiglio regionale.
ART. 3
Il compito di sorveglianza sull'applicazione e sul rispetto
delle apposite convenzioni nonché sull'obiettività
dell'informazione spetta ad una speciale Commissione di vigilanza
composta dai seguenti membri:
1)
dal Presidente della Giunta o suo delegato;
2)
un rappresentante dell'ordine dei giornalisti della
Valle d'Aosta;
3)
da tre Consiglieri regionali di cui uno della
minoranza;
4)
dal Capo dell'Ufficio Stampa della Regione.
La Commissione è nominata con decreto del Presidente della
Giunta regionale.
La Commissione ha la facoltà di convocare di volta in volta i
rappresentanti delle radio o delle televisioni interessate.
ART. 4
Per l'applicazione della presente legge è autorizzata la
spesa annua di lire 50.000.000 che graverà sul cap. 23860, di nuova
istituzione, del bilancio di previsione della Regione per l'anno
1985 e sui corrispondenti istituendi capitoli per gli anni
successivi.
Alla copertura dell'onere di cui al comma precedente si
provvede mediante il costante prevedibile incremento delle entrate
derivanti dai proventi della Casa da Gioco di Saint-Vincent che si
iscriveranno sul cap 00300 del bilancio di previsione della Regione
per l'anno 1985 e sui corrispondenti capitoli per gli anni
successivi.
A decorrere dall'anno 1988 gli oneri di cui alla presente
legge saranno iscritti con la legge di approvazione dei relativi
bilanci.
ART. 5
Al bilancio di previsione della Regione per l'anno 1985 sono
apportate le seguenti variazioni in aumento:
PARTE ENTRATA
Cap 00300 "Tassa di concessione della Casa da Gioco di
Saint-Vincent"
£ 50.000.000
PARTE SPESA
2.1.: Interventi a carattere generale 2.1.2.: Altri
interventi
Cap 23860 (di nuova istituzione) "Contributi a televisioni e
radio private per consentire la più ampia informazione
sull'attività della Regione"
£ 50.000.000
ART. 6
Al bilancio pluriennale per gli anni 1985/1987 sono apportate
le seguenti variazioni in aumento:
PARTE ENTRATA
Titolo 1: Entrate derivanti da tributi propri della Regione,
dal gettito di tributi erariali o di quote di esso devolute alla
Regione.
Categoria I": Tributi propri
Anno 1986: £ 50.000.000
Anno 1987: £ 50.000.000
Totale £ 100.000.000
PARTE SPESA
2.1.: Interventi a carattere generale 2.1.2.: Altri
interventi Anno 1986: £ 50.000.000 Anno 1987: £ 50.000.000
Totale £ 100.000.000
ART. 7
La presente legge è dichiarata urgente ai sensi del 3° comma
dell'art. 31 dello Statuto Speciale ed entrerà in vigore il giorno
successivo a quello della sua pubblicazione nel Bollettino
Ufficiale della Regione.
E' fatto obbligo a chiunque spetti di osservarla e di farla
osservare come legge della Regione Autonoma della Valle d
'Aosta.
Il Consiglio prende atto
