Classificazione
(Nessuna classificazione presente)


Trascrizione informale del dibattito dell'aula
Oggetto del Consiglio n. 185 del 22 luglio 1971 - Resoconto
OGGETTO N. 185/71 - Concessione al Comune di La Thuile di un
contributo di lire 12 milioni nelle spese di gestione
dell'Ospedaletto-Infermeria del Villaret.
Benzo
(D.P.)
- L'Amministrazione comunale di La
Thuile gestisce direttamente, sin dall'ottobre 1966,
l'ospedaletto-infermeria del Villaret di proprietà della Società
Nazionale Cogne, la quale, in seguito alla sospensione
dell'attività estrattiva dei locali-miniera, aveva deciso di
chiudere l'ospedaletto costruito nel 1938 per poter assicurare sul
posto l'assistenza sanitaria ai lavoratori addetti alle
Miniere.
Col tempo l'ospedaletto si era dimostrato molto utile anche per
la popolazione del Comune di La Thuile e dei Comuni vicini per
l'efficiente attrezzatura ospedaliera di cui è dotato. Per
permettere al Comune di La Thuile di far fronte all'annuale
disavanzo di gestione dell'ospedaletto-infermeria,
l'Amministrazione regionale è intervenuta negli anni passati con la
concessione di contributi nelle seguenti misure, riportate anche
nella relazione allegata all'oggetto, inviata ai Signori
Consiglieri.
Come risulta dal rendiconto delle entrate e delle spese
dell'esercizio finanziario 1970 trasmesso dal Comune di La Thuile,
la gestione dell'ospedaletto-infermeria per tale anno presenta un
disavanzo di Lire 7.841.381 essendo ammontate le spese a Lire 21
milioni 656.026 e le entrate - comprese le somme da riscuotere - a
Lire 13.814.635. Il bilancio della gestione dell'anno 1970 non
presenta quindi sostanziali differenze rispetto a quello dell'anno
precedente che aveva registrato una spesa complessiva di Lire
21.092.447 contro una entrata di Lire 14.100.634.
Anche il numero dei ricoveri non ha subito grandi variazioni:
177 nel 1969; 169 nel 1970. Mentre sono aumentate le giornate
complessive di degenza che sono passate dalle 1478 nel 1969 alle
1905 del 1970.
Occorre accennare, inoltre, che nel corso dell'anno 1970
l'Amministrazione comunale di La Thuile è riuscita ad ottenere i
seguenti aumenti della retta giornaliera di degenza da parte delle
Casse mutue di malattia regionali. Commercianti: da Lire 3100 a
Lire 4500 con decorrenza 1°gennaio 1971.
Coltivatori diretti: da Lire 3100 a Lire 4000 con decorrenza dal
1° agosto 1970.
Artigiani: da Lire 3100 a Lire 4000 con decorrenza 1° agosto
1970.
Come chiaramente appare dalla relazione inviata ai Sigg.
Consiglieri, la Giunta ha proposto di concedere al Comune di La
Thuile un nuovo contributo di Lire 12 milioni, di cui Lire
7.500.000 per sanare quasi completamente il deficit di gestione
registrato nel 1970 e Lire 4.500.000 quale primo acconto per
permettere al Comune di far fronte alle più immediate ed urgenti
necessità del bilancio dell'anno in corso.
Savioz
(P.C.I.)
- Volevo chiedere: oltre a questi
dati detti dall'Assessore, se è possibile sapere quali sono gli
Enti che concorrono, o meglio, vorrei essere chiaro... la Cogne
concorre ancora a questo Ospedaletto o no? Ci sono altri Enti che
concorrono oltre alla Regione ed il Comune di La Thuile?
Benzo
(D.P.)
- ... viene direttamente da parte
dell'ospedaletto-infermeria con un suo proprio bilancio, con questa
integrazione da parte della Regione e del Comune ben inteso. La
Cogne è fuori dalla questione.
Mappelli
(D.C.)
- Noi siamo favorevoli a questo
contributo, però desidererei fare una richiesta all'Assessore ed è
precisamente questa: cosa pensa, per quanto riguarda questo
Ospedaletto sul piano amministrativo, cosa pensa la Giunta, di
continuare a dare questi contributi o di esaminare la possibilità
di passarlo sotto l'Ente ospedaliero?
Perché, a suo tempo, quando noi, la Cogne voleva chiudere questo
Ospedaletto - sai Savioz, ecco perché il discorso giustamente ha
sollevato il Consigliere Savioz, ad un certo momento la Cogne
voleva chiudere questo Ospedaletto e mi ricordo sempre, in sede di
Commissione Sanità, vi furono molte perplessità nel senso di dare
dei contributi all'Amministrazione comunale di La Thuile al fine di
non lasciar chiudere questo Ospedaletto perché sappiano tutti che
essendo una zona in via di sviluppo turistico ed è l'unica fonte
per cui la montagna di La Thuile, la popolazione di La Thuile
potrebbe ricavare, in modo per poter andare avanti - al fine di
salvaguardare anche lo spopolamento della montagna - dunque tutto
anche un discorso di quel genere lì, e avevamo già sentore, già fin
dall'ora, la questione della legge Mariotti che si stava in quel
momento portando avanti.
Pertanto, all'unanimità, mi ricordo che la Commissione Sanità
aveva ben volentieri, così, visto di buon occhio il fatto di dare
dei contributi all'Amministrazione comunale in prospettiva,
aspettando che fosse varata la legge Mariotti, di modo di vedere
l'inserimento a carico dell'Ente Ospedaliero anche di questo
Ospedaletto.
In prospettiva si parlava anche poi, in futuro, eventualmente
anche per quello di Cogne.
E pertanto desidererei sapere se l'Assessorato, in questo senso,
ha già esaminato e qualora non l'avesse fatto, desidererei che
s'impegnasse la Giunta per vedere di far assorbire all'Ente
ospedaliero anche questo perché è chiaro che in Valle d'Aosta non
possiamo mica, un ospedaletto come quello di La Thuile, lasciarlo
ad una Amministrazione - con tutti gli oneri e tutto quell'impegno
che ci vuole. E poi, d'altra parte è oramai costituito l'Ente
Ospedaliero e noi riteniamo che la sua giusta collocazione sia
giustamente quella.
Montesano (P.S.D.I.)
- La parola al Consigliere
Tonino.
Tonino (P.S.I.U.P.)
- Dunque io sono d'accordo su questo
contributo al Comune di La Thuile per venire incontro alle spese di
gestione dell'Ospedaletto, vorrei però sapere se la Giunta può
darmi una risposta su questo, o l'Assessore competente, se è vero
che la Giunta è orientata a dotare la Bassa Valle di una opera
ospedaliera, quando pensa la Giunta di analizzare, di cercare il
posto in cui dovrebbe sorgere quest'opera, per poter dopo,
naturalmente, acquistare i terreni necessari.
Perché insisto sempre su questo problema? Perché è evidente, la
Bassa Valle ha estremamente bisogno di un'opera ospedaliera.
Vediamo l'Ospedaletto di La Thuile quanta importanza riveste ogni
qualvolta viene portato in questo Consiglio. Importanza che dò
anch'io a questo ospedaletto. Figuriamoci la Bassa Valle, dove
gravitano oltre 23 mila persone e non c'è un'opera ospedaliera.
E fino a quando vi sono delle assicurazioni a parole, io penso
che sono solo assicurazioni a parole, e se non si viene ai fatti,
la cosa non è mai certa.
Quindi bisognerebbe, per l'appunto, cercare di acquistare -
prima individuare la zona dove deve sorgere questa opera
ospedaliera e poi acquistarne i terreni. Perché se voi aspettate di
acquistare i terreni alla vigilia di iniziare l'opera naturalmente
avrete difficoltà nel trovare i terreni e anche i prezzi, poi,
potrebbero anche salire.
Di conseguenza io invito proprio la Giunta, l'Assessore alla
Sanità, di voler predisporre per cercare prima la zona e dopo,
l'inizio per l'acquisto dei terreni.
Dolchi (P.C.I.)
- Il provvedimento che ci viene
sottoposto, non nascondo che suscita alcune perplessità, direi non
tanto per l'iniziativa - o si può dire per la sanatoria in quanto
dei 7.500.000 sono il saldo del 1970 e possiamo dire che
l'ulteriore contributo di 4.500.000 riguardano, se vogliamo, il
contributo, ormai, così, continuativo per i primi sei mesi del
1971.
Però, ecco, approfitto dell'occasione per riaffermare che un
tipo di sovvenzione, di contributo, a quello che impropriamente si
chiama ospedaletto, perché è un'infermeria, un pronto soccorso,
niente di più, è contrario a tutto quanto si dice e si va
discutendo ormai, non solo da mesi, ma ormai da anni, sulla riforma
sanitaria, sulle unità sanitarie locali, su quanto ricordava il
Consigliere Mappelli relativo all'applicazione della legge
Mariotti.
Ecco, continuare a dare dei contributi, anche a sanatoria, ad
iniziative di questo tipo, fanno poi passare in seconda linea
quello che può essere un dibattito più globale, più completo del
problema sanitario in Valle d'Aosta.
Ecco, non so, il fatto stesso che dai primi di dicembre non si
riunisca più la Commissione regionale per la programmazione
ospedaliera è un elemento ulteriore che dimostra come non ci sia
questa volontà da parte della Giunta di esaminare globalmente il
problema.
Potremmo chiedere, se vogliamo scendere nel dettaglio
dell'intervento, nei confronti dell'infermeria-pronto soccorso di
La Thuile, quanti sono stati i ricoverati? Quante visite sono state
fatte di carattere ambulatoriale?
Direi, quale attività, ed è già stato chiesto quale rapporto può
avere una iniziativa periferica con un eventuale inglobamento
nell'Ente regionale ospedaliero.
Quello che ci preoccupa maggiormente, pur dando il nostro voto
favorevole al contributo, è che si giunga il più rapidamente
possibile ad una visione coordinata e globale del problema per
quanto riguarda le iniziative di carattere sanitario in Valle
d'Aosta, in modo da evitare non dico lo sperpero, ma i piccoli
rivoli di contributi e di interventi, quando ormai è chiaro che si
deve concentrare l'attenzione su una diversa impostazione
dell'intervento pubblico per quanto riguarda la riforma sanitaria,
la difesa della salute e la prevenzione e la cura dei
cittadini.
Quindi, parere favorevole per il provvedimento, perplessità che
questo provvedimento solleva, proprio per il fatto che,
parallelamente non si fa, o non si porta avanti, o per lo meno il
Consiglio non è informato di quanto si sta facendo per risolvere in
modo coordinato e globale il problema.
Ecco, non vorremmo che ancora una volta dei tecnici illuminati,
tra virgolette, o degli esperti nominati, chiusi in una loro
stanzina, o in apposite Commissioni, come ci ha comunicato la volta
scorsa l'Assessore Benzo, stiano elaborando un grosso piano per
risolvere questi problemi di cui il Consiglio regionale è
attualmente allo scuro e di cui dovrebbe prendere atto
successivamente, senza aver potuto dire nelle istanze costituite
democraticamente, quale la Commissione programmazione o la stessa
Commissione Sanità del Consiglio regionale, senza poter dire,
preventivamente, il proprio parere per attuare le scelte
migliori.
Ecco, la raccomandazione che anche in questa occasione
formuliamo è che questi studi avvengano con la partecipazione degli
eletti, dei responsabili del Consiglio regionale, in modo che lo
studio puramente tecnico segua gli indirizzi che vengono dati dal
Consiglio e non li preceda come possiamo pensare che si stia
facendo. Grazie.
Mappelli
(D.C.)
- Scusi, ma avevo chiesto alla
Giunta in merito a... scusi, scusi...
Benzo
(D.P.)
- Considerato che i vari Consiglieri
che sono intervenuti hanno più o meno trattato sulla stessa base
l'argomento, rispondo in termini più generali in modo da dare
quelle informazioni che possono essere utili al Consiglio.
Forse sarà bene sgombrare un equivoco iniziale, non confondere
quella che è la riforma sanitaria con la legge ospedaliera. Prima
cosa.
Ora, per quanto riguarda quindi queste "infermerie", chiamiamole
così, esse non potranno non venire collocate insieme a tutte le
altre unità, diciamo di tipo sanitario, in quella che sarà la
futura o le future unità sanitarie locali.
Il fatto di passare un'infermeria di questo genere all'Ente
Ospedaliero, la stessa legge non prevede questi interventi di
questo genere per le piccole infermerie. Parla di Ospedali di zona,
di Ospedali provinciali e regionali, e via dicendo.
Invece, per quanto riguarda proprio lo studio più generale di
fronte a quella che sarà la riforma sanitaria nazionale, deve dire
innanzitutto che la Commissione Sanità è sempre da me informata via
via che proseguono queste ricerche, diciamo, iniziali, perché non
si può effettuare uno studio di riforma se non sulla base di dati
certi, cioè una conoscenza precisa di uno stato di fatto, di tutta
la situazione ospedaliera, ambulatoriale, condotte, farmaceutica,
ecc. della Regione.
Quando tutti questi elementi saranno in possesso, con i relativi
costi, allora sarà possibile determinare l'indirizzo generale
seguendo quello che è l'indirizzo della legge cornice, della legge
quadro dello Stato che, purtroppo, - dico purtroppo - oggi è a
bagno-maria, diciamo così, è un po' ferma.
Noi, certo, come Regione, purtroppo non abbiamo questa facoltà
legislativa primaria nel campo della sanità e dell'assistenza
ospedaliera.
L'unica Regione che ce l'ha nel campo dell'Assistenza
ospedaliera è l'Alto Adige-Trentino.
Però dobbiamo essere pronti; nel momento in cui questa riforma
sarà varata - e noi ce lo auguriamo sia varata presto - ad avere
già noi non solo tutti gli elementi, ma essere pronti ad avere una
serie di luoghi dove già sono ubicati certi servizi sanitari e
prevedere (e qui rispondo un po' a quanto chiedeva il Consigliere
Tonino) anche, necessariamente di coprire quelle zone - come la
Bassa Valle - e le ho già detto che il Comitato di programmazione
ospedaliera aveva individuato nella bassa valle la necessità di una
astanteria, diciamo, di un ospedale di questo genere, proprio per i
servizi nella zona.
Quindi, in linea diciamo generale, si può, posso comunicare al
Consiglio questo: che stiamo predisponendo mediante le Commissioni
che avevo indicato la volta precedente, tutti gli elementi di cui
necessita la Commissione Sanità, che è la Commissione competente
per dare poi un indirizzo di fondo alla riforma sanitaria, alla
costituzione di queste unità sanitarie locali o regionali.
Per quanto riguarda quindi il Comitato di Programmazione
ospedaliera, il motivo per cui non è stato più convocato -
Consigliere Dolchi - è ovvio, proprio perché in questi mesi si è
dovuto provvedere ad avere questi elementi, perché sono
inscindibili le due cose. Tutto quanto concerne l'assistenza
ospedaliera cioè i posti letto degli ospedali - e i relativi costi
- vengono poi immessi in quello che è il più grande discorso
dell'unità sanitaria locale. Lei sa che c'è ancora una grossa
discussione anche in sede nazionale, ecco perché è fermo... non si
sa proprio se ritrasferire gli Enti Ospedalieri alle unità
sanitarie o meno.
E, pensate un po', se stanno studiando in sede nazionale queste
grosse questioni: se demandare direttamente di nuovo, se passare di
nuovo direttamente l'Ente Ospedaliero alle Regioni. Questi
dibattiti sono avvenuti, io ho partecipato come Assessore alla
Sanità in varie sedi a questi incontri con altri Assessori di
Regioni a statuto speciale, a statuto ordinario, dove la linea di
condotta nei confronti del Governo centrale era unitaria, unitaria
vuoi nella richiesta di quelle che possono essere tutte le
prerogative delle Regioni, in modo particolare noi delle Regioni a
statuto speciale abbiamo fatto delle particolari richieste ed
osservazioni che sono state accettate e mandate al Ministero della
Sanità competente.
Io ritengo quindi che per questo caso, nella fattispecie, noi
non è che questo, non possiamo non continuare, dobbiamo essere
sinceri e chiari. Fintanto che non avremo un nuovo strumento, il
servizio sanitario che investe tutta la Regione, certamente, non
vogliamo mica eliminare l'infermeria del Villaret?
Quindi, no, ma la mia è una domanda che rispondo a me stesso -
Noi dobbiamo purtroppo - diciamo - continuare ancora fintanto che
non sarà immesso nel mosaico di queste unità locali sanitarie a
fare in modo che questo servizio, che risulta efficiente e buono
sia per la popolazione locale, sia per coloro i quali ne
abbisognano nella parte dell'alta Valle che gravita su questa
infermeria, debba continuare ad essere tenuto in vita in attesa di
essere, ripeto, immesso in questo nuovo strumento sanitario.
Mappelli
(D.C.)
- L'Ing. Benzo non ha risposto
alla mia richiesta. Perché non ha risposto? Perché ha detto un
sacco di cose per arrivare a dire che, sin quando la legge
nazionale, in base a quelle unità sanitarie locali che dovrebbe
prevedere poi questa famosa legge quadro, in quel senso, in questo
quadro si colloca il problema del Villaret e si vedrà, perché
attualmente si sta ancora studiando e predisponendo tutti gli
elementi. Signori della Giunta, io qui mi riferisco a tutta la
Giunta. Il problema, arrivati a questo punto, in Valle d'Aosta non
è più complicato di quanto si vuol far credere. Vi è un Ente
ospedaliero. I problemi, Signori, sono tre - e mi sembra che uno
l'ha sollevato il Consigliere Tonino e quell'altro il Consigliere
Savioz; per quanto riguarda la collocazione, l'ha sollevato il
sottoscritto, cioè, La Thuile, in prospettiva, fra dieci o
vent'anni, speriamo il più tardi possibile, ci sarà Cogne e la
bassa Valle.
Su questi, attualmente, due problemi, ve ne è da risolvere uno
immediatamente e esaminare se vi è la volontà politica, le
necessità mi pare che oramai un po' tutti si concorda in bassa
valle di far qualcosa.
Pertanto io chiedo - dato che vi era un impegno - e dunque non
si venga qui, o in altra sede a dire che qualcuno pensa di
eliminare l'infermeria del Villaret, perché niente di più inesatto
si potrebbe dire e lo conferma il fatto che fin dal 1966
l'Amministrazione regionale è intervenuta al fine di garantire la
funzionalità di quell'ospedale.
Però io ritengo che sia dovere nostro di esaminare la
possibilità di inserirlo in un ente ospedaliero. Non possiamo
pretendere che le amministrazioni comunali continuino a dibattersi
con dei problemi di questo genere, anche perché non compete
certamente all'Amministrazione comunale portare avanti
l'ospedaletto.
Abbiamo la possibilità di avere in Valle d'Aosta già questo
Comitato dell'Ente Ospedaliero che funziona e dunque io ritenevo e
anzi chiedo alla Giunta se può, se vuole impegnarsi di esaminare
con l'Ente Ospedaliero che prenda a carico questo ospedale.
Anche perché, anche perché, Signori, se noi, come vi è la
volontà per mille e un motivo, garanzie di spopolamento e di
servizi in alta valle, che tutti riconosciamo, vi è anche poi una
parte di attrezzatura e tutte le conseguenze, le necessità che
comportano un'infermeria di questo genere.
Pertanto noi riteniamo, al fine di trovare una soluzione
definitiva per questo ospedaletto, riteniamo di suggerire e
vorremmo che la Giunta si impegnasse ad esaminare a fondo questo
problema e non cercare di aspettare, ad un certo momento la riforma
sanitaria, l'unità sanitaria locale e tutte quelle cose che saranno
giuridicamente valide, ma noi riteniamo che, dato che il contributo
lo si dà al Comune, vedremo di darlo, se sarà necessario, all'Ente
ospedaliero, però io ritengo di chiedere, di poter chiedere, se non
sia il caso di esaminare che l'Ente ospedaliero prenda a carico
l'infermeria del Villaret.
Chantel
(P.S.I.)
- Io vorrei far notare che si
parla di ospedaletto. Ma quello non è mai stato un ospedaletto! No,
no, no no no, è sempre stato un'infermeria e funziona da infermeria
ancora oggi, di infermeria e di pronto soccorso.
In tali condizioni non può venire assorbito dall'Ente
Ospedaliero per legge. Ed è giusto, oggi, di non voler forzare il
passo, quando noi vediamo sui giornali le trattative di Governo di
passare la legge sulla riforma sanitaria. Non vedo la ragione di
voler impostare al di fuori di quello che sarà la riforma
sanitaria, che deve inglobare il servizio totale di tutta la Valle,
di voler mettere i piedi avanti, vero, e di surclassare, di fare
qualcosa prima che sia decisa questa legge.
Siccome la legge è questa, siccome lo spirito della riforma è
quella, non vedo la ragione per cui, proprio nel momento in cui si
comincia a definire, a chiarire e a passare finalmente quel che è
la legge sanitaria in campo nazionale, e noi qui ci dobbiamo
preoccupare per pochi mesi, di volere fare quello che poi, magari,
dalla definizione, dagli accordi presi risulti non
necessario...
L'infermeria di La Thuile, se Mappelli ricorda, quando è stata
accettata io mi son battuto e son venuto alla Valle come Presidente
di Ordine, vero, in cui ho fatto presente a che cosa serviva
l'infermeria di La Thuile. Cioè l'infermeria di La Thuile voleva
essere mantenuta tale perché alcune volte non ci sono i mezzi di
trasporto rapidi, perché c'è un movimento turistico locale che può
presentare dei fatti acuti, distorsioni o frattura di una gamba,
fratture e via di seguito, che è quanto basta per dare un pronto
soccorso adeguato, i primi soccorsi voluti, per dare quelle piccole
cure, come può essere una polmonite o qualcosa del genere, che
possono richiedere un ricovero senza bisogno di ricorrere al largo
ricovero ospedaliero.
Questa è la funzione per cui è stata chiesta transitoriamente
l'apertura di La Thuile. E siccome io ho la brutta mania che quando
imposto le cose ne guardo anche il lato amministrativo, perché non
fatevi l'illusione che se l'ospedale è diventato regionale gli date
un calcio dentro e non vi preoccupate delle condizioni
dell'ospedale. Se ne dovrà occupare questo Consiglio come la
Giunta. Vero. È un servizio pubblico, vero. O lo lasciamo come
prima a sfruttamento, o se vogliamo mandarlo dove vogliam mandarlo,
i soldi li dovevan saltar fuori? Tant'è vero che questo Consiglio,
a suo tempo, quando è stata portata la legge finanziaria, sui 3
miliardi che noi chiedevamo per 5 annualità e che adesso sono stati
conglobati, abbiamo fatto la questione di casa, scuola, sanità e
via di seguito.
E non crediate mica di dimenticarvene di questo!
È un fattore reale, è una cosa tangibile, reale; non è che se ne
può dimenticare.
E cosa crede di aver fatto, lei, quando ha passato, se oneri ce
ne sono da una parte e dall'altra? Quando li ha passati da una
parte all'altra, i soldi non vengono giù dal cielo. Pagarli in un
modo, pagarli in un altro, li dovremo sempre pagare. Non fatevi
illusioni. Senza contare che è molto chiaro. Attualmente c'è un
medico condotto che sta a La Thuile. Ed io lo ringrazio sempre il
medico condotto che sta a La Thuile perché La Thuile, senza la
miniera è una condotta che non so cosa capiterà - a parte che
faremo una unità sanitaria locale che comprenderà tutto. Chi
diavolo ci andrà più a fare il medico condotto a La Thuile?
Questa è la vera situazione, e non bisogna mica dimenticarlo
questo. E che cosa vogliamo! Abbiamo trovato un medico condotto
che, per sua fortuna, se la cava molto bene anche in ortopedia ecc.
e noi ci preoccupiamo di voler gravare le spese per trasformare in
una questione ospitaliera, dove bisognerà mandare l'assistente, il
medico, pagarlo, e via di seguito.
Ma, bisogna guardare anche dal lato amministrativo. Qui siamo
per amministrare, non siamo per creare delle nuove situazioni più
costose di quelle che ci sono, perché fin che voi mi faceste una
critica del funzionamento, io entrerei medico e discuterei, ma dico
semplicemente questo: se l'infermeria e non ospedaletto, funziona a
pieno gradimento e soddisfazione della popolazione, cioè fa fronte
a quelle necessità che ho citato, e se, d'altra parte, serve anche
come eventuale pronto soccorso in una zona a sviluppo turistico,
non vedo la ragione se ci costa dieci, che vogliamo per forza
creare un nuovo organismo che ci costi venti. Questo è chiaro.
Ora, io credo che la cosa più semplice sia proprio questo, come
d'altronde hanno detto gli altri, approviamo ancora per quest'anno,
stiamo a vedere questa famosa legge (sull'unità sanitaria locale)
che sarà applicato, e allora i problemi li dovremo risolvere per
tutta la Valle. Non estrinsecamente per La Thuile.
Lo stesso problema si presenta per l'infermeria di Cogne.
L'infermeria di Cogne si regge sin che ci sono i minatori. Il
giorno che non ci saranno più i minatori l'infermeria di Cogne non
si reggerà più, probabilmente, e noi dovremo studiare qualcosa in
sostituzione.
E La Thuile è la stessa storia. Perciò io non andrei a cercare
tante novità di passare all'ospedale. Tanto, cosa crede, che quando
l'ha passato all'ospedale, l'ospedale ci pigli i passivi e dica
buon giorno! Quando ha preso i passivi viene a chiedere a noi,
sa!
L'ospedale che cos'è? È una cosa vostra è una cosa del pubblico,
specialmente dopo che è diventata regionale. Non è un qualcosa di
avulso a sè stesso. Almeno così bisogna considerarlo, se è un
servizio pubblico e di pubblica utilità.
Montesano (P.S.D.I.)
- Nessun altro chiede la parola?
Allora si può mettere ai voti. Chi approva alzi la mano - contrari
- astenuti.
Il Consiglio approva all'unanimità.
Allora io prego il Consiglio di ritornare sul punto 5 per la
presenza, appunto, del Consigliere Chabod, che potrà illustrare
l'interpellanza.
