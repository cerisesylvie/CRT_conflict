Classificazione
CONSIGLIO REGIONALE
Attività consiliare d'aula
EDILIZIA



Oggetto del Consiglio n. 2617 del 13 luglio 2023 - Resoconto
OGGETTO N. 2617/XVI - Reiezione di mozione: "Esame in III
Commissione del progetto relativo al 'condominio dell'Arco
d'Augusto' con audizione degli assessori competenti e dei tecnici
regionali".
Bertin (Presidente) -
Passiamo al punto n. 11. Ha chiesto
la parola la consigliera Erika Guichardaz, ne ha facoltà.
Guichardaz E. (PCP) -
Questa mozione è stata depositata
nel mese di maggio e nasce a seguito della discussione avvenuta in
questo Consiglio il 6 aprile 2023, relativa ad una mozione del
nostro gruppo sulla realizzazione del condominio "The Stone" di
Valtournenche, in cui il consigliere Malacrinò aveva evidenziato
che "a naso" poteva esserci analogia tra questo progetto ed il
progetto dell'Arco di Augusto.
A seguito di quella dichiarazione quindi, incuriosite, abbiamo
affrontato il tema in maniera approfondita, soprattutto tenuto
conto del fatto che proprio durante
la Giunta Centoz, quindi
nel 2017, in cui il consigliere era Assessore alle opere pubbliche,
era proprio arrivato un diniego rispetto a quel fabbricato,
nonostante il parere favorevole della Sovraintendenza.
Quindi il nostro gruppo ha deciso di approfondire sia qui che in
Consiglio comunale la tematica, facendo anche in Consiglio
regionale tre interrogazioni rivolte all'assessore Guichardaz e
all'assessore Sapinet. Inoltre, abbiamo ascoltato con attenzione
quanto avveniva all'interno del Consiglio comunale di Aosta dove,
per diverso tempo, si sono portate mozioni e interpellanze.
Dall'analisi di tutto questo progetto poi abbiamo anche
ritrovato degli elementi interessanti, come un progetto
dell'architetto Montegrandi del 2013: sicuramente era un progetto
innovativo che però, anche in quel caso, aveva trovato il diniego
da parte del Comune di Aosta.
I colleghi poi ricorderanno che, sia sulle villette di La
Thuile, sia su "The Stone" è stato possibile approfondire meglio in
Commissione i vari progetti. Sicuramente il fatto di trovarci
davanti ad un edificio che è proprio nel centro storico di Aosta, e
possiamo considerarlo proprio la Porta Est della città, sicuramente
ha una rilevanza anche dal punto di vista regionale.
In più ho apprezzato il bell'articolo che è uscito sabato su "La
Vallée" dove si rilevava anche l'importanza storica di
quell'edificio e la necessità di una tutela nella sua interezza,
vuoi per la vicinanza al simbolo della città, quindi all'Arco
d'Augusto, vuoi per il valore storico dell'ingresso della città e
anche perché, permettetemi una piccola digressione, quello è
l'edificio "Maison Nouchy", e Marie Nouchy, per chi, come me, ama
la storia e la Resistenza, è sicuramente una delle figure più
interessanti sotto questo punto di vista, rispetto alla questione
dell'annessionismo, ad esempio, che è uno dei grandi temi della
Resistenza valdostana. Lei che è stata, soprattutto, una donna con
dei valori e ideali che ha portato fino alla morte, tant'è che
veniva definita "La pasionaria", mi chiedo cosa direbbe oggi di
quel progetto.
La demolizione di Maison Nouchy, forse, avrebbe in qualche modo
potuto essere fatta diversamente, magari mantenendo quella facciata
storica, perché comunque stiamo parlando di un edificio dell'800,
rendendola anche più armoniosa rispetto a tutto il contesto.
Nel dibattito poi avvenuto nel Consiglio comunale del 25 maggio
2023 è emerso in maniera forte come la Legge casa e il parere della
Soprintendenza abbiano limitato fortemente la decisione del
Comune.
Un tema quindi spesso dibattuto all'interno di questo Consiglio
regionale che, secondo noi, merita attenzione, anche rispetto ai
tempi e ai modi che non sono ancora stati definiti, proprio
rispetto all'idea della modifica della stessa Legge casa.
Successivamente a questo dibattito in Consiglio e alla
presentazione della nostra mozione è inoltre uscito un comunicato
stampa dell'Amministrazione comunale per annunciare la conclusione
dell'iter dell'intervento di recupero e, quindi, anche il permesso
a costruire. L'Amministrazione comunale in quel comunicato ha
evidenziato come, pur essendo in linea con le conclusioni espresse
dalla Commissione edilizia, applicando la Legge casa rispetto a
quest'opera, si trovava in qualche modo imbrigliata.
Dalle risposte però ottenute soprattutto dall'Assessorato
dell'assessore Sapinet, è emerso anche dell'altro: la Legge casa
opera in deroga agli strumenti urbanistici, ad eccezione delle
distanze tra le costruzioni e della disciplina delle destinazioni
d'uso; il mutamento della destinazione d'uso non beneficia delle
deroghe e degli strumenti urbanistici comunali previste invece per
la Legge casa per le attività di somministrazione di alimenti e
bevande, e per le strutture alberghiere la norma esclude la
possibilità di sommare i volumi legati a tale legge con quelli
dell'articolo 90bis della legge 11; poi vi è anche la deroga
rispetto alla copertura in tetti in lose che, invece, fa
riferimento ad una legge regionale, la n. 13/2007, e anche questa
quindi non ha nulla a che vedere con la Legge casa.
Ci sarebbero molte altre domande più puntuali che riteniamo non
essere utili fatte in quest'assise ma riteniamo possa essere molto
più utile invece utilizzare lo strumento della Commissione, quindi
poter avere un confronto all'interno della Commissione per capire
cosa sia avvenuto, che cosa si possa fare e quali siano quindi i
tempi e i modi che si sta dando l'Amministrazione regionale.
Sotto questo punto di vista, come dicevo, altri progetti come le
villette di La Thuile e "The Stone" sono stati affrontati
all'interno della Commissione, per cui riteniamo che anche questo
sia degno di un approfondimento in tale sede.
Presidente -
La discussione generale è aperta; chi vuole
intervenire è pregato di prenotarsi. Non vedo richieste di
intervento. Chiudiamo la discussione generale. Per il Governo, la
parola all'assessore Jean-Pierre Guichardaz, ne ha facoltà.
Guichardaz J. (FP-PD) -
Credo che progetti degni di
intervento, di discussione o di ragionamenti ve ne siano in tutti i
settantaquattro Comuni della Valle d'Aosta e, quindi ogni
situazione che trova comunque un'opposizione in qualche modo di una
parte della popolazione o valutazioni diverse, hanno la stessa
dignità dei progetti che, per varie ragioni, hanno un'eco maggiore.
Quindi non so se il condominio dell'Arco di Augusto, "The Stone",
le villette di La Thuile siano proprio, a titolo esclusivo, degni
di essere
à la une
politicamente, tanto da meritare
iniziative - e più che iniziative, perché le iniziative sono
assolutamente lecite -, anche sedute delle Commissioni consiliari
per approfondire l'iter o gli iter autorizzativi.
Io ribadisco, così come ho già detto per "The Stone" che,
personalmente, non sono assolutamente intervenuto in questa
questione del condominio dell'Arco di Augusto: ho avuto occasione
di vedere l'area e, come tutti, credo di sensibilizzarmi rispetto
alla localizzazione, all'eventuale impatto che questo può avere
sull'Arco di Augusto. Devo però ricordare, ma voi certo lo sapete,
che i politici, per fortuna, nel processo amministrativo che da
qualche decennio non ha più visto nella conclusione la
sottoscrizione, la firma dell'Assessore, ma solo quella del
tecnico, non hanno questa possibilità, e io dico anche per fortuna,
anche se le valutazioni politiche poi si possono fare sulla
pertinenza o meno, ma credo che in questo caso la legge è quella
che in qualche modo detta le condizioni.
Sulla Legge casa lei ha fatto dei rilievi e credo che poi il
collega Sapinet, quando si affronterà un'altra iniziativa sempre su
"The Stone " - quindi su questo edificio che tanto ha fatto parlare
di sé - darà delle informazioni perché stiamo lavorando nel cercare
anche lì di accogliere attraverso gli strumenti normativi, che
quindi sono di pertinenza del Consiglio regionale e della politica
in termini di indirizzo, anche le considerazioni che questi
progetti in particolare hanno in qualche modo messo in risalto.
In ogni caso io mi sono fatto preparare dai tecnici una
relazione che adesso leggo e che credo possa essere utile perché
anche su questo tema si è letto un po' di tutto e quindi è bene
mettere un punto fermo in questa sede che è la sede che poi, anche
essendo pubblica, può servire a dare un riferimento all'iter
autorizzativo.
Già da fine anno 2016 la competenza struttura Patrimonio
archeologico ha effettuato dei sondaggi archeologici preliminari
sull'area interessata dall'intervento che non ha rilevato
particolari criticità, ma sono state poste prescrizioni relative
alla demolizione dei corpi di fabbrica e alla loro
ricostruzione.
Con nota del 31 ottobre 2017 la Soprintendenza ha rilasciato un
parere favorevole di massima, questo nel 2017, rispetto ad una
proposta progettuale plano-volumetrica relativa alla conformazione
e al posizionamento del nuovo volume derivante dalla demolizione e
ricostruzione del corpo di fabbrica attualmente in opera.
Con provvedimento del 13 febbraio 2020, la Soprintendenza in
seguito alla trasmissione del progetto definitivo, ha autorizzato
il progetto stesso a scala edilizia con prescrizioni
architettoniche e archeologiche.
In seguito a tale autorizzazione diversi soggetti, quindi
istituzionali e non, presa visione del progetto hanno espresso
perplessità rispetto allo stesso.
La Commissione edilizia del Comune ha espresso un parere
negativo.
Il proponente e i progettisti, lo studio Copaco, investiti di
queste perplessità, hanno accettato di rivedere il progetto
congiuntamente agli amministratori comunali competenti, alla
Commissione edilizia, all'Ufficio tecnico del Comune, della
Soprintendenza.
In seguito a numerosi incontri informali nella sede comunale e a
un sopralluogo, presenti tutti i soggetti di cui sopra, valutate
diverse soluzioni progettuali presentate negli incontri stessi,
sulla scorta delle indicazioni fornite di volta in volta ai
progettisti, non essendo emerse - così mi dicono, io poi leggo
quello che mi dicono i tecnici - manifeste contrarietà radicali, è
stato ripresentato dai proponenti al Comune e alla Soprintendenza
un nuovo progetto ritenuto condiviso questa volta; se ciò non fosse
stato ovviamente il progetto medesimo non avrebbe potuto essere
trasmesso per l'approvazione definitiva.
Pertanto, con provvedimento del 24 agosto 2022, la
Soprintendenza coerentemente ha autorizzato l'ultima versione del
progetto presentato dai proponenti, così come condiviso con i
soggetti di cui sopra.
La Commissione edilizia del Comune, peraltro sempre presente
-
questo me lo ribadiscono e me lo evidenziano
-
con
i suoi membri ai vari incontri succedutisi, ha invece espresso un
parere negativo.
In ultima analisi risulta che il Comune abbia comunque
rilasciato il permesso di costruire.
Quindi io direi, ed è un po' l'idea che abbiamo condiviso anche
in maggioranza, che ci asterremo su quest'iniziativa, fermo
restando che comunque è sempre possibile, per tutti i cittadini
portatori di interessi, le associazioni, gli amministratori, e a
maggior ragione per i Consiglieri regionali, accedere direttamente
agli atti della pratica e/o ottenere spiegazioni dirette dai
dirigenti interessati che, ovviamente, sono sempre a disposizione
per ogni chiarimento o approfondimento che dovesse rendersi
necessario.
Quindi le chiederei cortesemente di ritirare questa mozione,
altrimenti noi ci asterremo.
Presidente -
Consigliera Erika Guichardaz, ha facoltà di
parola.
Guichardaz E. (PCP) -
Speravo mi rispondesse
principalmente l'assessore Sapinet perché, come dicevo, la parte
della Soprintendenza era minimale in questo senso, mentre le parti
più importanti erano proprio legate anche alla questione della
Legge casa, della legge 11, quindi effettivamente anche riferite ad
altre leggi.
Prendiamo comunque atto del fatto che, rispetto al condominio
"Vista Mare", non si vogliano rendere pubblici gli atti: l'ha fatto
il Comune di Aosta nascondendo in qualche modo la quinta
Commissione e il documento della Commissione edilizia depositato in
quella Commissione; lo fa adesso l'Amministrazione regionale
dicendoci: "Fate accesso agli atti". Questo lo abbiamo fatto e lo
faremo sicuramente, come - le annuncio già - faremo sicuramente
delle interrogazioni scritte durante il periodo estivo proprio per
sondare quanto per noi risulta essere assai controverso sotto
questo punto di vista.
Come le dicevo, ci sono stati altri episodi e quindi ritengo
che, rispetto ad esempio alla questione delle villette di La
Thuile, forse il condominio "Vista Mare" all'Arco di Augusto
meriterebbe un approfondimento, perché lì stavamo parlando di
questioni se vogliamo fra privati ed altre questioni riferite ai
Comuni, quindi da affrontare in altre sedi; qui invece stiamo
parlando di una questione che non solo è legata alle leggi
regionali e quindi sarà poi interessante anche leggere il permesso
a costruire e le motivazioni date dal responsabile dell'urbanistica
comunale per capire quali siano le motivazioni, perché quando si va
contro la Commissione edilizia, bisogna motivarlo. Quindi, sotto
questo punto di vista, sicuramente noi continueremo ad approfondire
la questione: molto probabilmente il fatto che si voglia nascondere
sia in questo Palazzo che nel Palazzo che si trova in Piazza
Chanoux questa vicenda, ci fa allarmare ancora di più.
Quindi ringraziamo il consigliere Malacrinò per averci dato
quest'imbeccata.
Presidente -
Mettiamo in votazione o è ritirata? Mettiamo
in votazione. La votazione è aperta. La votazione è chiusa.
Annulliamo la votazione. La votazione è aperta. La votazione è
chiusa.
Presenti: 33
Votanti: 15
Favorevoli: 15
Astenuti: 18 (Barmasse, Bertin, Bertschy, Carrel, Chatrian,
Cretier, Grosjacques, Guichardaz Jean-Pierre, Jordan, Lavevaz,
Malacrinò, Marguerettaz, Marzi, Padovani, Rollandin, Rosaire,
Sapinet, Testolin)
La mozione non è approvata.
