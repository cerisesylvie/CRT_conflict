Classificazione
MINORANZE ETNICHE E MOVIMENTI MIGRATORI
Movimenti migratori



Oggetto del Consiglio n. 886 del 25 luglio 2019 - Resoconto
OGGETTO N. 886/XV - Interpellanza: "Notizie in merito al
servizio di gestione di centri di accoglienza di cittadini
stranieri richiedenti protezione internazionale".
Rini (Presidente) -
Passiamo ora al punto 37 all'ordine
del giorno. La parola al collega Manfrin per l'illustrazione.
Manfrin (LEGA VDA)
-
Per augurare delle buone
vacanze alla collega Pulz procedo con questa interpellanza.
Come sapete, il 21 giugno 2019 era l'ultima data utile per
presentare le offerte per la gestione dei centri di accoglienza
speciale dei cittadini extracomunitari. Il progetto nel suo
complesso prevedeva una spesa di 9.200.000 euro, una somma direi
decisamente importante. Questa sommetta però, quantunque direi
decisamente corposa, è frutto dei tagli operati dal Ministero degli
Interni, che evidentemente ha ritenuto di adeguare il nostro Paese
agli standard europei, tagliando quel fiume di denaro che aveva
fatto esclamare a Salvatore Buzzi, che è stato uno degli attori
principali di mafia capitale, "con gli immigrati si fanno molti più
soldi che con la droga". I tagli hanno ridotto quindi la somma
quotidiana pro-capite per ogni immigrato, che è passata da 35 a 21
euro giornalieri, permettendo al Ministero di risparmiare oltre un
miliardo di euro, soldi che andranno a beneficio della nostra
sicurezza poiché finanzieranno l'assunzione di numerosi operatori
delle Forze dell'ordine. Questi tagli, però, paiono aver colpito un
altro settore che fino a ieri sembrava molto fiorente ed è il
settore delle cooperative che facevano dell'accoglienza il proprio
core business.
Proprio questi tagli paiono aver scoraggiato
quei soggetti che, fino a ieri, ci spiegavano che per loro
l'accoglienza non era fatta per i soldi ma per bontà d'animo.
Eppure, chissà come mai, nessuna delle cooperative che attualmente
gestiscono i centri di accoglienza ha scelto di partecipare al
bando. Forse probabilmente scoraggiate per una crisi di vocazione o
forse, più coerentemente, scoraggiate per la mancanza del denaro.
Chi lo sa? Il tutto pare assolutamente anomalo, considerato che la
gestione di un centro con una quindicina di persone, una media che
c'è assolutamente qui nelle strutture in Valle d'Aosta, arriverebbe
a fruttare, secondo le cifre attuali, quasi 10.000 euro mensili
alla cooperativa che, appunto, si occupa di questi servizi. Certo,
lontani dai 16.000 precedenti ma sicuramente sufficienti per
garantire una buona gestione del centro e dei suoi occupanti.
Venendo al tema dell'interpellanza, comincio col dire che il
bando che avete pubblicato mi ha lasciato numerosi dubbi, a
cominciare dai numeri. L'ho riletto numerose volte e ho notato che,
mentre nel bando precedente c'era un limite minimo di 8 persone
nella struttura, questo limite nel nuovo bando che è stato
pubblicato è stato tolto. Mi sono chiesto come mai è stato tolto
questo limite minimo. Io provo ad avanzare un sospetto, ma
probabilmente sono una persona che fa affermazioni capziose. Nel
2016, nel comune di Pollein si doveva mettere un centro per
accoglienza. Questo centro per l'accoglienza però non aveva le
misure per ospitare almeno 8 persone e, proprio in virtù del fatto
che non aveva le misure per ospitare almeno 8 persone, non si poté
fare il centro di accoglienza. L'aver per tolto questa norma minima
pare quasi andare incontro a queste persone (pare).
Ho notato però un'altra anomalia. Il bando prevedeva, a fronte
degli attuali 183 gentili ospiti che affollano la nostra regione,
una capienza massima di 300 unità, capienza però - è stato previsto
- estendibile. Ovviamente come sempre si considera il quinto
d'obbligo come per ogni appalto, ma soprattutto per una clausola
che è stata da voi inserita, ovvero la possibilità di aumentare
fino al 50 percento le presenze. Pertanto ci sono 183 ospiti, si
dice che il bando va a coprire fino a 300 posti, ma è estendibile
per un altro 50 percento. È curioso che ci si preoccupi di
prevedere aumenti in un momento in cui gli sbarchi, grazie
all'opera del Ministro dell'Interno, Matteo Salvini, sono
precipitati a beneficio della statistica (nel caso magari non
l'aveste saputo dagli organi d'informazione procedo a informarmi
anche in questo senso). Posso dire che se nel 2017 gli sbarchi a
luglio assommavano a 93.359 e nel 2018 a 17.854, ad oggi stazionano
a quota 3.191, con una riduzione di quasi 90 punti percentuali.
Quello che però mi lascia basito, Presidente, è quanto è accaduto
dopo che il bando è andato deserto per questa famosa crisi di
vocazione o di pecunia, poiché, da quanto hanno riferito le fonti
di informazione, è stata fatta una proroga di 4 mesi agli attuali
gestori, ovviamente alle cifre precedenti, quindi sempre a 35 euro
al giorno e non alle quote di 21. Mi auguro, visto che il
Presidente scuote la testa, che questo sia smentito, perché
altrimenti si tratterebbe di un maggior onere per le casse
pubbliche; ovviamente casse pubbliche dello Stato, ma sempre casse
pubbliche sono.
L'idea che soprattutto contesto è quella di dire: "non c'è
nessuno che è disposto ad accogliere", ma ce li manteniamo qui, con
una proroga ulteriore. Personalmente ritengo che se le gentili e
caritatevolissime cooperative hanno deciso che l'affare non
interessa loro più, la strada probabilmente sia unica. Visto che il
business
ha perso d'interesse e qui, in Valle d'Aosta,
nessuno è più disposto a raccogliere - beninteso per motivi di
progetti umanitari e non di denaro -, c'è la possibilità di dire:
"Comunichiamo al Ministero che i posti disponibili in Valle d'Aosta
non ce ne sono più", così com'è stato fatto negli anni passati
prima che i finti autonomisti barattassero l'invasione della Valle
d'Aosta con il "Patto della Perenni", firmato con l'allora
Presidente del Consiglio Renzi. Vi ricordate la frase che pronunciò
l'allora Presidente della Regione, Rollandin, a La7? Al giornalista
che lo intervistava sull'accoglienza in Valle d'Aosta, quando
ancora non si accoglieva nessuno, disse: "Se li prenda a casa sua".
Accogliendo quindi quell'idea pre-renziana di chiudere finalmente
la parentesi "accoglienza Valle d'Aosta" che, ricordo, io e la
collega Spelgatti, così come altri colleghi qui, contestammo con
una manifestazione pubblica davanti a questo Palazzo il 31 ottobre
2015, desidero fugare un sospetto ancorché legittimo, ovvero che
qualcuno non stia lavorando per riscrivere il bando che permetta di
fare un grande centro di accoglienza ben oltre la capienza delle 25
unità attuali, per ingolosire magari qualche iper caritatevole
cooperativa o magari per attirarne qualcuna da fuori Valle. Per
fugare questo sospetto, e quindi per avere un chiarimento sui dubbi
che le ho sollevato, le chiedo con questa interpellanza quale sia
la soluzione che l'Amministrazione intende mettere in campo al
termine della proroga accordata e se sia stato previsto il
trasferimento definitivo dei richiedenti asilo in strutture esterne
alla Valle d'Aosta.
Dalle ore 19:09 assume la presidenza il Vicepresidente
Distort
.
Distort (Presidente) -
Per la risposta da parte del
Governo, la parola al Presidente Fosson.
Fosson (PNV-AC-FV)
-
Io mi atterrò alla parte
ispettiva della sua interpellanza, non certo alla parte politica su
cui ci sarebbe molto da dire... per carità, ma forse questa non è
la sede, e non vorrei neanche difendere troppo la Consigliera Pulz.
Vede, il suo punto di partenza in certa parte può anche essere
vero, ma che le cooperative lo facessero solo a scopo di lucro lo
contesto vivamente. Se non è così, faccia lei una cooperativa con
18 euro, con quanto è previsto di assistenza ad un immigrato.
Risolto questo discorso, su cui potremmo parlare a lungo ed è una
posizione antropologica alla base che forse ci differenzia, questo
argomento è in stretta dipendenza da quanto il Ministero degli
Interni ci dice.
In seguito al bando del Ministero degli Interni del novembre del
2018, che portava da una certa quota, da 35 euro a 21 euro più il
pocket, le cooperative che gestivano i centri di accoglienza...
sono bandi che vengono spediti al Ministero e il Ministero lì
verifica. Il nuovo bando è andato deserto e nessuno a quelle
condizioni voleva più accogliere un immigrato. Io do i dati. Come
ho detto, non voglio fare dei commenti. Di conseguenza, seguendo le
indicazioni che sono state fornite, c'è anche una ragionevolezza in
questo, perché nei 35 euro erano previsti dei servizi
all'integrazione: la logica è che nei centri di accoglienza, poiché
i "ricoverati" - chiamiamoli così - sono in attesa del giudizio di
protezione internazionale e quando l'hanno ottenuto vanno negli
SPRAR, in cui le condizioni sono completamente diverse (noi ne
abbiamo tre, in tre comuni della Valle d'Aosta), in quel periodo lì
non hanno bisogno di un servizio di integrazione, poiché non si sa
ancora se rimangono da noi, pertanto sono stati tagliati i servizi
all'integrazione.
Vorrei sottolineare quanto fa la Caritas in tanti settori. La
Caritas, che non mi sembra un organo con una storia di
accaparramenti, anche se possono esistere le mele marce
dappertutto, ha deciso di non presentare alcuna offerta, proprio
perché rifiutava questo meccanismo. Dice: "noi non possiamo
accoglierli senza fare integrazione". Questo a specificazione ed è
un giudizio. Anche le altre cooperative però non hanno più dato una
loro disponibilità. Comunque, di conseguenza, il funzionario di
Prefettura si è attivato presso il Ministero degli Interni che ha
consigliato di bandire un'altra gara alle medesime condizioni
previste per la gara andata deserta. Non c'è la facoltà di
allargare i numeri, quindi noi abbiamo fatto un altro bando di
gara. Nel frattempo è già stata disposta la proroga contrattuale
nei confronti degli enti gestori che hanno accettato la proposta di
proroga, e sono tre. Lei non mi ha chiesto... ma non sono 35 euro.
Questi sono comunque tutti contratti e proroghe sottoposti
all'approvazione del Ministero degli Interni. In questo momento nei
CAS ci sono 172 ospiti e gli SPRAR in Valle d'Aosta sono 23.
Per quanto riguarda la seconda domanda, ricordato che siamo
nell'ambito del sistema di accoglienza straordinaria dei
richiedenti asilo, che è gestito direttamente dal Ministro
dell'Interno: una decisione in merito all'eventuale trasferimento
dei migranti attualmente presenti in Valle d'Aosta compete alle
strutture centrali del Ministero dell'Interno e non
all'Amministrazione regionale. Come sa, quando il Ministero degli
Interni invia, noi non possiamo dire di no e dobbiamo
attivarci.
Presidente -
La parola al collega Manfrin per la
replica.
Manfrin (LEGA VDA)
-
Grazie, Presidente Fosson,
per averci oggi spiegato che il Consiglio regionale non è sede di
dibattito politico. La ringrazio per questa informazione, era
qualcosa che non conoscevo, di cui oggi finalmente vengo a
conoscenza. Se mi è concesso parlare, intervenire... altrimenti
parli lei, Presidente!
Presidente -
Prego, procedete secondo l'ordine previsto.
La parola a Manfrin.
Manfrin (LEGA VDA)
-
Dicevo quindi che in questa
sede, dove vi è anche la possibilità di dibattito politico, lei ci
dice che in realtà voi fate i bandi ma a decidere è il Ministero.
No, Presidente, il problema è proprio questo. Le faccio l'esempio
classico e gliel'ho detto durante la presentazione. Se nel bando
precedente vi era la possibilità di mettere un minimo di 8, un
massimo di 25 e voi avete tolto il limite minimo, significa che una
competenza sui bandi e su quello che potete inserire ce l'avete.
Allora su questo avete agito. Evidentemente lei preferisce
"scaricare" le responsabilità perché non sa che cosa rispondere.
Questa è la differenza. Questo mi pare assoluto. Lei, peraltro, mi
ha anche invitato a fare una mia cooperativa per accogliere. Le
posso assicurare - ma credo non ve ne fosse bisogno - che è proprio
l'ultimo dei miei desideri e anche delle mie aspirazioni
lavorative. Questo glielo posso assolutamente garantire.
Lei non conosce il settore, si è avventurato in questa
spericolata interpretazione facendo anche il nome di una
cooperativa - io non ho fatto nomi e ritengo che non si debbano
fare - giustificando le scelte di quella o di quell'altra. Non
sapevo che avesse anche dei contatti, potesse comprendere le
motivazioni di chi, del come e del perché qualche cooperativa ha
deciso di non partecipare, ma dimostra di non conoscere il tema,
perché lei dice che i richiedenti asilo, quando ottengono l'asilo,
passano poi nello SPRAR. Non funziona così, Presidente. Lei ha
detto così: lei ha detto che chi ottiene l'asilo poi passa nello
SPRAR. Non funziona così. Ci sono due canali: quello che in teoria
dovrebbe essere il canale ordinario, che è lo SPRAR, e c'è il
canale del CAS, che è il centro di accoglienza speciale. Ovviamente
non sono connessi, ma chi ottiene il permesso poi può liberamente
circolare sul territorio nazionale e non è soggetto chiaramente ad
accoglienza, mentre invece lo SPRAR è soltanto un'altra forma di
accoglienza.
Vede, Presidente, lei mi ha detto che gli euro non sono 35. Sì,
certo, se lei dice: "proseguiamo col contratto in essere
precedente" gli euro non sono 35 perché le aggiudicazioni fatte
dalle varie cooperative si aggiravano da circa 30 a circa 33 euro a
cooperativa. Mi dice che ci sono 2 euro in meno. La ringrazio, però
in realtà non è così. Lei ha detto che non sono 35, quindi non
prendiamoci in giro! Io le ho detto: "lei continua quindi a
prorogare la permanenza di queste persone qui"... Presidente, ma
posso parlare? Mi scusi eh! Posso parlare? Mi è concesso? Ho fatto
commenti quando parlava lei?
Presidente -
Prego, continuate secondo l'ordinamento del
Consiglio. È in corso l'intervento del collega Manfrin.
Manfrin (LEGA VDA)
-
Dicevo: se ovviamente voi
avete mantenuto le condizioni esistenti in maniera precedente
rispetto ai vecchi bandi - perché dubito che cooperative che non
accettano di ospitare a 21 euro a bando lo accettino con proroga -,
voi avete continuato a mantenere sul territorio delle cooperative
che, ai costi di prima, continuano a mantenere quelle persone lì
per altri 4 mesi.
Presidente, lei mi dice che questa è una scelta del Ministero.
Lei ci vuole dire davvero che se il bando va deserto, e quindi non
avete una struttura e tutte le tutte le strutture si rifiutano di
ospitare... Lei cosa dice? Li teniamo qua? Li mettiamo sotto i
ponti? Li mettiamo nelle tende? Qual è la soluzione? Non funziona
così, Presidente! Senza contare che nessuno sta più arrivando. Lei
dice che se arrivano dobbiamo prenderli, ma non sta arrivando più
nessuno!
Chiudo dicendo una cosa. Ci ha contestato che è difficile fare
accoglienza con quei soldi, con 21 euro al giorno. Quei 21 euro al
giorno, Presidente, sono stabiliti non perché qualcuno si è seduto
a tavolino e ha pensato che fosse la quota giusta, ma perché quelle
sono le medie europee applicate in tutti i Paesi dell'Europa, la
"grande Europa" che sempre invochiamo come standard. Pertanto quei
soldi sono quelli che in tutta Europa vengono utilizzati per
erogare quei servizi, ma stranamente per le cooperative nostrane
non sono sufficienti. E allora, Presidente, se quei soldi non sono
sufficienti, io le faccio solo un semplice calcolo. Quei soldi
equivalgono a 630 euro al mese. Ora, se per le cooperative
accogliere le persone e mantenerle con 630 euro al mese non è
sufficiente, che cosa devono dire i disabili che come pensione
arrivano a sommare 300 e 450 euro al mese? Questa è la domanda che
le pongo, Presidente.
