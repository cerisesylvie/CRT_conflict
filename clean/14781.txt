Classificazione
SPORT E TEMPO LIBERO
Infrastrutture ricreativo-sportive


Resoconto integrale del dibattito dell'aula
Oggetto del Consiglio n. 1217 del 8 marzo 1995 - Resoconto
SEDUTA POMERIDIANA DELL'8 MARZO 1995
OGGETTO N. 1217/X Approvazione dell'accordo di programma tra
Regione Valle d'Aosta, Comune di Aosta, Comitato olimpico nazionale
italiano, per la realizzazione di opere sportive e diverse nella
città di Aosta.
Deliberazione Il Consiglio
Ritenuta la possibilità e l'opportunità che la Regione, il
Comune di Aosta e il C.O.N.I., definiscano in concerto tra loro
quanto occorre al fine di pervenire all'avvio di alcuni progetti di
rilevante interesse sociale concernenti, tra gli altri, le
infrastrutture sportive cittadine;
Visto che il C.O.N.I., ha dato la disponibilità di liberare in
tempi brevi il lotto attualmente occupato dalla Palestra di
proprietà del C.O.N.I. sita in Via Guédoz di Aosta al fine di
ampliare i parcheggi a servizio dell'Ospedale regionale, nonché di
pervenire alla definitiva transazione della proprietà di detto
immobile a favore del Comune alla condizione che sia realizzata una
struttura alternativa polivalente da destinarsi all'atletica indoor
e alla pratica di varie attività di palestra;
Tenuto conto che la Regione, in attuazione degli scopi dettati
dalla legge regionale 7 agosto 1986, n. 45, e del relativo
programma di interventi approvato dal Consiglio regionale, è
impegnata nell'ambito di una cooperazione con l'Amministrazione del
Comune di Aosta alla realizzazione, nell'area adiacente il Campo
scuola di atletica leggera, di una struttura per le attività di
atletica indoor, e che, nelle logiche riferite, si rende
vantaggioso integrare una serie di ulteriori superfici da destinare
al training specifico delle varie attività sportive nella anzidetta
struttura;
Considerato inoltre che, nell'ambito della già indicata
cooperazione con l'Amministrazione del capoluogo regionale, occorre
inoltre individuare specificamente gli ambiti ove prevedere la
realizzazione degli ulteriori interventi di impiantistica sportiva,
nonché definire le modalità e tempi di cessione tra Regione e
Comune delle proprietà e dei diritti di superficie dei lotti
interessati a dette realizzazioni;
Ritenuto che, al fine di pervenire agli obiettivi proposti e di
meglio definire le incombenze dei tre enti interessati, secondo
anche quanto previsto dall'articolo 27 della legge 8 giugno 1990,
n. 142, occorre operare con apposito accordo di programma, e che,
agli scopi sopra indicati, è stato predisposto dagli Uffici
dell'Assessorato regionale del turismo, sport e beni culturali,
l'allegato testo;
Visto il parere favorevole rilasciato dal Dirigente dell'Ufficio
regionale del turismo in ordine alla legittimità della
deliberazione, ai sensi del combinato disposto dall'articolo 72
della legge regionale n. 3/1956, e successive modificazioni, e
dall'articolo 21 della legge regionale 18/1980, e successive
modificazioni;
Visto il parere della V Commissione consiliare permanente;
Delibera
1) di approvare il testo dello "Accordo di programma tra Regione
Valle d'Aosta, Comune di Aosta, Comitato Olimpico Nazionale
Italiano, per la realizzazione di opere sportive e diverse nella
città di Aosta" da adottarsi, ai sensi dell'articolo 27, comma 4,
della legge 8 giugno 1990, n. 142, con atto formale o decreto del
Presidente della Giunta regionale;
2) di stabilire che l'approvazione del testo del presente
accordo di programma costituisce, per le opere nello stesso
previste, aggiornamento al "Programma di intervento per la
realizzazione di infrastrutture ricreativo-sportive" ai sensi
dell'articolo 2 della legge regionale 7 agosto 1986, n. 45;
3) di sottoporre la presente deliberazione al controllo della
Commissione di coordinamento per la Valle d'Aosta, al sensi e per
gli effetti dell'articolo 8, lettere b) e d), del Decreto
legislativo 22 aprile 1994, n. 320.
Accordo di programma
(...omissis...)
Presidente É aperta la discussione generale. Ha chiesto la
parola il Consigliere Marguerettaz.
Marguerettaz (PpVA) Farò un unico intervento, quindi partirò già
dicendo fin dall'inizio che, così come ho fatto in commissione,
voterò favorevolmente questo accordo di programma.
Il voto a favore di questo documento è dettato solo da una
esigenza, quella di vedere finalmente procedere in qualche modo il
programma di realizzazione, o di ristrutturazione, o di
ridefinizione, delle strutture sportive sul territorio aostano. Ciò
nonostante le riserve sono molte, e parto da un'osservazione:
questo è il terzo accordo di programma che viene sottoscritto fra
Comune e Regione nel giro di circa 3 anni. Con tre legislature
diverse, si sono sottoscritti tre accordi di programma: Giunta
"Bondaz", un accordo di programma, Giunta "Lanivi", un altro
accordo di programma, Giunta "Viérin", un terzo accordo di
programma.
Mentre il decreto del Presidente della Giunta, quello del 18
giugno 1993, vale a dire il decreto del Presidente Lanivi,
annullava di fatto il precedente accordo di programma, questo che
andiamo ad approvare oggi dovrebbe essere in un certo senso un
passo nella realizzazione proprio dell'accordo di programma
"Lanivi", per intendersi. L'impressione è però che questo sia un
primo passo per concretizzare un accordo di programma, che risale
al 18 giugno 1993.
Sappiamo che la legge n. 142, all'interno della quale vengono
previsti questi accordi di programma, prevede una vigilanza
sull'esecuzione degli accordi di programma medesimi; infatti
l'accordo di programma Giunta "Lanivi" prevedeva all'articolo 8 che
la vigilanza sull'esecuzione del presente accordo di programma è
svolta da un collegio presieduto dal Presidente della Regione e
composto dall'Assessore regionale al turismo, sport e beni
culturali e dall'Assessore comunale allo sport e alle politiche
giovanili.
Una prima osservazione è che ho il sospetto che questo collegio
di vigilanza si sia perlomeno riunito assai raramente per
ottemperare a quello che è il compito sancito dalle parti, anche
perché a quasi due anni di distanza assumiamo oggi un atto che
tende a realizzare un unico punto degli innumerevoli che invece
erano previsti da quell'accordo di programma. Per quanto concerne
la Regione, è bene ricordare in questa sede che gli impegni assunti
erano tre: il primo, quello di realizzare il Palazzetto dello
sport, il secondo, quello di realizzare il nuovo complesso
tennistico, il terzo, quello di realizzare una struttura per
ospitare le attività di atletica indoor, che è quella che
sembrerebbe fare un passo avanti con questo accordo di
programma.
Degli altri due punti poco o nulla si sa, o per meglio dire,
prendiamo ad esempio il Palazzetto dello sport: quali passi avanti
sono stati fatti ad un anno e mezzo da quell'accordo di programma
per giungere alla realizzazione di quella struttura? Oserei dire
quasi nulla, per non dire completamente nulla, perché ricordo che
nei primi mesi della mia presenza in quest'aula feci già allora
un'interpellanza riguardo al punto al quale si era giunti per
realizzare questo Palazzetto, e l'allora Assessore Voyat disse che
si stava procedendo con l'acquisizione dei terreni e all'epoca, se
non ricordo male, si era intorno al 75 percento dell'acquisizione
dei terreni medesimi.
Oggi, a quanto mi risulta, l'acquisizione di quei terreni non è
ancora completata. É vero, alcune cose si sono modificate lungo le
tre legislature, ma un punto che non è stato modificato è questo:
il primo accordo di programma sottoscritto "Bondaz regnante"
prevedeva già l'impegno per l'Amministrazione regionale di
costruire un Palazzetto dello sport nello stesso ambito dove ancora
oggi è previsto. Allora, in tre anni e oltre non si è ancora giunti
a comprare i terreni che sono fra lo svincolo di via Grand'Eyvia e
via Tzambarlet. In tre anni siamo qui a dirci che il passo avanti
per le strutture sportive per la città di Aosta è un accordo di
programma. Questo ci preoccupa fortemente.
Un'altra sottolineatura necessaria: a mio avviso l'accordo di
programma che ci apprestiamo a votare oggi presenta alcune piccole
zone d'ombra, forse più formali che altro, ma voglio comunque
sottolinearle sperando che l'Assessore nella replica mi tolga
questi dubbi. Se ben capisco, questo accordo di programma non
annulla il precedente, ed è evidente perché in caso contrario
verrebbe a cadere tutto il discorso del Palazzetto dello sport.
Quindi non lo annulla, ma in un certo senso lo integra. Solo che
comparando questo accordo di programma con il decreto del 18 giugno
1993, pur prevedendo questo accordo di programma solo un intervento
che è quello della struttura polivalente, vediamo che già
immediatamente c'è una incongruenza con il decreto del 18 giugno
1993. E cioè, se quel decreto del 18 giugno 1993 è ancora in
vigore, ha ancora un valore, nella stessa area dove noi oggi
andiamo ad inserire l'opera che era prevista nel punto c), ovvero
la realizzazione di una struttura polivalente, in specifico modo
per ospitare l'atletica indoor, in quella stessa area secondo il
vecchio accordo di programma c'era già un'altra localizzazione,
questa volta a carico del Comune di Aosta, che era la realizzazione
del campo di calcio a cinque.
Evidentemente c'è qualcosa che non va, nel senso che se
approviamo questo accordo di programma, dobbiamo modificare
l'altro, cioè bisogna dire che il Comune di Aosta non potrà più
rispettare quell'impegno per il calcio a cinque, perlomeno
localizzandolo in quella zona.
Potrei anche chiudere qui, esprimendo solo la preoccupazione a
cui già accennavo prima, quella cioè che con la realizzazione di
questa opera il Palazzetto dello sport subisca un ulteriore
ritardo, cada per così dire nel dimenticatoio.
In chiusura mi è venuto in mente un'ultima considerazione, ed è
l'impegno che con questo accordo di programma si chiede al Comune
di Aosta. Impegno che, visti i tempi di fine legislatura, è
difficilmente rispettabile, a meno che non ci siano già degli atti,
ed anche qua chiedo lumi all'Assessore.
Nel punto 5 di questo accordo di programma che andiamo ad
approvare, il Comune si impegna ad adottare, entro 120 giorni dalla
pubblicazione del presente accordo di programma, i provvedimenti e
gli atti necessari per cedere alla Regione i diritti di superficie
del lotto individuato per la realizzazione della struttura
polivalente, questo in pratica significa che il Comune di Aosta
deve vendere alla Regione il lotto necessario per edificare;
allora, se le pratiche sono già avanzate, è possibile farlo, ma se
nulla è ancora stato fatto in questa direzione sono molto scettico,
considerando il fatto che siamo a fine legislatura, che questo
tempo previsto dall'accordo di programma possa essere
rispettato.
Si dà atto che il Consigliere Lanièce si allontana
definitivamente dall'adunanza e non partecipa alla trattazione e
alla votazione della deliberazione presente e delle successive.
Presidente C'è qualcun altro che intende intervenire? Se nessuno
intende intervenire, dichiaro chiusa la discussione generale.
Ha chiesto la parola l'Assessore al turismo, sport e beni
culturali, Agnesod.
Agnesod (UV) L'accordo che stiamo esaminando oggi è un accordo
operativo, che non contempla soltanto delle dichiarazioni di
principio, come invece erano contenute nei precedenti accordi, ma è
un accordo operativo rispetto all'accordo "Lanivi". Quindi è una
parte di questo accordo che si sta concretizzando.
Sicuramente il discorso del Palazzetto e il discorso del
complesso tennistico sono due parti che seguiranno a breve, su cui
stiamo trattando per la disponibilità delle aree, quindi non sono
assolutamente dimenticati. Questo è quello che è stato portato per
primo, tenuto conto dell'implicazione anche che c'è stata da parte
del CONI con questa palestra che ormai da anni è chiusa, che ha
comportato anche delle grosse difficoltà nella città di Aosta ad
avere dei locali idonei per numerosi sport. Quindi abbiamo ritenuto
di avviare anzitutto questo, con il duplice obiettivo poi di avere
la disponibilità in tempi brevi di un'area a parcheggio
indispensabile al Comune, e non solo, in quanto è una zona
strategica e decisamente importante per Aosta, che è la zona
dell'Ospedale.
Gli obiettivi che ci impegnamo come Regione a realizzare,
attraverso questo accordo di programma, sono quelli di dare alla
città la disponibilità di una struttura che permetta lo svolgimento
dell'attività di atletica leggera indoor, con la sistemazione in
appositi locali di altre attività sportive, come pugilato, arti
marziali, judo, tennis tavolo, scherma, ginnastica, pesistica,
arrampicata libera, attività per disabili.
Ci sono quindi una serie di attività sportive già elencate, ma
questo comunque non è pregiudizievole per un eventuale cambio di
destinazione, un eventuale utilizzo se nel corso degli anni si
ravvisasse la necessità di procedere in questo senso.
Per quanto riguarda il calcio a cinque, è stata destinata
un'area Zambroni, vicino a Tzambarlet, dietro al Cimitero, dove c'è
l'intenzione da parte del Comune di Aosta di costruire due nuovi
campi di calcio a cinque con la compatibilità per l'esercizio della
palla a mano. É un'area del Comune realizzata in concessione (per
la durata di 15 anni) ad una società sportiva, a quello che ne so;
comunque è per risolvere anche questo problema che non era di poco
conto. Per la pallavolo rimane la palestra di via Binel, per la
quale il Comune ha in previsione l'adeguamento per l'agibilità per
il pubblico.
Credo che con questo accordo abbiamo anzitutto raggiunto un
obiettivo molto importante, che è quello di dare la possibilità a
queste attività sportive di trovare dei locali perché le stesse
possano essere svolte.
Abbiamo raggiunto l'obiettivo di ottenere questo parcheggio in
una zona molto importante per Aosta; da parte del CONI c'è
l'impegno di realizzare gratuitamente un progetto di massima, a cui
seguirà da parte della Regione un progetto esecutivo.
Per quanto riguarda la verifica dell'esecuzione dell'accordo, è
previsto un collegio presieduto dal Presidente della Giunta, a cui
partecipano il Sindaco del Comune di Aosta e il Presidente del
CONI.
Quanto al finanziamento dell'opera, la Regione provvederà
attraverso l'inserimento di questo intervento nella legge n. 45, e
con questo accordo si ritiene già di operare una modifica
all'attuale programma in questo momento in vigore riguardante la
legge n. 45 delle infrastrutture sportive, mantenendosi aperta la
possibilità di attingere a fondi che provengono da altre fonti,
tipo il Credito sportivo, o eventuali abbuoni di interesse o
contributi in conto interesse che l'istituto stesso, o il CONI, o
la Federazione dovessero specificatamente assegnare per la
realizzazione dell'opera.
Si dà atto che alle ore 18,32 assume la Presidenza il
Vicepresidente Viérin Marco.
Presidente Ci sono dichiarazioni di voto? Se non ci sono
dichiarazioni di voto, pongo in votazione la delibera in
oggetto.
Presenti, votanti e favorevoli: 24
Il Consiglio approva all'unanimità
