Classificazione
ISTRUZIONE PUBBLICA
Università



Oggetto del Consiglio n. 690 del 28 luglio 2009 - Resoconto
OGGETTO N. 690/XIII - Interpellanza: "Istituzione di una
laurea specialistica presso la Facoltà di Scienze politiche
dell'Università della Valle d'Aosta".
Interpellanza
Preso atto con soddisfazione che l'Università della Valle
d'Aosta figura al sesto posto di merito tra i 14 Atenei non statali
e al diciannovesimo tra tutte le università italiane, precedendo
illustri istituti come Cà Foscari, ateneo di Venezia, con
indicatori in crescita in particolare relativamente al corpo
docente;
Considerato che uno degli indicatori positivi più importanti
è che oltre il 21 percento degli studenti proviene da fuori Regione
e che questo risultato è da attribuire quasi completamente alla
Facoltà di Psicologia, che da sola rappresenta il 40 percento degli
iscritti dell'Università valdostana e che gode di un costante e
significativo trend di crescita;
Evidenziato che il successo della Facoltà di Psicologia è da
attribuirsi al fatto che è l'unica che offre un ciclo completo di
studi (laurea breve e specialistica), mentre Scienze politiche,
Economia e Lingue offrono solo la laurea breve;
Constatato che di queste ultime facoltà Scienze Politiche è
la più frequentata e presenta un trend di iscrizioni in costante
crescita, mentre Lingue è stazionaria su livelli piuttosto modesti
ed Economia presenta da qualche anno un trend negativo;
i sottoscritti Consiglieri regionali del partito
Democratico
Interpellano
la Giunta regionale per conoscere se intenda:
1) istituire presso la Facoltà di Scienze politiche
dell'Università della Valle d'Aosta una laurea specialistica,
elemento essenziale per lo sviluppo della Facoltà e per richiamare
studenti da altre regioni;
2) operare perché la scelta di questa laurea specialistica si
indirizzi verso una tipologia che ne consenta l'accesso anche a chi
ha conseguito una laurea breve in Economia presso il nostro
Ateneo;
3) sostenere l'Università della Valle d'Aosta al fine di
migliorare i propri standard qualitativi, ed in particolare quelli
attualmente giudicati carenti come la disponibilità economica per
la ricerca scientifica.
F.to: Carmela Fontana - Rigo - Donzel
Président
- La parole à la Conseillère Carmela
Fontana.
Fontana (PD)
- Grazie, Presidente. L'università è una
grande ricchezza per la nostra comunità, perché è un motore
straordinario di cultura, di conoscenze, di ricerca, che porta
benefici non solo agli studenti che la frequentano, ma anche a
tutta la società.
In Valle l'ateneo costituito da pochi anni è ancora in fase di
costruzione e di consolidamento, quindi gli effetti positivi della
sua presenza non sono ancora ben percepiti dalla popolazione.
Invece le statistiche nazionali cominciano a dare all'Università
della Valle d'Aosta una credibilità e un valore tale di
posizionarla molto bene fra gli atenei italiani. È di questi giorni
la classifica dei buoni e dei cattivi in termini di efficienza e di
efficacia della propria attività fra le università statali, che ha
visto Trento incassare un significativo aumento dei finanziamenti
grazie agli ottimi risultati. Pochi giorni prima è uscita la
classifica delle università non statali, e con piacevole sorpresa
abbiamo preso atto che il nostro ateneo è al 6° posto su 14,
battendo le università rinomate come quelle di Cà Foscari a
Venezia. Gli elementi di valutazione erano molto alti, ma fra i più
rilevanti vi era quello dell'attrattività per studenti di altre
regioni; la nostra università, grazie ad un 21 percento di studenti
di fuori Valle, dimostra una notevole qualità.
Se analizziamo più a fondo il dato, scopriamo che molto è merito
della Facoltà di Psicologia che da sola rappresenta il 40 percento
degli iscritti, circa 450 con un
trend
di iscrizioni in
crescita costante. Il successo di questa facoltà sta evidentemente
nella capacità del corpo docente e nella qualità
dell'organizzazione, ma un elemento determinante è quello che è
l'unica facoltà valdostana con un corso completo di studi, laurea
triennale più laurea specialistica: ciò consente agli studenti e
alle studentesse valdostane o meno di poter contare su un percorso
di studi lineari. Non è così, invece, per la Facoltà di Scienze
politiche, che ha un buon
trend
di crescita, ma che non ha
raggiunto un significativo numero di iscritti, men che meno lo è
per Lingue, stazionaria su livelli modesti, e per Economia, che
presenta da alcuni anni una preoccupante riduzione degli iscritti.
Tre facoltà con qualche difficoltà, caratterizzate dal fatto che
offrono solo la laurea breve e non la specialistica che - ricordo -
corrisponde alla laurea normale del vecchio ordinamento: quella,
insomma, che ti rende dottore a tutti gli effetti.
Questa osservazione ci ha portato a richiedere alla Giunta
regionale l'attivazione presso la Facoltà di Scienze politiche di
una laurea specialistica che ne completi il piano di studi,
possibilmente di tipologia tale da consentire, anche a chi ha
conseguito la laurea breve in Economia, di potervi accedere. In tal
modo si offrirebbe un piano di studi completo per tutte le facoltà.
Sarebbe una rilevante conquista che porterebbe grandi benefici non
solo all'Università della Valle d'Aosta, ma a tutta la nostra
Regione. Al di là degli aspetti culturali e scientifici infatti,
teniamo conto che ogni studente di fuori Valle che venga a studiare
all'ateneo di via Cappuccini ad Aosta per cinque anni spende
qualche decina di migliaia di euro per l'alloggio, l'alimentazione
e tutte le altre necessità della vita quotidiana e tutto ciò si
traduce in reddito per la nostra comunità.
La ricerca che la classifica della nostra università nella prima
metà delle università non statali, ha evidenziato però anche una
debolezza nel nostro ateneo ed è lo scarso finanziamento
indirizzato alla ricerca scientifica. Chiediamo pertanto alla
Giunta di fare uno sforzo e di provvedere, già dal prossimo
bilancio, maggiori fondi per consentire a professori e studenti di
poter svolgere quell'attività scientifica che non solo è il vero
fine dell'università, ma è anche fonte di importanti ricadute su
tutto il tessuto economico e sociale della nostra Regione.
Investire nello studio è il miglior modo di spendere dei soldi
pubblici, perché si investe sui nostri giovani e quindi sul futuro
di tutti noi. Grazie.
Président
- La parole au Président de la Région,
Rollandin.
Rollandin (UV)
- Grazie, Presidente. Ringrazio la collega
per aver voluto sottolineare le valutazioni fatte in termini
comparativi con le altre università, che sicuramente hanno dato
atto di una certa presenza importante della nostra università
nell'ambito nazionale. È nel contempo giusto sottolineare che molto
di questo merito è legato ad una parte della facoltà che ha
sviluppato in questo ultimo periodo sicuramente una presenza molto
significativa; però, nell'insieme, crediamo che sia un buon passo
avanti.
Venendo alle domande più specifiche, diciamo che l'ottima
percentuale di iscritti provenienti da fuori Regione è data dalla
sommatoria delle percentuali delle varie facoltà, in cui non solo
Psicologia raccoglie numeri così alti, ma anche Lingue con oltre 50
percento di non valdostani, quindi come percentuale è molto alta.
Si sta inoltre assistendo alla lenta crescita anche per le altre
facoltà, anche per Economia c'è una certa inversione. Non è del
tutto evidente, anche se ha il suo indubbio peso, che la presenza
della laurea magistrale in Psicologia sia il motivo principale di
una così alta percentuale di iscritti da fuori Valle nel corso
triennale, visto che solo un numero esiguo di nostri laureati si
iscrive poi effettivamente alla laurea magistrale rispetto alla
triennale. Esaminando gli iscritti del corso di laurea triennale si
osserva la presenza di un'alta percentuale di seconde lauree e di
studenti lavoratori che concludono per lo più il loro percorso con
la semplice laurea: questo giusto per fare chiarezza su questa
osservazione, corretta, ma da ricalibrare nei numeri.
La previsione di istituzione di laurea magistrale è stata
inserita nel piano triennale di sviluppo 2009-2011 dell'ateneo
valdostano; tuttavia il Consiglio ha ritenuto opportuno, come già
adottato in passato per l'attivazione di qualunque altro corso di
studio, fornire alcune indicazioni in merito alla loro attivazione,
avente carattere di responsabilità e di trasparenza, fra cui vi
sono tutte le informazioni preventive volte a verificare fra
l'altro l'effettiva necessità e attrattiva della laurea magistrale
proposta e la spendibilità sul mercato del lavoro. Questo credo sia
un altro punto molto importante per capire, terminato il corso di
studi, dove si trova uno sbocco lavorativo e questa è una delle
perplessità nell'ambito della laurea breve di Psicologia, perché i
numeri molto alti portano a dire quale sarà il futuro di queste
persone che hanno ottenuto un riconoscimento anche con sforzi
notevoli, ma da un punto di vista della possibilità - soprattutto,
dobbiamo dirlo - nella parte pubblica di assorbire questo personale
c'è una criticità evidente, perché i numeri sono molto elevati,
centinaia di iscritti.
Il Consiglio di università ha quindi deliberato che il progetto
di istituzione e attivazione di eventuali lauree magistrali dovrà
contenere anche le previsioni in ordine agli indicatori
quali-quantitativi previsti dall'ultimo decreto ministeriale 506,
recante individuazione di parametri e criteri per il monitoraggio e
la valutazione dei risultati dell'attuazione di programmi
dell'università, nonché ai filoni di ricerca già presenti in
ateneo, ai quali si intende fare riferimento, come l'indicazione
del Ministero dell'università e della ricerca, e del Comitato
nazionale per la valutazione del sistema universitario. Ogni
proposta dovrà inoltre essere correlata da apposita relazione del
direttore amministrativo in ordine alle disponibilità finanziarie e
dei principali fattori produttivi necessari, quali: spazi,
dotazione personale docente, amministrativo, costi totali a regime.
In ogni caso, nel corso del 2009 saranno approvati dal Consiglio di
università i nuovi obiettivi strategici di sviluppo dell'ateneo per
il triennio 2010-2012 e sarà il Consiglio stesso a valutare,
compatibilmente con le risorse a disposizione, tenuto conto di
quelle valutazioni che sono state appena ricordate, se procedere
con lo sviluppo del segmento magistrale individuando le
priorità.
Per quanto riguarda il punto 3 dell'interpellanza, si segnala
che il sostegno che il Consiglio di università dà alla ricerca è
oggi molto notevole, certamente fra i più alti in assoluto
nell'ambito degli atenei italiani per ricercatore singolo, cioè
proprio per le disponibilità date ad ogni singolo ricercatore. A
differenza di quanto è avvenuto in molte università italiane
statali e non, il Consiglio di università non ha disposto alcuna
riduzione di trasferimenti per la ricerca, ma anzi ha richiesto al
Senato di stabilire criteri seri e trasparenti di valutazione della
qualità della ricerca per le singole facoltà, in modo da evitare
un'attribuzione dei fondi uguale per tutti e incentivando così i
ricercatori più bravi e attivi e stimolando quelli meno produttivi,
cioè tenendo conto del merito in poche parole. Il Senato ha già da
tempo approvato tali criteri proposti dalle singole facoltà ed è in
attesa di verificare in modo approfondito la loro effettiva
validità. I dati che sono stati forniti da
Il Sole 24ore
considerano con molta probabilità non quanto viene effettivamente
trasferito ai singoli ricercatori da parte degli atenei, ma quanto
viene speso su questi fondi da parte dei ricercatori stessi.
I ricercatori dell'università valdostana, proprio per l'elevato
ammontare dei fondi per la ricerca, possono programmare le proprie
attività scientifiche su un periodo triennale; a fronte della
presentazione di specifici progetti i fondi a disposizione
risultano al momento più che adeguati. Il discorso del triennale è
molto importante per la programmazione, perché non è detto, proprio
per il tipo di ricerca, che facendo una programmazione annuale si
riesca a calibrare in modo adeguato i fondi; invece nel triennale
uno può organizzarsi e utilizzare magari più il secondo anno che il
primo, e così via.
Quello che voglio aggiungere quindi è che l'osservazione è
recepita e corretta, l'avevamo già proposta nel piano; si tratta
adesso di verificare come rendere compatibile questa possibilità
non solo con le effettive disponibilità finanziarie, ma con gli
sbocchi che possono dare questi corsi magistrali, tenuto conto che
non è direttamente proporzionale il fatto di avere la laurea
magistrale con quella che è poi la disponibilità degli stessi a
continuare per finire ed avere i 5 anni.
Sicuramente vorrei sottolineare che le osservazioni che sono
state fatte sulle valutazioni della presenza degli studenti... fra
l'altro cerchiamo di fare di tutto perché ci sia sempre più
un'internazionalizzazione dell'università, con presenze anche di
studenti che stanno arrivando anche dalla vicina Francia e da altri
paesi, in modo che sempre più ci sia questo effetto
"college"
. Naturalmente la cosa sarà migliore quando ci sarà
la Testafochi, quando ci sarà il
campus
, quando ci sarà la
possibilità di avere una sistemazione logistica anche per i
ragazzi. Stiamo attualmente cercando con l'università di trovare
una collocazione più adeguata per i ragazzi che vengono ad Aosta,
in modo che non siano obbligati a cercare ognuno una sistemazione,
ma di trovare un riferimento alloggiativo che permetta di
facilitare questa presenza in Valle, proprio per aiutare gli
studenti provenienti da fuori Valle. Pensiamo di arrivare a questo
obiettivo per l'anno prossimo, in via sperimentale, in modo da
vedere come collocare questi studenti in modo più agevole.
Sul resto credo che non si possa che condividere il fatto che,
pur essendo passati alcuni anni, l'Università della Valle d'Aosta è
ancora un'università giovane nella sua esperienza, sta facendo -
proprio per sensibilizzare i ragazzi che escono dalle scuole
secondarie alle possibilità date dalla nostra università - degli
incontri alla fine del periodo scolastico, come è stato fatto anche
quest'anno con successo, dando dimostrazione e la possibilità di
verificare quali sono gli strumenti dati dal computer, dalla
biblioteca, dalla facilità con cui possono accedere a strumenti
informatici e strutturali che altre facoltà non hanno. Si sta
quindi facendo di tutto perché gli studenti possano continuare il
ciclo di studi e arrivare ad una preparazione sempre più adeguata
per inserirsi in modo vitale nel mondo del lavoro: questa è la
preoccupazione principale, perché se la formazione è basilare, è
rilevante anche capire quale sarà la possibile collocazione, che
può essere prioritariamente in Valle, ma non solo, perché se è
gente preparata, può trovare collocazione anche da altre parti.
Riteniamo che come università ci sia un'attenzione sostanziale
alla ricerca; non dimentichiamo che anche a livello nazionale,
ancora quest'anno, sono ulteriormente diminuiti i fondi, che già
erano esigui, quelli dati alla nostra università: c'è ancora stata
una riduzione del 20 percento rispetto a quella già esigua, neppure
un milione di euro rispetto ai 7,5 che mette l'Amministrazione
regionale, quindi teniamo conto anche dello sforzo che a livello
finanziario viene fatto per sostenere l'università. Grazie.
Président
- La parole à la Conseillère Carmela
Fontana.
Fontana (PD)
- Ringrazio il Presidente. Il nostro
auspicio è quello che si faccia una maggiore attenzione e uno
sforzo maggiore se si può investire, anche perché questo è un
orgoglio, quando le classifiche ci danno questi risultati, il
nostro auspicio è che in futuro la nostra università arrivi ai
primi posti come negli altri servizi, dove noi lavoriamo tanto
proprio per i nostri ragazzi. Grazie, comunque.
