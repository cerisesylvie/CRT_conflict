Classificazione
ASSETTO DEL TERRITORIO
Urbanistica e pianificazione territoriale
EDILIZIA
ENTI LOCALI
Comuni



Oggetto del Consiglio n. 1420 del 20 ottobre 2010 - Resoconto
OGGETTO N. 1420/XIII - Interpellanza: "Risultati
dell'applicazione della legge regionale 24/2009 in materia di
semplificazione delle procedure urbanistiche e di riqualificazione
del patrimonio edilizio".
Interpellanza
La Legge regionale 4 agosto 2009, n. 24 (Misure per la
semplificazione delle procedure urbanistiche e la riqualificazione
del patrimonio edilizio in Valle d'Aosta), ha previsto consistenti
possibilità edificatorie aggiuntive rispetto a quanto consentito
dai vigenti piani regolatori comunali.
La legge in questione traeva origine da un impegno
sottoscritto nel marzo 2009, in sede di Conferenza unificata
Stato-Regione-Enti locali, che demandava alle Regioni l'intervento
in materia urbanistica con espresse "finalità di miglioramento
della qualità architettonica, dell'efficienza energetica ed
utilizzo di fonti energetiche rinnovabili e secondo criteri di
sostenibilità ambientale, e l'introduzione di forme semplificate e
celeri per l'attuazione degli interventi edilizi, in coerenza con i
principi della legislazione urbanistica ed edilizia e della
pianificazione comunale".
In Valle d'Aosta, peraltro, caso unico in Italia, la
normativa straordinaria in questione non ha avuto il carattere di
norma straordinaria ad efficacia limitata nel tempo, come avviene
invece per il resto del territorio nazionale, bensì una valenza
permanente, ed ha concesso aumenti volumetrici maggiori che nel
resto del Paese.
I sottoscritti Consiglieri regionali del Gruppo ALPE
Interpellano
la Giunta regionale per sapere:
1) quanti procedimenti siano stati avviati nei comuni
valdostani ai sensi della citata legge per l'ampliamento o la
realizzazione di unità immobiliari mediante l'esecuzione di nuovi
volumi e superfici in deroga agli strumenti urbanistici generali e
ai regolamenti edilizi, in base all'art. 2 della normativa in
questione;
2) quanti interventi per la riqualificazione ambientale ed
urbanistica degli edifici siano stati avviati negli stessi comuni
in deroga agli strumenti urbanistici generali e ai regolamenti
edilizi, con l'utilizzo di criteri e tecniche di edilizia
sostenibile, fonti di energia alternative e rinnovabili o misure di
risparmio delle risorse energetiche o idriche, con integrale
demolizione e ricostruzione di edifici preesistenti, ai sensi
dell'art. 3 della stessa legge;
3) quanti interventi siano stati avviati per la
riqualificazione ambientale ed urbanistica del territorio
nell'ambito di programmi integrati, intese e concertazioni promossi
dalla Regione o dai Comuni, con aumento consentito fino al 45 per
cento del volume esistente, secondo quanto previsto dall'art. 4
della legge in questione;
4) se la Giunta ritenga rispondente agli obiettivi prefissati
i risultati prodotti dalla normativa in questione.
F.to: Louvin - Giuseppe Cerise
Président
- Avant de donner la parole, je vous invite,
collègues, à parler avec un ton un peu plus bas, merci.
La parole au Conseiller Louvin.
Louvin (ALPE)
- Grazie Presidente.
Nell'estate del 2009 l'ultima seduta del Consiglio regionale nel
mese di luglio fu una seduta molto intensa, nella quale varammo una
legge molto discussa e anche combattuta relativamente al cosiddetto
"piano casa", una legge che andava in scia all'iniziativa del
"Governo Berlusconi" di dare uno snellimento all'attività edilizia
su tutto il territorio nazionale, consentendo delle crescite
volumetriche di edifici esistenti e anche sostanziali incentivi
volumetrici per varie tipologie di attività. Quest'onda fu seguita,
accompagnata e direi superata quasi dallo slancio della Regione,
che adottò la legge n. 24/2009, notoriamente la legge più generosa
di tutto il panorama nazionale in materia di leggi di cosiddetta
"semplificazione e riqualificazione del patrimonio edilizio", non
da ultimo per il fatto che, unici in Italia, abbiamo fatto saltare
anche i limiti temporali di quella che doveva essere
nell'intenzione del Governo nazionale una boccata di ossigeno per
un settore in crisi. Abbiamo ripercorso queste vicende, rileggendo
questo dossier di impegno del 2009, che era stato preso in
Conferenza Stato-Regioni e rivisitato il contenuto di tale
provvedimento, chiediamo al Governo regionale di rendere conto del
primo anno di vigenza di questa legge, siamo a 15 mesi dalla sua
adozione, ma naturalmente ci sono anche dei tempi tecnici minimi da
scontare e sicuramente la complessità delle procedure, l'adozione
delle linee guida e quant'altro ha avuto un certo effetto ma,
nonostante questo, i tempi sono maturi credo per andare ad un primo
esame e, al di là di questa piccola interpellanza e delle risposte
che lei ci potrà dare, vorremmo cominciare a mettere sul tavolo i
primi risultati: cosa è stato fatto, quanti si sono attivati, con
quali risultati. Mi sono permesso di suddividere tipologicamente
l'interpellanza in modo da capire bene che effetto ci sia stato per
l'ampliamento e la realizzazione di un'unità immobiliare;
ricorderete tutti che si temeva l'effetto di queste protuberanze,
di queste situazioni sgraziate, di queste complessità anche nelle
situazioni condominiali. C'è stata sicuramente una fiammata di
interesse intorno alle possibilità di sistemazione, ci interessa
sapere quanti procedimenti abbiano avuto effettivamente luogo da
allora, quanti sono stati messi in cantiere.
Chiediamo invece separatamente quale impatto abbia avuto la
normativa, se posso permettermi, più qualificata, quella che invece
avrebbe dovuto avere un effetto di miglioramento dell'efficienza
energetica dei fabbricati, per i quali la Regione molto
generosamente riconosce un 35 percento di aumento volumetrico,
quindi non una sciocchezza, ma un terzo in più del fabbricato come
realizzabilità qualora si vada ad abbracciare una filosofia di
risparmio energetico, di ricorso alle energie alternative
rinnovabili o comunque di misure di risparmio. Da ultimo c'era
anche una parte di questa legge, l'articolo 4, che riguardava
invece i programmi integrati, intese e concertazioni che avrebbero
addirittura consentito un premio supplementare, arrivando fino al
45 percento dell'aumento volumetrico. Dove siamo, Assessore
Zublena? Questo è il quesito che le poniamo e naturalmente
accompagnato, al di là del dato numerico, da una valutazione sua e
della Giunta regionale sul raggiungimento o meno degli obiettivi
che ci siamo, anzi che vi siete... perché noi avevamo dissentito
dall'impostazione della legge per com'era data... non alla
filosofia di un intervento riqualificativo e anche premiale
rispetto alle problematiche energetiche, ma rispetto ad alcune
previsioni eccessivamente generose di questa normativa. Grazie.
Président
- La parole à l'Assesseur au territoire et à
l'environnement, Manuela Zublena.
Zublena (UV)
- Grazie Presidente.
Ringrazio gli interpellanti per l'opportunità offerta di fare il
punto della situazione sugli effetti della legge casa a più o meno
di un anno dalla sua applicazione concreta. Il monitoraggio della
situazione è attuato attraverso il sistema informativo di controllo
e di registrazione dei dati, introdotto in modo abbastanza
originale dalla legge, che è stato fra l'altro tempestivamente
avviato. La situazione che emerge a partire da febbraio fino più o
meno a metà ottobre registra un totale di 188 pratiche avviate per
gli interventi. Da qui emerge che i Comuni interessati da questi
interventi sono pochi, 28, quindi in 46 comuni non risultano ancora
essere stati avviati interventi in applicazione della legge sulla
casa. I comuni che registrano un maggior numero di interventi sono
quelli più popolosi: Aosta con 57 interventi, Sarre 24, Courmayeur
22, Châtillon 11 e Saint-Christophe 9, seguono gli altri con alcuni
interventi per ogni comune. Entrando nel dettaglio per tipologia,
ai sensi dell'articolo 2 della legge, relativo agli aumenti
volumetrici fino al 20 percento, sono stati avviati 179 interventi,
di questi però 23 interventi riguardano in parte la realizzazione
di nuove unità immobiliari - e sono 14 -, in parte - 9 - riguardano
fabbricati con un volume esistente maggiore ai 2.000 metri cubi,
quindi questi 23 sono completi di valutazione di sostenibilità
ambientale e vanno nella direzione di attuare anche un
miglioramento delle prestazioni dell'edificio.
Preciso che l'articolo 2 era abbastanza articolato, il 20
percento di aumento non era ammissibile per tutti gli interventi
senza valutazione delle prestazioni di sostenibilità ambientale,
perché, laddove il 20 percento di aumento riguardasse sia la
creazione di nuove unità abitative, sia l'ampliamento su un
fabbricato con volume superiore a 2.000 metri cubi è obbligatoria
la redazione della scheda sulla sostenibilità ambientale, perché
anche sul 20 percento si sono voluti tenere fermi alcuni principi,
obiettivo della legge, fermo restando che oggi chi interviene pur
con piccoli aggiustamenti, comunque adotta tecniche costruttive che
rispondono ai requisiti dell'oggi e non sono più confrontabili con
quelle di parecchi anni fa.
Sull'articolo 3, quindi sul 35 percento di aumento volumetrico,
sono stati avviati 9 interventi di demolizione integrale e
ricostruzione. Naturalmente questo tipo di interventi risponde a
tutti i requisiti di sostenibilità ambientale.
Per quanto riguarda gli interventi ai sensi dell'articolo 4,
riguardante programmi integrati, intese, concertazioni promosse da
Regione o Comune con un aumento del 45 percento, invece non ci sono
ancora stati interventi. Nell'insieme, dalle prime valutazioni che
abbiamo fatto, emerge che la percentuale media complessiva di
questi 188 interventi raggiunge circa il 20 percento del volume
esistente, questo significa che non è stato utilizzato tutto il
premio volumetrico consentito dalla normativa. Questi dati vanno
ulteriormente dettagliati e sarà particolarmente interessante
studiarli, anche per poter successivamente fare dei correttivi e
degli adeguamenti alla legge casa.
Sulla base di questi primi dati esprimo un parere piuttosto
soddisfacente rispetto agli effetti della legge, credo che il
numero ad oggi sia abbastanza interessante e l'auspicio è che possa
avere un'efficacia e un'applicazione ancora maggiore nei nostri
comuni, soprattutto laddove gli interventi permettono una
riqualificazione degli edifici molto sostenuta sia in termini di
sostenibilità ambientale, ma anche di qualità architettonica per un
più armonioso inserimento nel paesaggio di alcuni edifici. Dovrà
seguire - attraverso il monitoraggio che stiamo facendo - una
valutazione attenta di questi dati, magari fin dal prossimo anno,
per poter prevedere ulteriori aggiustamenti della legge casa, per
meglio rispondere alle esigenze e renderla ancora più applicabile.
Ricordo che l'impronta data a questa legge dal nostro Governo è
stata quella di puntare fortemente agli obiettivi di sostenibilità
ambientale e come effetto conseguente quello di dare una risposta e
un impulso anche all'economia nel settore edilizio.
Président
- La parole au Conseiller Louvin.
Louvin (ALPE)
- Grazie. Partirei proprio da questo suo
ultimo riferimento, Assessore, all'impulso economico per dire che
questa legge è stata fallimentare. Lo scopo che si era prefisso...
torniamo un attimo alla situazione del luglio 2009 e alla virulenza
della crisi economica, questa legge era stata venduta sul piano
nazionale prima e con enfasi anche sul piano regionale come la
legge che avrebbe fatto finalmente muovere il settore delle
costruzioni; su questo penso che l'Assessore possa convenire:
l'obiettivo era quello di far ripartire la macchina economica. Se
la macchina economica riparte in questa misura e ad un anno e
qualche mese dall'adozione di tale norma i risultati sono quelli
che lei ci ha indicato, noi abbiamo l'idea che questa legge sia
stata utilizzata per risolvere alcune piccole questioni di
interesse privato naturalmente, di sistemazione edificatoria, ma
qualche volta anche in funzione di ridefinizione di situazioni
pregresse. Sappiamo che c'è anche la possibilità che questo sia
utilizzato sotto forma di condono mascherato, è stato segnalato da
più parti tale fenomeno di utilizzo improprio della legge, ma non
di questo le voglio far portare la croce. Al Governo regionale
invece faccio portare la croce di aver promesso un rilancio del
settore economico attraverso questa legge, facendo un'operazione
altamente contraddittoria, che è stata quella di indicare che la
legge avrebbe avuto un'applicazione a tempo indeterminato. Proprio
il fatto di non aver accolto quel principio, che tutti gli altri
hanno accolto, di una temporaneità e di una restrizione delle
condizioni ha fatto sì che vi fosse questa tranquillità, per cui le
famiglie e le imprese non si sono lanciate ad intervenire, non
hanno agito per investire nel momento della crisi, ma si sono
dette:
"bene, adesso si potrà fare, la Giunta regionale ha detto
che potremo farlo anche più avanti, lo faremo in tempi
migliori"
. Questo è quello che è successo, questo è quello che
le imprese hanno potuto certificare ed è un peccato, perché, se lo
scopo doveva essere quello di un rilancio economico, questo scopo è
stato clamorosamente fallito. I numeri che lei ci ha dato, al di là
della condivisione che abbiamo per il fatto che si debba avere
attenzione all'aspetto ambientale - e gli auspici che lei ha
formulato sono tutti condivisi -, non è condiviso, né condivisibile
il fatto che sia soddisfacente il risultato di questa legge, perché
essa ha fatto
harakiri
di quegli scopi che si era prefisso
l'accordo Stato-Regioni e questo lo dobbiamo registrare con molto
rammarico, indicando un'analisi e una valutazione molto diversa da
quella che ha dato la Giunta: nessun intervento di riqualificazione
ambientale urbanistica. Possibile che in un anno né la Regione, né
nessuno dei Comuni sia stato in grado di individuare e di suggerire
che vi fossero interventi di riqualificazione, o magari anche
adottare per propri immobili interventi di riqualificazione
ambientale ed urbanistica, con programmi integrati, intese e
concertazioni? Nessuno. Zero. Se questa è l'efficacia di leggi che
hanno avuto una forte demagogia di leggi anticrisi, non possiamo
che riconoscere il risultato pesantemente negativo. Ce ne dispiace,
perché ci auguravamo, al di là della diversità di apprezzamento,
che si sarebbero raggiunti altri scopi economici.
Il secondo aspetto... siccome lei ha avuto la gentilezza di
declinare anche i Comuni principalmente interessati, su questo
faremo una valutazione più attenta con i dati a disposizione, ma
faccio un'osservazione: è normale che il Comune di Aosta abbia la
palma d'oro, ma che comuni ad alta densità turistica come
Courmayeur siano immediatamente a ridosso può avere una chiave di
lettura diversa.
Ringrazio il Presidente per avermi accordato qualche secondo in
più.
