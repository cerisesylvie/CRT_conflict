Classificazione
DEMANIO E PATRIMONIO REGIONALE


Resoconto integrale del dibattito dell'aula
Oggetto del Consiglio n. 671 del 9 giugno 1999 - Resoconto
SÉANCE DU 9 JUIN 1999 (MATIN)
OGGETTO N. 671/XI Presunti ritardi nell'applicazione della legge
regionale concernente il regime del canone di locazione dei beni
immobili di proprietà regionale utilizzati da imprese industriali e
da cooperative di produzione e lavoro. (Interrogazione)
Interrogazione Preso atto del contenuto della legge regionale n.
1 del 14.1.1998 (Regime del canone di locazione dei beni immobili
di proprietà regionale utilizzati da imprese industriali e da
cooperative di produzione e lavoro);
Appreso che la Giunta regionale non avrebbe dato ancora
attuazione alle previsioni di legge;
Ritenuto opportuno ottenere chiarimenti su ritardi non privi di
conseguenze negative per le imprese e le cooperative
interessate;
i sottoscritti Consiglieri regionali
Interrogano
l'Assessore competente per sapere:
1) quali sono le cause dei lamentati ritardi nell'applicazione
della normativa citata;
2) se si intende rimediare con sollecitudine provvedendo ad
attuare le norme di legge.
F.to: Curtaz - Squarzino Secondina
Président La parole à l'Assesseur à l'industrie, à l'artisanat
et à l'énergie, Ferraris.
Ferraris (GV-DS-PSE) Per quanto riguarda il primo quesito, le
cause dei ritardi, va ricordato come la legge in questione
all'articolo 4 preveda l'adeguamento dei canoni di locazione o
delle indennità da corrispondere all'Amministrazione regionale da
parte d'imprese industriali e di cooperative di produzione e lavoro
per la cessione d'immobili di proprietà regionale entro sei mesi -
questo è il termine - dall'entrata in vigore della stessa legge. La
legge era entrata in vigore a gennaio 1998.
Nonostante l'istruttoria delle pratiche sia stata da tempo
avviata, non è stato possibile a tutt'oggi pervenire al previsto
adeguamento fondamentalmente a causa del manifestarsi di due ordini
di problemi attinenti all'organizzazione da una parte e alle
intrinseche difficoltà dall'altra di applicazione del dettato
normativo la cui attuazione si è rivelata più complessa di quanto
non appaia ad una valutazione sommaria.
Quanto al primo aspetto occorre tenere presente che la struttura
del Dipartimento legislativo e legale competente in ordine alla
redazione dei contratti ha conosciuto nel periodo considerato e in
quello immediatamente precedente vicende che hanno rallentato il
disbrigo ottimale delle pratiche e in particolare di quelle
relative alle locazioni industriali.
Bisogna infatti tenere conto che ci siamo trovati l'anno scorso
all'avvio della nuova legislatura con le conseguenti questioni
legate alla messa in fase dei mutamenti organizzativi connessi; che
dal mese di agosto 1998, a seguito del pensionamento del precedente
coordinatore, che aveva una conoscenza approfondita del settore e
della complessità di ciascuna pratica relativa alle locazioni ad
imprese industriali, pensionamento intervenuto a fine giugno dello
scorso anno, il Dipartimento è retto da un dirigente, quindi da un
nuovo coordinatore che non aveva in precedenza alcuna conoscenza
specifica della situazione esistente.
Inoltre, l'assestamento organizzativo del Servizio attività
contrattuali e patrimoniali ha influenzato il funzionamento degli
uffici. La situazione descritta ha forzatamente inciso sulla
produttività della struttura e soltanto ora il personale ha
acquisito le competenze specifiche e l'esperienza sufficiente per
portare a compimento in modo proficuo il processo di adeguamento
dei contratti.
Sempre in relazione all'assetto organizzativo, ma in una
dimensione di macrostruttura, bisogna poi considerare che la
definizione dei procedimenti implica il coinvolgimento di una
pluralità di unità operative fra loro indipendenti rispetto alle
quali il Servizio attività contrattuali e patrimoniali funge da
collettore in presenza di meccanismi di coordinamento molto
complessi e laboriosi.
Per quanto attiene poi alle difficoltà connesse all'applicazione
del testo normativo in sé considerato, si osserva che l'attuazione
della norma presuppone il compimento di numerose attività che
riguardano in particolare: l'individuazione concreta dell'ambito di
applicazione soggettivo, l'applicazione della normativa alle
imprese che hanno in corso un contenzioso con l'Amministrazione, la
quantificazione dei debiti e dei crediti dell'Amministrazione, la
definizione delle modalità di pagamento dei canoni e/o delle
indennità e della loro rateizzazione, la possibilità di compensare
debiti e crediti, l'applicazione degli interessi, la definizione
dei contenuti e delle garanzie a tutela dei crediti.
L'espletamento di tale attività richiede nel complesso uno
sforzo rilevante; alcune di esse implicano infatti una conoscenza
approfondita delle singole pratiche fortemente disomogenee fra
loro, altre invece conseguono a uno studio d'istituti giuridici di
non facile comprensione.
Come si intende ovviare a questo stato di cose? Nonostante le
difficoltà esposte, che hanno ostacolato la celere definizione
delle diverse istruttorie, molte delle attività descritte sono già
state effettuate; più precisamente si è provveduto ad individuare i
criteri generali di applicazione della legge, individuare i
beneficiari, determinare i canoni di locazione per ciascun
immobile, classificare gli aventi diritto in gruppi omogenei,
predisporre per ogni bene una scheda contenente i dati
fondamentali, infine determinare la situazione dei pagamenti
effettuati. Dall'analisi emerge riassuntivamente che una parte
rilevante del lavoro istruttorio è stata compiuta, devono ancora
essere oggetto di approfondimento alcuni aspetti finanziari e
giuridici il cui esame è già stato avviato, al termine del quale
potrà addivenirsi all'adeguamento dei contratti e quindi dei
canoni.
Si stima infine che i tempi necessari per attuare compiutamente
il dettato normativo, ipotizzando una normale attività degli uffici
e un'attenzione prioritaria al settore e considerando alcuni
problemi interpretativi, siano nell'ordine del semestre. In
sostanza il processo potrà ritenersi concluso entro la fine
dell'anno corrente.
Président La parole au Conseiller Curtaz.
Curtaz (PVA-cU) La risposta dell'Assessore è stata dal punto di
vista formale direi corretta ed ineccepibile, quindi sotto il
profilo formale del rapporto istituzionale sottostante
all'interrogazione non ho nessun rilievo da fare.
Credo di poter essere assai meno soddisfatto del merito, del
contenuto della risposta perché la legge, come ricordava
l'Assessore, prevedeva delle modalità di attuazione da realizzare
entro sei mesi dall'entrata in vigore. Siamo ormai a un anno e
mezzo e apprendiamo che per dei problemi di carattere organizzativo
e per intrinseche difficoltà di applicazione della legge siamo
ancora in una fase di avvio di quest'applicazione della legge.
Anche se l'Assessore è stato bravo a condire queste difficoltà
con una serie di dati che facevano anche un po' impressione a
leggerli uno dietro l'altro con gli adempimenti, ma forse se
l'Assessore avesse aggiunto a questi dati il numero delle imprese
potenzialmente interessate che credo, non conoscendo il dato, siano
dell'ordine al massimo di qualche decina, scopriremmo che questo
grosso lavoro tanto grande non è e che avremmo dovuto avere delle
applicazioni concrete già da tempo.
Prendo atto comunque che della cosa ci si sta occupando e che ci
vorranno ancora alcuni mesi per applicare definitivamente la
normativa. In fin dei conti lo scopo dell'interrogazione era quello
di sollecitare l'assessorato e quindi sotto questo profilo mi posso
ritenere moderatamente soddisfatto.
