Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1036 del 14 febbraio 1990 - Resoconto
OGGETTO N. 1036/IX - REVISIONE, PER L'ANNO 1990, DELL'ASSEGNO
MENSILE DA EROGARE A FAMIGLIE E STRUTTURE ASSISTENZIALI AFFIDATARIE
DI MINORI IN PARTICOLARI SITUAZIONI DI CARENZA
SOCIO-FAMILIARE.
PRESIDENTE:
Do lettura della proposta di deliberazione
iscritta al punto 29 dell'ordine del giorno,
IL CONSIGLIO
- visto l'articolo 11 della legge regionale 1° giugno 1984, n.
17;
DELIBERA
di approvare l'aumento del sussidio da erogare a famiglie ed a
strutture assistenziali affidatarie di minori in situazione di
carenza socio-familiare da £. 500.000 mensili a £. 550.000 mensili,
con decorrenza 1° gennaio 1990, dando atto che all'approvazione
della spesa provvederà la Giunta regionale con propri successivi
provvedimenti
PRESIDENTE:
Ha chiesto la parola l'Assessore alla Sanità
ed Assistenza Sociale, Lanièce; ne ha facoltà.
LANIECE (DC):
Dal 1985, tutti gli anni viene proposto al
Consiglio l'aggiornamento della cifra assegnata alle famiglie
affidatarie di minori. Quest'anno si propone di aumentare tale
sussidio da £. 500.000 a £. 550.000 mensili. Occorre tener conto in
proposito che, escludendo la Regione Liguria che dà 600.000 lire di
contributo alle famiglie affidatarie di minori con portatori di
handicap, siamo la regione che dà il contributo più elevato.
Tuttavia, poiché, qualora il minore ne avesse bisogno, provvediamo
altresì a coprire tutte le spese per le prestazioni sanitarie
integrative non erogate dall'USL, si può dedurre che al momento la
Valle d'Aosta è la regione che assegna il maggior contributo alle
famiglie affidatarie di minori con handicap.
Per queste ragioni la Giunta propone al Consiglio di accogliere
la richiesta di aumento di tale contributo.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (PCI):
Io non conoscevo l'entità dell'intervento
della Regione Liguria, ma credo che si debba fare il possibile per
andare incontro alle esigenze delle famiglie che assolvono
generosamente al compito di farsi carico in affidamento di minori
in difficoltà.
Siamo favorevoli a questo aumento, ma pensiamo che, se la Giunta
riuscirà a studiare ulteriori forme che favoriscano l'affidamento
dei minori, farà sicuramente cosa utile alla collettività, anche
perché questo genere di intervento, che è molto importante e degno
del massimo rispetto e del massimo plauso, probabilmente è ancora
poco conosciuto e poco valorizzato in questa Regione.
PRESIDENTE:
Se nessuno chiede la parola, pongo in
votazione la proposta di deliberazione in oggetto.
ESITO DELLA VOTAZIONE
Presenti, votanti e favorevoli: 22
Il Consiglio approva all'unanimità
