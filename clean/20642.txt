Classificazione
TRASPORTI E VIABILITÀ
Trasporti



Oggetto del Consiglio n. 676 del 10 giugno 2004 - Resoconto
OGGETTO N. 676/XII - Progettazione dell'elettrificazione della
tratta ferroviaria Ivrea-Aosta. (Approvazione di mozione)
Mozione
Appreso che sono state avviate le gare d'appalto dei lavori
per l'elettrificazione della tratta ferroviaria
Chivasso-Ivrea;
Appreso altresì che l'avvio dei lavori è previsto per
l'autunno 2004 e la loro conclusione nell'estate 2005;
Sottolineata la necessità ed urgenza di elettrificare anche
la tratta ferroviaria Ivrea-Aosta per evitare una penalizzazione e
marginalizzazione del servizio ferroviario per gli utenti
valdostani;
il Consiglio regionale
Impegna
La Giunta regionale ad assumere le opportune iniziative
affinché sia avviata rapidamente la progettazione
dell'elettrificazione della tratta ferroviaria Ivrea-Aosta.
F.to: Riccarand - Curtaz - Squarzino Secondina
Président - La parole au Conseiller Riccarand.
Riccarand (Arc-VA) - Per quanto riguarda la ferrovia
Aosta-Ivrea-Chivasso, siamo ad un passaggio di estrema importanza.
Dopo anni di dibattito, di idee, di progetti, si sta passando
almeno in una tratta di questa ferrovia a dei fatti importanti. In
effetti, sulla base di un'intesa che è intervenuta fra il
Ministero, le società ferroviarie e la Regione Piemonte sono state
prese delle decisioni significative; in particolare è stato deciso
di elettrificare la tratta della ferrovia fra Ivrea e Chivasso, è
stata realizzata ed approvata la progettazione, proprio nel mese di
maggio è stato approvato il primo dei due bandi di gara e
prossimamente verrà bandita la seconda gara. Conosciamo anche i
tempi di realizzazione di questa elettrificazione, che sono
relativamente brevi, nel senso che l'avvio dei lavori è previsto
per l'autunno 2004 e la conclusione dei lavori, che non sono
particolarmente complessi, è prevista per l'estate 2005. Questo
significa che fin dal dicembre 2005, con l'orario che entrerà in
vigore nel dicembre 2005, vi potrà essere una rimodulazione
dell'orario con l'utilizzo della trazione elettrica da Ivrea fino a
Torino.
Il problema che ben sappiamo per la Valle d'Aosta è quello di
essere completamente tagliati fuori da questa situazione, con il
rischio di subire una crescente marginalizzazione rispetto al
servizio ferroviario. Vi sono indubbiamente dei ritardi che si sono
accumulati su questo versante nel corso della passata legislatura;
non vogliamo assolutamente aprire polemiche rispetto a come è stata
gestita questa materia, però vogliamo guardare al futuro per capire
come possiamo recuperare un ritardo che si è determinato. Riteniamo
in particolare che sia necessario fare una scelta chiara da parte
del Consiglio in merito all'elettrificazione anche della tratta fra
Ivrea ed Aosta, altrimenti rischiamo di trovarci in una situazione
di grande difficoltà. È vero che elettrificare la tratta fra Ivrea
ed Aosta è più complesso e più oneroso che elettrificare fra
Chivasso e Ivrea, perché nella nostra tratta vi sono molte
gallerie, quindi il problema dell'elettrificazione è più complesso
nelle tratte ferroviarie... l'elettrificazione della linea da Ivrea
ad Aosta però è tecnicamente fattibile, vi è un solo punto un
pochino critico: quello della galleria che da Ivrea esce verso la
Valle d'Aosta, per il resto non vi sono particolari difficoltà.
Conosciamo anche a grandi linee i costi che erano stati valutati
in uno studio di fattibilità delle Ferrovie risalente al 1996, che
andrebbe aggiornato, ma allora era stato valutato un costo di 100
miliardi di lire per l'intera tratta da Chivasso in su, quindi sono
delle spese significative, ma non astronomiche. Il problema più
grosso che era stato evidenziato in passato non era tanto l'aspetto
tecnico o l'aspetto finanziario, ma quello che riguardava i tempi
dei lavori e le interruzioni prolungate del servizio lungo la linea
per fare questi lavori, in particolare si ipotizzavano dei periodi
di chiusura che potevano andare da 6 mesi ad 1 anno, cosa che
preoccupava molto perché, mentre i lavori sulla Chivasso-Ivrea
vengono fatti senza interruzione del servizio, sulla tratta
Ivrea-Aosta l'intervento può comportare interruzioni del servizio
lungo la linea. Sotto questo aspetto però l'esperienza che abbiamo
fatto dopo l'alluvione, con la lunga chiusura della ferrovia, ci ha
permesso di capire che con un'organizzazione ben programmata e
studiata di servizi alternativi per un certo periodo con autobus si
può accettare un'interruzione momentanea, per avere in futuro un
beneficio significativo; quindi, almeno personalmente, rispetto
all'esperienza che è stata fatta, credo che questo non sia un
problema significativo e sia una realtà facilmente superabile.
Una mancata elettrificazione cosa comporterebbe? Comporterebbe
la conseguenza che gli utenti della Valle d'Aosta che vanno a
Torino devono cambiare treno ad Ivrea, cosa che non è accettabile
perché ci sarebbe una rottura di carico che penalizzerebbe
fortemente la ferrovia. Se pensiamo che chi deve andare a Milano
dovrebbe cambiare a Ivrea e poi di nuovo a Chivasso, la situazione
sarebbe ancora più drammatica. L'unica soluzione alternativa
potrebbe essere quella di dire: "scegliamo dei treni ibridi, metà
"diesel", metà elettrici, che poi fanno il tratto "diesel" e poi
dopo diventano elettrici", che significherebbe comunque dover fare
il servizio con locomotori del tutto particolari, quindi con una
situazione di gestione della linea molto complessa, probabilmente
più onerosa, con degli inconvenienti su tutti i collegamenti a
livello nazionale e con una situazione del tutto anomala che non si
giustifica. Oltretutto crediamo che l'elettrificazione della linea
sia quanto mai opportuna anche sul piano energetico ed ecologico:
in una Regione, che produce ed esporta energia elettrica, il fatto
di poter alimentare una propria linea ferroviaria a noi sembra
opportuno; ricordo che i primi grandi invasi idroelettrici... anche
l'invaso di Place Moulin era stato concepito in funzione
dell'alimentazione dei servizi ferroviari. Crediamo quindi che, dal
punto di vista energetico, sia opportuno elettrificare e la stessa
cosa dicasi dal punto di vista ecologico, perché con i "diesel",
per quanto oggi notevolmente migliorati, le emissioni inquinanti
rimangono sempre, quindi ne avremmo un miglioramento di qualità
ambientale. A noi sembra che questa sia una scelta da farsi in
tempi rapidi, non si tratta di un'opera proibitiva, va scelta
questa strada e va perseguita.
Riteniamo che questa sia l'occasione per progettare alcuni
miglioramenti significativi di modernizzazione sulla linea,
sicuramente per quanto riguarda i punti di incrocio si può,
contestualmente all'elettrificazione, migliorare i punti di
incrocio dei treni, cosa che permette di ridurre i tempi di
percorrenza, quindi porta un beneficio molto forte ai viaggiatori e
fa tornare la ferrovia un mezzo di trasporto competitivo. Pensiamo
che negli ultimi anni siamo andati nella direzione opposta, mi
riferisco al caso di Donnas dove avevamo 3 binari e dove, dopo
l'alluvione e con gli interventi che sono stati fatti secondo
un'ottica di razionalizzazione delle ferrovie molto estranea, vi è
solo più un binario; però queste sono scelte che vanno nella linea
contraria rispetto a quello che bisognerebbe fare per avere un
servizio che sia sempre migliore e performante, in grado di
attrarre una grande utenza. A noi sembra che questa sia una strada
che dobbiamo percorrere rapidamente. Se non fosse stata fatta
questa scelta e se non fosse ormai operativa l'elettrificazione
della tratta Ivrea-Chivasso, forse si poteva pensare ad altre
soluzioni, ma crediamo che a questo punto bisogna andare in questa
direzione: bisogna cogliere l'occasione per una modernizzazione
complessiva della linea e quindi farne un'opportunità per avere un
servizio ferroviario che torni ad essere decente dopo tanti anni in
cui piuttosto si è andati sempre indietro e non si sono fatti dei
passi avanti, perché abbiamo un'infrastruttura che nelle sue
caratteristiche essenziali è quella che era stata realizzata nel
secolo scorso; quindi dobbiamo fare un grosso passo avanti ed è
questa la condizione ideale. Chiediamo quindi con la mozione che
venga fatta una scelta chiara e che finalmente la Regione Valle
d'Aosta dia un "colpo di acceleratore" rispetto ad una scelta che
ci sembra ineluttabile in questo momento.
Président - Je déclare ouvert le débat.
La parole à l'Assesseur au tourisme, aux sports, au commerce,
aux transports et aux affaires européennes, Caveri.
Caveri (UV) - Vorrei proporre al Consigliere Riccarand una
riscrittura della mozione, così come è stata proposta, che dovrebbe
suonare così:
"sottolineata la necessità ed urgenza di
modernizzare"
, quindi cambierei quel verbo, mentre nella parte
impegnativa potrebbe diventare:
"la Giunta regionale ad assumere
le opportune iniziative affinché sia avviata la progettazione
complessiva per il miglioramento della linea Aosta-Ivrea dal punto
di vista strutturale, prevedendo in particolare la fattibilità di
rettifiche del tracciato, di raddoppi selettivi e di
elettrificazione della linea"
.
Non voglio oggi tediare il Consiglio con un intervento
complessivo sulla ferrovia, perché il 18 giugno avremo, su
richiesta del Consigliere Riccarand, una riunione apposita nella
Commissione presieduta dal collega Praduroux, quindi in quella sede
avrò la possibilità di dire quali sono le iniziative complessive
che il Governo intende mettere in campo per la ferrovia. Mi limito
a dire che siamo d'accordo sulla necessità di studiare il problema,
sia con gli appositi accordi che devono essere stipulati con i
diversi attori, in particolare con "RFI" e con "Trenitalia" per
quanto riguarda l'esercizio, sia all'interno di quell'accordo di
programma quadro, che dovrà essere stipulato entro fine mese con la
Presidenza del Consiglio dei ministri, in particolare con il
Ministero dei trasporti e che riguarda un complesso di iniziative
che hanno due punti cardine.
Il primo è appunto la modernizzazione della linea, compreso lo
studio di miglioramento dell'infrastruttura e la questione
dell'elettrificazione, capendo quali sono i costi e i benefici; da
quel punto di vista mi limito a dire che il mantenimento della
linea... anche nel materiale che lei mi ha fornito si dice che
l'elettrificazione dovrebbe comportare un esercizio un po' più
sostenuto della linea, questa è la tesi di "RFI". Non sono
contrario all'elettrificazione e vorrei avere delle certezze, non è
detto che l'elettrificazione dell'Ivrea-Chivasso comporti il fatto
che il materiale "diesel" non possa transitare: il materiale
"diesel" può transitare anche dove vi è una linea elettrica, quindi
si tratta di valutare i costi e i benefici e ritengo che, come
Giunta, possiamo prendere impegno di effettuare rapidamente questi
approfondimenti.
Il secondo problema che "irrompe sulla scena" è l'assoluta e
drammatica marginalizzazione della stazione di Chivasso, dove non
si ferma l'alta capacità, perché non vi è la stazione ferroviaria,
dove non si fa più il trasporto merci; per cui siamo isolati dal
trasporto merci, a Chivasso non fermano gli "eurostar" e non
fermeranno più gli "intercity", per cui anche gli investimenti in
corso nel Canavese sull'Ivrea-Chivasso hanno un senso di
pendolarismo locale, ma non più un disegno ampio. Sempre più con
"RFI" pertanto si ragiona dell'ipotesi "dell'unghia" di Chivasso,
cioè di una deviazione che, prima di raggiungere la ferrovia, si
innesti con una specie di lunga curva all'interno della linea
tradizionale, oppure l'alternativa è quella del cosiddetto
"baffetto" fra Montanara e Volpiano che dovrebbe portare attraverso
la GTT verso la stazione di Settimo.
Avremo modo di confrontarci su questo, chiedo solo ai
presentatori di accogliere questa modifica; credo che in fondo la
linea sia comune e sia quella di una modernizzazione in tempi
rapidi della linea, naturalmente quando dico "in tempi rapidi"
anche riflettendo sulle questioni: l'elettrificazione oggi
significherebbe la chiusura della linea per circa 2 anni, così è
stato detto dai tecnici. Si tratta quindi di mettere assieme i
diversi "pezzi del tassello" e poi assumere delle decisioni
politiche che comportano una volontà politica di investimenti,
perché alcuni degli investimenti necessari saranno investimenti
corposi.
Président - La parole au Conseiller Sandri.
Sandri (GV-DS-PSE) - Ho apprezzato molto l'intervento
dell'Assessore Caveri, perché mi sembra che abbia riportato con
queste modifiche alla mozione presentata dal gruppo "Arcobaleno" il
tema ad un livello più congeniale alla realtà che immaginiamo,
innanzitutto perché riprende alcuni dati fondamentali del programma
di maggioranza e poi perché dà alla ferrovia quella importanza
decisionale e strategica di cui tutti noi siamo convinti.
È stato particolarmente opportuno ricordare i lavori dell'alta
capacità. Bisogna ricordare forse quali sono le caratteristiche di
questo progetto di collegamento veloce tra Torino e Milano, che già
alla fine del 2005 consentirà un avvio del tratto Torino-Novara in
tempi molto rapidi, tanto per avere un'idea si andrà da Torino a
Milano alla fine dell'anno prossimo in poco più di 1 ora e 10
minuti e questi lavori ad aprile avevano già superato il 57% della
realizzazione per oltre 2.500 milioni di euro, vedendo al lavoro
più di 6.200 persone. È quindi un cantiere che sta andando avanti a
velocità notevole e che darà al nord ovest una struttura
ferroviaria di grande importanza strategica, che però sarà basata
su 3 interconnessioni: a Santhià, a Novara Ovest e a Novara Est,
non più a Chivasso. Non solo dunque dobbiamo fare investimenti come
elettrificazione ed altre cose, ma dobbiamo affrontare il problema
di modernizzazione più generale: il che significa ristudiare
l'interconnessione con Torino, ristudiare il trasporto merci,
ristudiare tutto il sistema ferroviario, ma in particolare vedere
quale impatto avrà la ferrovia sulla nostra regione. È una ferrovia
che risale alla fine dell'Ottocento, in cui nel tratto
Châtillon-Aosta vi sono stati degli interventi di modificazione una
quarantina di anni fa, ma che non si avvale di tutte quelle
conoscenze che oggi sono a disposizione; quindi modernizzare
significa fare interventi modificativi sul tratto valdostano che
consentano risparmio del territorio e miglioramento del servizio.
Faccio un esempio: a livello della mitica "Montjovetta" del tratto
da Verrès a Châtillon vi sono state in passato frane, smottamenti
che hanno portato anche delle vittime, è un tratto molto tortuoso,
probabilmente alla fine dell'Ottocento non si poteva costruire
qualcosa di diverso, ma oggi abbiamo la possibilità di fare
qualcosa di più veloce e sicuro che consenta di fare della ferrovia
veramente la "colonna vertebrale" dei collegamenti
interregionali.
Mi associo alla richiesta dell'Assessore di fare una modifica in
questo senso della mozione, ricordando però un aspetto politico di
cui dobbiamo tenere tutti presente come Consiglio: il rapporto con
"Trenitalia" e con "RFI" non è un rapporto semplice e, secondo me,
dobbiamo avere tutti una grande compattezza, perché non vorrei che
queste aziende, che vedono la Valle d'Aosta come un piccolo puntino
in fondo alla penisola, utilizzino la loro potenza di fatto di
monopolisti di questo sistema per farci fare quello che vogliono;
quindi è bene che con "Trenitalia" e "RFI" la Valle d'Aosta si
presenti con un'unica faccia e con una determinata volontà di avere
una ferrovia moderna.
Président - Il y a un nouveau texte qui porte la signature de
l'Assesseur Caveri.
La parole au Conseiller Riccarand.
Riccarand (Arc-VA) - Accogliamo volentieri la proposta
dell'Assessore di apportare modifiche al testo, nel senso di
mettere l'accento su una modernizzazione complessiva che accanto
all'elettrificazione preveda anche raddoppi selettivi, rettifiche
di tracciato. Crediamo che l'elettrificazione possa essere
l'occasione per un miglioramento strutturale di questo tipo;
ritengo che l'elettrificazione e i punti di incrocio siano
relativamente semplici, mentre le rettifiche del tracciato sono
opere più complesse, ma possono rientrare all'interno di un accordo
in cui si procede anche per fasi, soprattutto esse si possono fare
mantenendo comunque in funzione la linea, perché si fa un tracciato
parallelo che poi si utilizzerà, quindi se guardiamo sui tempi
lunghi anche questa cosa ci sta dentro.
Rispetto a due osservazioni, vorrei solo sottolineare due
aspetti che, a mio avviso, dobbiamo avere ben presenti. È vero che
anche dopo che la tratta fino ad Ivrea sarà elettrificata i
"diesel" potranno continuare ad andare sulla linea anche se è a
trazione elettrica, non è vietato, vi è qualche preoccupazione
sull'ingresso nel passante ferroviario di Torino che è sotterraneo,
ma il problema è che non succederà perché, nel momento in cui sarà
a trazione elettrica, non elettrificano una linea per poi far
andare i treni "diesel"! I treni da Ivrea in giù quindi andranno a
trazione elettrica, ci potrà essere l'eccezione di uno, due o tre
convogli al giorno, ma il resto dovrà andare a trazione elettrica.
Il bivio a cui ci troviamo quindi è: o si cambia ad Ivrea, o si
elettrifica, oppure si sceglie un sistema diverso, che è quello dei
sistemi dei locomotori ibridi, che però hanno tutta una serie di
inconvenienti molto pericolosi; credo che su questo terreno
dobbiamo andare con molta decisione.
Vi è il problema dell'interruzione del servizio lungo la tratta
per i lavori necessari per l'ammodernamento; lo studio di
fattibilità del 1996 parlava di un periodo che andava da 8 mesi ad
un anno, quindi siamo su livelli completamente diversi, ma
l'esperienza che abbiamo fatto con l'alluvione ci consente di
affrontare questo problema con molta tranquillità, perché
l'interruzione di servizio va programmata su certe tratte a seconda
di come avanzano i lavori ed è perfettamente compatibile con un
servizio alternativo ben organizzato. Non vi sono sotto questo
aspetto dei problemi e non dobbiamo farci bloccare rispetto ad una
scelta di ammodernamento complessivo della linea, che darà frutti
per decenni, altrimenti rimaniamo fermi e le conseguenze saranno
sempre negative.
Il nostro gruppo quindi accoglie le proposte di modifica e vota
la mozione con le modifiche proposte dall'Assessore.
Président - Je soumets au vote le nouveau texte, dont je donne
lecture:
Mozione
Appreso che sono state avviate le gare d'appalto dei lavori
per l'elettrificazione della tratta ferroviaria
Chivasso-Ivrea;
Appreso altresì che l'avvio dei lavori è previsto per
l'autunno 2004 e la loro conclusione nell'estate 2005;
Sottolineata la necessità ed urgenza di modernizzare anche la
tratta ferroviaria Ivrea-Aosta per evitare una penalizzazione e
marginalizzazione del servizio ferroviario per gli utenti
valdostani;
Il Consiglio regionale
Impegna
la Giunta regionale ad assumere le opportune iniziative
affinché sia avviata la progettazione complessiva per il
miglioramento della linea Aosta-Ivrea dal punto di vista
strutturale, prevedendo in particolare la fattibilità di rettifiche
del tracciato, di raddoppi selettivi e di elettrificazione della
linea.
F.to: Caveri
Conseillers présents et votants: 31
Pour: 31
Le Conseil approuve à l'unanimité.
