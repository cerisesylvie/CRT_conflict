Classificazione
ASSISTENZA SANITARIA E OSPEDALIERA



Oggetto del Consiglio n. 739 del 24 giugno 2021 - Resoconto
OGGETTO N. 739/XVI - Interpellanza: "Accesso al finanziamento
statale previsto per interventi di ristrutturazione edilizia di
ammodernamento tecnologico del patrimonio sanitario
pubblico".
Bertin (Presidente) -
Punto n. 35 all'ordine del giorno.
Per l'illustrazione consigliere Baccega, ne ha facoltà.
Baccega (PA) -
Ieri in uno degli ultimi interventi in
riferimento all'interpellanza della consigliera Foudraz si era
evidenziato e sottolineato che molto spesso i nostri atti
ispettivi, le nostre interpellanze e le nostre interrogazioni
alimentano ovviamente dei processi di adempimento rispetto a
provvedimenti della Giunta, che poi vanno a determinare la
risoluzione di percorsi. Ieri abbiamo avuto nella nostra
interpellanza sui vaccini la contezza che sono 344 i sanitari che
non si sono vaccinati ed è sicuramente interessante far sapere,
soprattutto a chi ci ascolta, che noi presentiamo questi atti
ispettivi ben quindici giorni prima di quando vengono dibattuti e
questo dà il tempo sicuramente per fare gli approfondimenti, ma mai
come in questa settimana e in questo Consiglio regionale questa
interpellanza, quella che vado a presentare, ha ragione di
esistere.
Richiamo e mi riferisco, Assessore, alle sue recenti e confuse
dichiarazioni alla stampa, in particolare a RAI 3 del 19 giugno;
per correttezza dico che gliene ho già parlato nei corridoi di
questo, del suo scontro con i sindacati. Finora, caro Assessore,
noi le abbiamo dato credito, abbiamo cercato di essere
collaborativi, in quanto lei a ogni suo intervento di risposta alle
nostre sollecitazioni ispettive diceva "Sono qui da pochi mesi".
Quindi abbiamo cercato e voluto fortemente lasciarla lavorare,
prendendo atto di quello che era successo prima, di quello che
poteva succedere e degli indirizzi che lei poteva tranquillamente
dare al suo assessorato.
Non si faccia cruccio, perché nella prima fase della pandemia
ogni decesso dei 146 che sono avvenuti venivano attribuiti alla
giunta Testolin e molto spesso al sottoscritto. I sindacati, tutti,
hanno certamente alzato il tono dopo due mesi dall'inizio della
pandemia, ma anche il Consiglio regionale aveva alzato i toni
pesantemente e molti di quelli che sono all'interno di questo
Consiglio lo possono assolutamente certificare; poi basta andare a
sentirsi le registrazioni. I toni sono cambiati, i metodi sono
cambiati, il clima è cambiato, ci sono opposizioni diverse, ma le
assicuro che tutto questo succedeva anche prima.
Rispetto all'attacco dei sindacati titolato "Carenze e
difficoltà sono sotto gli occhi di tutti, in sanità", evidentemente
lei ha risposto: "Sono alla guida del mio assessorato - intanto non
è un suo assessorato, lei è assessore
pro tempore
fino a che
lo si deciderà, "da solo otto mesi" e sottolinea di aver trovato
dossier fermi da molti anni, anche da dieci. Sono sicuramente, dal
mio punto di vista, affermazioni poco prudenti, perché alimentano
le indignazioni di chi l'ha preceduto: non solo del sottoscritto,
ma anche di coloro che ci sono stati prima. Io le ricordo ancora
una volta che ci sono stati sette presidenti della Giunta negli
ultimi anni, sette assessori alla sanità e sette/otto, perché
dovrete nominarne un altro, direttori generali dell'azienda USL.
Quindi vi sono stati percorsi difficili e complicati, in una
materia che come lei immagina e saprà bene è difficile portare
avanti. Non è che uno delibera un atto aziendale in un mese, non è
che uno delibera il piano della salute in otto mesi; non ce la fate
in otto mesi, ma non ce la farà neanche in dodici, di questo ne
vado quasi certo. Lo vedremo quando sarà approvato il piano della
salute, con tutte le novità che andranno a determinarsi rispetto
alla pandemia!
Entrando nel merito dell'interpellanza, io le sto chiedendo una
cosa che certamente avevo chiesto anch'io e la giunta Testolin
aveva chiesto, ma noi eravamo una giunta a cinque, che poteva
adottare solo atti particolari
in prorogatio
, atti di
ordinaria amministrazione, quindi il percorso è stato sospeso. Ma
qui si tratta di risorse, si tratta di risorse importanti per la
sanità valdostana, anche se solo lo 0,21 percento. È la delibera
del Comitato interministeriale per la programmazione economica che
ripartisce alle Regioni 4695 milioni di euro, per programmi
regionali di investimento in sanità. Alla Valle d'Aosta sono
destinati 8.592.551 euro, per interventi in investimenti che
dovranno tenere conto prioritariamente di queste linee di
intervento: adeguamento alla normativa di prevenzione incendio,
adeguamento sismico delle strutture sanitarie, ammodernamento
tecnologico.
In questo senso, lei sicuramente lo saprà, ma lo sanno anche
tutti i colleghi che sono stati nelle giunte precedenti, non
mancano gli spazi di interesse e di intervento, soprattutto sul
territorio della Valle d'Aosta che sarà oggetto di grande
approfondimento rispetto al piano della salute. Per questo
programma di prosecuzione di investimenti noi riteniamo che sia
fondamentale recuperare le risorse a disposizione e pertanto, a
fronte di questo, noi chiediamo per quale motivo non si è dato
seguito a tale iniziativa nei suoi otto mesi di gestione, perché
magari sono cambiate le cose; questo non lo conosciamo ancora,
potrebbe essere che lei mi risponda "No, guardi che quei soldi non
ci sono più, se li sono mangiati".
Se ritiene di concludere il percorso per accedere a tali
finanziamenti e, se sì, entro quando, in quanto si tratta di
predisporre e sottoscrivere semplicemente un accordo di programma
con lo Stato, che noi non abbiamo potuto a suo tempo sottoscrivere
e il collega Testolin mi è testimone. Aspetto la sua risposta.
Presidente -
Per la risposta l'assessore Barmasse.
Barmasse (UV) -
Guardi consigliere Baccega, su una cosa
non sono d'accordo: quando ha detto che quando ho rilasciato
l'intervista ero confuso. Sicuramente confuso non lo ero, mentre
invece lei mi sta facendo l'interpellanza al punto 35 al posto di
quella al 32, quindi evidentemente, a meno che non abbia sbagliato
io, forse abbiamo invertito l'ordine delle interpellanze. Chiedo
conferma alla Presidenza del Consiglio, perché mi sembra che sia
così, o sbaglio?
Presidente -
Temo che sia così. Risponda alla 35 e
invertiamo l'ordine del giorno. Grazie assessore.
Barmasse (UV) -
Va bene.
Giustamente lei ha fatto riferimento, visto che ha fatto
un'ampia premessa, al fatto che io ho detto, eccetera. Ma questo è
uno stato di fatto, non è una colpa di nessuno. Quando i sindacati
chiedono di fare in sei, sette, otto mesi quello che, per vari
motivi, non ho mai detto che ci fossero delle colpe particolari, ma
quello che per vari motivi non è stato possibile fare in più di
dieci anni, non voglio entrare nel merito e non ritengo
assolutamente che io debba cercare delle colpe, questa mi sembra
un'affermazione coerente con la realtà dei fatti. Io non le ho
fatto nessuna colpa, consigliere Baccega, per il fatto che prima di
me c'era lei e prima di lei c'era qualcun altro.
Su una cosa invece concordo - io non risento, di solito,
purtroppo, le dichiarazioni che faccio - se ho detto "il mio
assessorato" ho sbagliato, perché ha ragione, io sono qui da otto
mesi, ma fossi anche qui da vent'anni l'assessorato non è mio.
Tutto ciò che c'è in questa aula, al di fuori e nella Regione Valle
d'Aosta, è dei cittadini e non di chi si siede da una parte o
dall'altra, in particolare lo è ancora meno per chi si siede da
poco tempo e non è certamente abituato a pensare che il pubblico
sia di sua proprietà, assolutamente.
Per quanto riguarda l'interpellanza al punto 35, alla domanda
"Per quale motivo non si è dato seguito a tale iniziativa a
sostegno della sanità", le rispondo che ai fini della prosecuzione
del programma investimenti, di cui all'articolo 20 della legge
regionale 67 del 1978, la delibera CIPE n. 51 del 24 luglio 2019
stabilisce il riparto delle risorse per ogni Regione e attribuisce
alla Valle d'Aosta un importo pari a euro 8.592.551,11 euro, come
lei giustamente ha detto. Le quote precedentemente assegnate alla
Regione sono già state utilizzate, a differenza di altre Regioni;
parliamo di luglio 2019. L'accordo di programma con il Ministero
della salute, che permette di accedere a tali finanziamenti, non è
ancora stato siglato, in quanto la procedura amministrativa da
seguire è particolarmente complessa e deve essere redatta in
collaborazione con l'azienda USL. In questo periodo di pandemia il
personale dell'assessorato e quello dell'azienda USL sono stati
impegnati a fare fronte all'emergenza sanitaria. La situazione non
è cambiata rispetto alla precedente legislatura, la carenza di
personale che lei conosce bene e la sostituzione nel 2021 del
dirigente della struttura competente in materia non hanno
consentito di perfezionare la documentazione prevista, che prevede
la redazione dei seguenti documenti: protocollo d'intesa, documento
programmatico, l'articolato contrattuale, schede tecniche relative
ai singoli interventi. Sono tuttavia stati presi contatti con il
Ministero, al fine di verificare l'iter da seguire e iniziare a
predisporre i documenti richiesti. Nel frattempo però, con legge
178 del 2020, sono state assegnate alla Regione ulteriori risorse
per euro 8.559.214 euro, per un totale di 17.151.765 euro. Sarà
quindi possibile predisporre un unico accordo di programma che
permetterà di utilizzare tutte le risorse disponibili. Il Ministero
ha comunicato che al momento non vi è una scadenza per accedere ai
finanziamenti e che diverse Regioni non hanno ancora siglato gli
accordi di programma previsti dalle disposizioni del 2019.
Se si ritiene di concludere il percorso per accedere a tale
finanziamento ed entro quando. La risposta è che, tenuto conto che
occorrerà ragionare anche sulle nuove risorse, cioè sugli altri
otto milioni e mezzo, e visto che ci sono molte attività di
carattere strutturale da intraprendere all'interno della sanità, si
cercherà comunque di concludere l'iter amministrativo entro il
2021.
Presidente -
Per la replica il consigliere Baccega.
Baccega (PA) -
Intanto mi scuso per l'inversione di
dossier e del punto all'ordine del giorno. Succede, quando si
leggono certi articoli sui giornali, può capitare che uno in
qualche modo si possa confondere. Al di là di questo, tornando
all'interrogazione e all'interpellanza, sì, carenza di personale lo
capisco, che altre Regioni abbiano avuto delle oggettive
difficoltà, ma sappiamo bene che in sanità purtroppo molte Regioni
non ottemperano agli interventi da fare, eccetera. Quindi il fatto
che ci siano ulteriori otto milioni e mezzo è sicuramente un fatto
positivo. Si tratta di agevolare il passaggio attraverso questo
accordo di programma, che mi auguro si possa fare al più presto, ma
soprattutto riuscire a capire con certezza dove questi 16-17
milioni di euro saranno poi collocati nella parte investimenti,
perché poi questo è fondamentale, poiché se non sbaglio poi ci sono
dei tempi ben definiti per gli investimenti.
Sul territorio abbiamo strutture sanitarie che hanno bisogno di
interventi massicci, uno su tutti il poliambulatorio di Verrès, ma
magari ne parleremo dopo. Quindi credo che ci siano tutti gli
elementi per dare priorità a questo accordo di programma, affinché
si possano avere le risorse per poter fare gli interventi sul
territorio.
