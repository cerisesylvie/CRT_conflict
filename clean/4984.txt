Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 728 del 16 dicembre 1982 - Resoconto
OGGETTO N. 728/VII - RITIRO DELLA MOZIONE CONCERNENTE:
"DISPOSIZIONI PER LA FISSAZIONE DEI TASSI DI INTERESSE PER IL
CREDITO AGEVOLATO DELL' ARTIGIANCASSA".
PRESIDENTE
: Do lettura della mozione presentata dal
Consigliere Minuzzo:
MOZIONE
E' a tutti noto che il settore artigiano nella nostra Regione
oltre che ad affrontare la crisi economica che investe non solo la
nostra Regione, ha dovuto affrontare i problemi del credito causati
dalla mancanza di fondi della Artigiancassa.
Infatti era dal settembre 1980 che la Commissione regionale per
il credito alle imprese artigiane non deliberava più l'accoglimento
di domande presentate dalle imprese artigiane per finanziamenti a
tasso agevolato.
Inoltre dal novembre 1981 la Commissione regionale Artigiancassa
ha dato delle disposizioni in base alle quali gli artigiani non
hanno più potuto presentare domande per accedere alle agevolazioni
previste dalla legge 949 e sue successive modificazioni.
Con propria delibera la Giunta regionale il 21 maggio u.s. ha
aggiornato il tasso di interesse che le imprese artigiane devono
pagare per il Credito Artigiancassa.
Tale delibera va a penalizzare in modo grave tutte le imprese
artigiane che avevano presentato domanda per il credito agevolato e
che la Commissione regionale per il credito alle imprese artigiane
non aveva esaminato per mancanza di fondi, in quanto dovranno
pagare interessi notevolmente superiori a quelli che erano stati
fissati al momento della presentazione delle domande.
IL CONSIGLIO REGIONALE
DELLA VALLE D'AOSTA
CONSIDERATO il ruolo fondamentale che l'artigiano in genere
svolge per l'economia nella nostra Regione:
DELIBERA
di impegnare la Giunta regionale a portare all'approvazione del
Consiglio, sentite le organizzazioni di categoria, provvedimenti
atti a far si che gli artigiani che non hanno presentato le domande
all'Artigiancassa, prima della delibera di Giunta che ha aggiornato
i nuovi tassi di interesse per il credito agevolato, possano
attingere ai mutui Artigiancassa al tasso fissato alla data di
presentazione della domanda.
PRESIDENTE
: Ha chiesto di parare il Consigliere Minuzzo.
Ne ha facoltà.
MINUZZO - (P.S.D.I.):
Mi spiace che il Consigliere Berti
non sia presente (forse anche lui partecipa all'incontro con i
dipendenti dell'INTEVA) perché poteva convalidare certe mie
affermazioni.
Il problema è abbastanza complesso e ci vorrà un po' di buona
volontà della Giunta per venirne fuori, qualora accettasse di
votare questa mozione. Molte imprese artigiane che avevano fatto
domanda per attingere al credito agevolato previsto
dall'Artigiancassa, si sono trovati in una situazione anomala e non
si riesce a capire bene se a causa degli Istituti di Credito o
dell'Artigiancassa. Nel settembre 1980, siccome l'Artigiancassa non
aveva più fondi a disposizione per l'abbattimento dei tassi di
interesse, non ha più deliberato accoglimenti di domande di quelle
imprese artigiane che le avevano presentate, comunque le imprese
artigiane hanno continuato a presentare le domande agli Istituti di
Credito fino al novembre 1981, quando la Commissione
dell'Artigiancassa ha stabilito di non più accettare domande di
credito artigiano. In data 21 maggio la Giunta regionale ha
adottato una delibera che alzava questo tasso di interesse che
andava dal 6,50 al 7,50% -a seconda che si trattasse di zone fuori
Aosta o in Aosta, al 13,50%. Adesso c'è stata una diminuzione, ma
vorrei discutere su una questione di principio. Dopo la delibera di
Giunta, nel mese di luglio sono arrivati nuovamente i finanziamenti
all'Artigiancassa, per cui in qualche modo si è iniziato ad
accettare le domande. Le imprese artigiane che avevano presentato
domanda in data antecedente il maggio 1982 hanno ricevuto una
lettera da parte degli Istituti di Credito, con la quale veniva
stabilito che il tasso di interesse era quello fissato dalla Giunta
regionale e non più quello in vigore alla data di presentazione
della domanda. Noi riteniamo che questa presa di posizione sia
dell'Artigiancassa che degli Istituti di Credito, sia in
contraddizione con quanto dicono le disposizioni di legge vigenti,
perché la 419 dice che l'Artigiancassa fissa comunque ogni anno il
tasso di interesse a carico delle imprese artigiane. Questo non è
stato fatto, per cui con questa mozione si chiede alla Giunta di
prendere dei provvedimenti tali per cui tutti coloro che hanno
presentato domanda di credito artigiano all'Artigiancassa prima
della sua delibera, cioè prima del 21.5.1982, possano avere questi
crediti a tasso agevolato riferito al momento della presentazione
della domanda. Probabilmente sarà necessario un intervento
finanziario della Regione, perché chi ha già estinto il mutuo
probabilmente verrà chiamato a conguagliare in un'unica soluzione
la differenza del tasso di interesse, mentre quelli che hanno i
mutui in corso verranno chiamati a conguagliare il tasso di
interesse nelle rate che ancora rimangono da pagare.
Ritengo che questo sia un intervento necessario da prendere,
tenuto conto anche che non si possono fare delle discriminazioni
fra i lavoratori della nostra Regione. Molti oggetti approvati oggi
all'unanimità del Consiglio regionale prevedono interventi
straordinari della Regione per affrontare il momento di crisi che
sta attraversando, ritengo che anche per le imprese artigiane sia
necessario un intervento in tal senso.
PRESIDENTE
: Ha chiesto di parlare il
Consigliere Clusaz. Ne ha facoltà.
CLUSAZ - (U.V.):
Si parlava questa mattina dei soldi che
si danno agli imprenditori come la SIV, l'INTEVA, LA FORTUNA WEST,
che poi dopo alcuni anni se ne vanno e avanti di questo passo. Si
cambiano i suonatori ma la musica è sempre la stessa. Qui invece la
questione è diversa: si richiede addirittura agli artigiani non
solo il raddoppio dei tassi di interesse, ma l'aggiornamento sulle
rate già restituite da anni. Vorrei che l'Assessore se ne rendesse
conto, perché ho l'impressione che abbia dei dubbi su questa
mozione del Consigliere Minuzzo. Vorrei far presente che se sul
piano strettamente giuridico potrebbe anche aver ragione, non così
è sul piano politico e soprattutto su quello umano.
Non si può chiedere a quella categoria, solo perché è la più
debole, quella che non si fa strumentalizzare, il raddoppio degli
interessi anche sulle rate già restituite.
Se il Consigliere Minuzzo non ha nulla in contrario, proporre un
emendamento al deliberato e cioè di impegnare la Giunta regionale a
portare all'approvazione del Consiglio, sentite le Organizzazioni
sindacali di categoria, provvedimenti atti a far sì che gli
artigiani che hanno già ricevuto i finanziamenti da parte delle
banche e che hanno già versato più rate di ammortamento, possano
continuare a pagare al medesimo tasso di "interesse e di
conseguenza rimanga invariato il piano di ammortamento già
stabilito all'atto dell'erogazione dei fondi da parte delle banche.
Così modificata penso che l'Assessore dovrebbe accettarla.
PRESIDENTE
: Ha chiesto di parlare l'Assessore
all'Industria, Commercio, Artigianato e Trasporti Chabod. Ne ha
facoltà.
CHABOD - (D.C.):
Vi faccio un po' di cronistoria. Con la
deliberazione di Giunta n. 2571 del 21.5.1982 venne determinato fra
l'altro il tasso da applicare ai finanziamenti agevolati da
concedere alla Cassa per il credito delle imprese artigiane. Il
tasso venne fissato alla misura del 62,69% tasso massimo di
riferimento, corrispondente ad un tasso effettivo del 13,50% ora
del 13,10%. In precedenza c'erano il tasso del 6,50% e quello del
7,50% a seconda delle zone fuori Aosta o per Aosta. Il nuovo tasso
è stato applicato a tutti i finanziamenti agevolati concessi
successivamente la data del 21.5.1982 anche se presentati in
precedenza. La mozione in discussione è diretta a far sì che nelle
domande presentate prima del 21.5.1982 si applichi il tasso del
6,50% o del 7,50% anziché quello del 13,10%.
Vi dico la verità: le domande sono 600 per il finanziamento
complessivo di circa 11 miliardi; la riduzione dei tassi a carico
delle imprese comporterebbe un maggior onere finanziario per
l'Artigiancassa di 3 miliardi. In pratica la Regione dovrebbe
spendere 3 miliardi. Con i fondi assegnati nel corrente anno,
l'Artigiancassa è riuscita a soddisfare tutte le domande arretrate
presentate negli anni '80 - '81 ed una parte di quelle presentate
nell'82. Restano insoddisfatte circa 100 domande per un ammontare
complessivo di finanziamento di n. 2 miliardi, a cui si farà fronte
con una ricollocazione di fondi non utilizzati delle Regioni
meridionali. Speriamo entro la fine di febbraio di poter
accontentare tutti, sempre al tasso del 13,10%.
E' chiaro che l'Artigiancassa non ha i mezzi necessari per
un'operazione siffatta e pertanto il relativo onere dovrebbe essere
assunto dalla Regione. In tal caso non si vedono i motivi per i
quali la Regione dovrebbe assumere a proprio carico il maggior
costo di 3 miliardi per mutui agevolati al tasso del 7% in media,
quando per i propri interventi la L.R. n. 41/77 ha sempre avuto il
tasso del 13,50%. Vi dirò che la Regione Piemonte ad esempio ha
alzato il tasso dal 13,05% al 20,30% con una media del 15%.
PRESIDENTE
: Ha chiesto di parlare il Consigliere Clusaz.
Ne ha facoltà.
CLUSAZ - (U.V.):
Ho proposto quell'emendamento proprio
per fare quello che diceva l'Assessore Chabod. Ho sottomano il caso
di una persona che ha già pagato e restituito quattro rate, al
quale sono andati nuovamente ad aumentare il tasso. Mi chiedo se
dopo due anni si possono andare a chiedere dei soldi a chi ha già
restituito delle rate. E' quello il fattore negativo, non il tasso
del 13,10%.
PRESIDENTE
: Ha chiesto di parlare il Presidente della
Giunta. Ne ha facoltà.
ANDRIONE - (U.V.):
Vorrei capire bene la questione: se
ala persona che ha contratto il mutuo ed ha già restituito delle
rate viene richiesto di pagare di più, non vedo come le banche
possano pretendere questa somma, se l'interessato si rifiuta di
pagarla.
PRESIDENTE
: Ha chiesto di parlare il Consigliere Minuzzo.
Ne ha facoltà.
MINUZZO - (P.S.D.I.):
Non è che si mette in discussione
la validità del provvedimento di Giunta, tutt'altro. Quando
l'Assessore fa riferimento alla Regione Piemonte, bisogna tener
conto delle scelte fatte da quella stessa Regione, si sono date
delle aree attrezzate, degli indirizzi di politica artigianale ben
precisi, per cui i tassi sono differenziati a seconda del tipo di
investimento e del luogo dove questo viene fatto. Ma non voglio qui
fare polemiche. Siccome è risaputo che l'Artigiancassa ha sempre
versato con notevole ritardo la sua quota di abbattimento
interessi, le banche, sapendo che questa, quando c'era il parere
positivo dell'Istituto di Credito, dopo uno o due anni interveniva
per l'abbattimento del tasso di interesse, facevano dei
pre-finanziamenti per far sì che gli artigiani che ne avessero
avuto bisogno, potessero avere dei soldi subito. Per due, tre mesi
pagavano un tasso pieno per il pre-finanziamento, dopodichè c'era
l'intervento dell'Artigiancassa e pagavano al tasso fissato. Dal
settembre 1980 l'Artigiancassa non ha più deliberato, però gli
Istituti di credito hanno continuato a mantenere i rapporti con
essa come li hanno sempre tenuti.
PRESIDENTE
: Ha chiesto di parlare il Presidente della
Giunta. Ne ha facoltà.
ANDRIONE - (U.V.):
Il Consigliere Clusaz dice che la
clausola è tale; nel caso in cui si è verificato il pagamento come
pure in caso di mancata concessione, o di revoca, la Cassa di
Risparmio potrà considerare risolto il presente contratto,
richiedere l'immediato pagamento dell'intero suo credito per
capitale, interessi, accessori e spese. Qui non c'è stato nè
ritardo nè niente, e poi si dice che nell'ipotesi di cui al numero
precedente, il tasso di interesse verrà elevato al tasso applicato
dalla Cassa di Risparmio ed Apertura di Credito ordinario, ecc.".
Ora qui dobbiamo capire bene il meccanismo che sta dietro al
problema, e sto pensando - ma mi riservo di vederlo insieme
all'Assessore all'Industria, Commercio, Artigianato e Trasporti
Chabod - che potrebbe essere eventualmente accettabile il fatto di
non far ricadere sull'artigiano interessi maggiorati delle rate già
versate. A partire dal momento in cui lui va a versare oggi, paga
l'interesse attuale. Noi a questo punto ci asteniamo dal votare la
mozione.
PRESIDENTE
: Ha chiesto di parlare il Consigliere Minuzzo.
Ne ha facoltà.
MINUZZO - (P.S.D.I.):
Non ho ben capito se è solo la
Giunta che si astiene o tutta la maggioranza, comunque me lo
preciseranno.
Conscio della complessità del problema, ho lasciato il
deliberato abbastanza generico, infatti si chiede di impegnare la
Giunta a portare all'approvazione del Consiglio, sentite le
Organizzazioni di categoria, provvedimenti atti a far sì che gli
artigiani che hanno presentato le domande all'Artigiancassa prima
della delibera di Giunta che ha aggiornato i nuovi tassi di
interesse per il credito agevolato, possano attingere mutui
Artigiancassa al tasso fissato ad atto di presentazione della
domanda. Comunque, siccome non ho problemi di alcun tipo, ritiro
questa mozione, avvisando il Presidente della Giunta che se entro
un mese non avrà delle risposte concrete, presenterò un'altra
mozione allora, quando anche la Giunta avrà le idee più chiare.
PRESIDENTE
: Si dà atto che viene ritirata la mozione e
quindi decade l'emendamento proposto dal Consigliere Clusaz.
Colleghi Consiglieri, i lavori terminano qui, e riprenderanno
oggi pomeriggio alle ore 16 precise.
La seduta è tolta.
La seduta termina alle ore 12,39
