Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3759 del 25 settembre 1992 - Resoconto
OGGETTO N. 3759/IX Iniziativa per un'indagine magnetometrica
del tumulo archeologico di Busseyaz.
(Reiezione di
mozione)
Mozione La tregua politica estiva può consentire ai
consiglieri regionali di soffermarsi su argomenti che non hanno
stretta attinenza con l'attualità o con la sua versione più moderna
e nevrotica che va sotto la denominazione di emergenza.
Capita così di imbatterci con idee o ipotesi rimaste per troppo
tempo nel limbo delle buone intenzioni delle cose ritenute
importanti e che, tuttavia, non riescono a diventare mai
urgenti.
L'oggetto della presente mozione appartiene a questa particolare
categoria; con una complicazione ulteriore e non secondaria: che
tutto quanto prospettato e supposto si possa rivelare alla prova
dei fatti illusorio e comunque tale da far spendere denaro pubblico
(poco, in verità) e da far apparire temerario (parecchio, aimè) il
pur convinto proponente.
Per indurre il Consiglio ad approvare la presente mozione non
potrò fare riferimento a illustri precedenti storici: non mi
ritengo infatti una sorta di Schliemann aostano né sul tumulo di
Busseyaz vi è mai stato un Omero valligiano che cantando le epiche
gesta dei nostri predecessori celti, in qualche modo, ci autorizzi
a credere, che il medesimo nasconda inevitabilmente una tomba
protostorica. Tuttavia...
Sarà bene partire dagli inizi degli anni settanta.
A quell'epoca ebbi modo di segnalare al servizio Archeologia
della Soprintendenza ai Beni Culturali la presenza di quel curioso
rilievo di forma conica, del diametro di circa sessanta metri ed
altro circa sette, posto sul pianoro compreso tra le case di
Busseyaz ed il castello generale Cantore, in posizione dominante da
oriente la città di Aosta. L'imponente e regolare tumulo terroso
delimitato da una muratura a secco, apparve sin dai primi momenti
al Dott. Mezzena come struttura artificiale, discordando del tutto
dalle morfologie naturali della zona, ed in particolare del piano
sul quale esso si eleva.
La tipologia di questa struttura appariva in effetti coincidere
con quella delle grandi tombe a tumulo protostoriche che
caratterizzano da un lato le fasi più arcaiche del mondo etrusco,
dall'altro la prima Età del Ferro centro europea (circa 800-500
a.C.).
Negli anni successivi numerose "emergenze" archeologiche si
verificarono assorbendo in altre direzioni le risorse umane e
finanziarie della Sovrintendenza. Nel novembre 1981, a quel che mi
è dato sapere, si provvedeva tuttavia ad effettuare una prima
indagine geofisica, con metodi elettrici, allo scopo di appurare se
il tumulo terroso potesse ricoprire e celare un'emergenza rocciosa
naturale. L'indagine ha escluso tale ipotesi, mostrando che il
tumulo è interamente costituito di terra e appoggia, a sua volta,
su un consistente spessore di depositi morenici.
Possono quindi avere un fondamento logico-deduttivo le ipotesi
che si tratti realmente di una tomba principesca protostorica, come
testimoniando le sue monumentali proporzioni, identiche a quelle
dei più grandi tumuli etruschi e di quelli celtici dell'Europa
Centrale (vedi Hochdorf, di cui si allega documentazione), nonché
la particolare e specifica scelta della posizione topografica, su
una sella ben visibile da tutta la conca di Aosta.
Una successiva prospezione con metodi magnetometrici, mirata ad
individuare e delimitare esattamente la presenza della eventuale
camera tombale al centro del tumulo, ci consentirebbe di avere la
definitiva conferma delle ipotesi finora formulate.
Considerando la casistica già nota dei tumuli etruschi e di
quelli centroeuropei, la straordinaria ricchezza e varietà dei
corredi funebri che si accompagna sempre alla sepoltura dei
personaggi di alto rango potrebbe riscontrarsi anche ad Aosta.
Diretti contatti con il mondo etrusco, nonché con quello
transalpino erano, per gli antichi abitanti della Valle, fortemente
probabili.
Merita rilevare che in tutta l'Italia Settentrionale, e
nell'arco alpino in particolare, non è finora nota alcuna tomba di
questo genere: una sua eventuale scoperta costituirebbe avvenimento
archeologico di grandissimo rilievo.
Concluse le ricerche nell'area megalitica di
Saint-Martin-de-Corléans, che testimonia la presenza di
insediamenti stabili fin dalla tarda preistoria (inizi del III
millennio a.C.), l'esplorazione del tumulo di Busseyaz dovrebbe
consentire di gettare un'ampia luce sulla storia, tuttora ignota,
del I millennio a.C. nella conca di Aosta; ed in particolare sulla
presenza di un importante ed attivo centro, costituente parte
integrante del mondo celtico.
Qualora la prospezione magnetometrica darà risultati positivi si
potrà procedere allo scavo del tumulo di Busseyaz che dovrà
prevedibilmente comportare una sola e lunga campagna di scavo,
dalla primavera all'autunno, distinta in due fasi:
1) asportazione del tumulo terroso e messa in luce della camera
tombale e delle strutture murarie perimetrali;
2) scavo della camera tombale.
Tutto ciò premesso, il Consiglio regionale della Valle
d'Aosta
Da Mandato
all'Assessore regionale competente di proporre alla Giunta
regionale i necessari provvedimenti amministrativi per consentire
l'immediata prospezione magnetometrica al tumulo di Busseyaz e
relazionare successivamente al Consiglio circa i risultati
conseguiti.
F.to Bruno Milanesio.
Presidente Ha chiesto d'illustrare la mozione il Consigliere
Milanesio.
Milanesio (PSI)
Questa mozione, com'è scritto peraltro
nelle premesse, si fonda su una riflessione di natura non politica.
Così come può capitare anche ai consiglieri regionali in occasione
delle pause politiche che la stagione estiva in genere comporta, ci
si accorge in quelle circostanze che ci imbattiamo in ipotesi
rimaste per troppo tempo nel libro delle buone intenzioni, delle
cose che vengono ritenute importanti nel giorno che se ne parla ma
che non riescono a diventare urgenti, forse perché siamo presi da
emergenze di carattere occupazionale, salariale, sindacale.
L'oggetto di questa mozione appartiene a questa categoria: delle
cose importanti che non diventano mai urgenti. Il problema è di
cercare di far sì che questo Consiglio abbia un atteggiamento nei
confronti di queste cose che non sia quello che aveva lo Scelba
degli anni '50 quando, riferendosi agli argomenti della cultura,
parlava di "culturame". Entro nel merito della questione.
Molti di voi sanno che sulla collina di Aosta e più precisamente
tra il castello Generale Cantore e le case di Busseyaz, vi è un
tumulo di forma conica delimitato da una muratura a secco e che
questo tumulo costituisce una presenza non naturale, o per lo meno
sembra che sia in qualche modo dovuto all'azione dell'uomo più che
all'azione dell'erosione dei venti e dell'erosione delle acque o
alle scosse geologico-telluriche. Già dai primi anni del '70,
quando ebbi modo di parlarne con il Dottor Mezzena, questa
struttura parve come artificiale e si pensò che la tipologia di
questa struttura potesse coincidere con quella delle grandi tombe a
tumulo protostoriche che caratterizzano da un lato le fasi più
arcaiche del mondo etrusco e dall'altro lato la prima età del ferro
centro europeo, cioè degli anni che vanno dall'800 al 500 a.C.
Poi, si sono verificate nella vita della nostra regione e nella
vita della nostra Sovraintendenza emergenze in continuazione.
Mentre si scavava in Aosta e dintorni per costruire qualche
palazzo, qualche abitazione, qualche edificio, saltavano fuori qua
e là dei resti che potevano essere romani, che potevano essere
neolitici: di qui un affannoso rincorrere della Sovraintendenza
dietro queste emergenze. Morale della favola: di questo argomento
non se ne è più parlato.
Ora noi riteniamo che possano avere un fondamento logico
deduttivo le ipotesi che si tratti realmente di una tomba
protostorica, come testimoniano le sue monumentali proporzioni che
sono identiche a quelle di un tumulo che è stato scavato un po' di
anni fa nell'Europa centrale, a Hochdorf, nella Germania e di cui
si è allegata anche una documentazione che era a disposizione dei
consiglieri. Anche lì infatti, le dimensioni che si sono
riscontrate sono pressoché identiche a quelle di questo tumulo.
In questa mozione si chiede di compiere una prospezione con
metodi magnetometrici, perché una prima prospezione con metodi
magnetometrici è già stata fatta e ha rivelato che questo tumulo
non è di natura rocciosa e può celare qualcosa. Con una prospezione
fatta con metodi magnetometrici oppure con uno scavo a trincea
secondo il raggio di questo tumulo, si potrebbe avere una
ragionevole sicurezza circa l'esistenza di un reperto
archeologico.
So benissimo che ci sono ancora molti giacimenti archeologici
che non sono sistemati, so benissimo che ci sono ancora molti
cantieri aperti: non propongo, con questa mozione, di aprire un
nuovo cantiere. Propongo semplicemente di compiere una prospezione
con metodi ritenuti idonei per sapere se vale la pena di coltivare
l'ipotesi dell'esistenza di una tomba protostorica e, poi, quando
la Sovraintendenza ne avrà il tempo, di organizzare una campagna di
scavo. Una campagna di scavo che può essere brevissima, che può
essere consumata nell'arco di sei mesi, dalla primavera
all'autunno. Potrebbe essere la prossima primavera come le prossime
primavere. Non sto, nella parte deliberativa, ad indicare niente di
tutto questo: la parte deliberativa prevede semplicemente di dare
mandato all'Assessore regionale competente di proporre alla Giunta
regionale i necessari provvedimenti amministrativi per consentire
l'immediata prospezione magnetometrica al tumulo di Busseyaz e
relazionare successivamente al Consiglio circa i risultati
conseguiti.
So che c'è una certa riluttanza ad aprire dei nuovi cantieri di
scavi; posso anche capire che questa riluttanza sia giustificata.
In questa mozione non si chiede però di aprire un nuovo cantiere:
si chiede di fare una nuova prospezione. Può darsi che questa
prospezione ci metta il cuore in pace (se così è mi dispiacerebbe
perché ritengo che lì ci sia qualcosa), ma se così non fosse
avremmo tutto il tempo per decidere quando dare inizio agli
eventuali lavori di scavo.
Mi auguro che il Consiglio regionale possa accogliere questa
proposta che non ha un significato politico (come voi ben pensate)
e non proviene nemmeno da uno che ha la mania delle pietre antiche.
Vorrei soltanto capire se dopo tutte le considerazioni che sono
state fatte da esperti anche del settore, lì sotto c'è proprio
qualche cosa; potrebbe essere una testimonianza importantissima per
l'insediamento umano nella nostra regione, nella nostra città, nel
nostro territorio. Voglio ricordare che in tutta l'Italia
settentrionale e nell'arco alpino in particolare non è stata
scoperta finora alcuna tomba di questo genere e se quella fosse una
tomba protostorica, questa scoperta potrebbe costituire un
avvenimento archeologico di grandissimo rilievo e quindi anche una
giustificazione per un uso turistico, per un interesse che potrebbe
riguardare non solo gli esperti del settore ma anche diciamo la
popolazione nazionale e internazionale in genere.
Si dà atto che alle ore 12.17 assume la Presidenza il Vice
Presidente Trione.
Presidente
Ha chiesto la parola l'Assessore al
Turismo, Sport e Beni Culturali, Voyat.
Voyat (UV)
Stamattina abbiamo parlato di programmi di
chiusura di scavi per renderli visitabili, e ora si viene a parlare
di probabili programmi di scavi da aprire. Io sono più propenso per
la prima soluzione. Prima di parlare di programmi di apertura di
nuovi scavi, mi sembra più giusto fare un programma e finalmente
chiudere e rendere visitabili gli scavi già in corso. Mi sono preso
quell'impegno circa un'ora fa e su quanto presentato dal
Consigliere Milanesio devo dire che il tumulo di Busseyaz non è
l'unico sito interessante da sottoporre a delle indagini. Ritengo
che senz'altro dovrà essere fatto un programma di questi siti
almeno dichiarati così interessanti per fare dei rilievi e delle
indagini per poter fare un programma nel futuro, organizzare altri
scavi.
Le emergenze di cui parlava il Consigliere Milanesio purtroppo
non si sono ancora esaurite, basti vedere solo tra il 1992 e fine
1991 la questione di via Festaz e di via Vevey. Via Festaz è in via
di esaurimento, ma purtroppo in via Vevey le cose si stanno
complicando in quanto gli scavi che si stanno facendo, almeno a
detta dei tecnici, sono sempre più interessanti e quindi sussiste
la necessità di continuare con investimenti e lavori di
ricerche.
Fra quelli che sono i siti interessanti già indicati da parte
degli esperti che abbiamo in Assessorato, senz'altro quello di
Busseyaz è tra i primi. Ritengo comunque che la Giunta non si possa
oggi impegnare per fare delle ricerche.
Bisogna anche dire che nel 1981 sono già state fatte delle
indagini e che non hanno dato dei risultati diciamo certi ed
interessanti. Ritengo che pur essendo migliorati i sistemi di
ricerca, si possa procrastinare almeno di un anno, un anno e mezzo
queste ricerche per poter fare queste indagini e avere qualcosa di
più preciso.
Non sono quindi in grado in questo momento di impegnarmi in una
cosa di questo genere, non tanto per quello che può essere la spesa
in quanto è preventivata su circa 50-70 milioni di lire, ma quanto
piuttosto perché sono convinto che se per caso poi ci fossero anche
solo dei dubbi, il giorno dopo saremmo qui in Consiglio regionale a
discutere l'apertura di un nuovo scavo.
Pertanto io mi posso impegnare, come ho fatto, ad attuare un
programma per rendere visitabili entro il 1993 tutta una serie di
scavi che sono attualmente in opera, ma non posso impegnarmi per
fare delle ulteriori indagini a Busseyaz. Con questo voglio anche
dire che non è che la Giunta o la maggioranza non sia sensibile a
questo problema, chiediamo solo di comprendere la nostra decisione:
prima di aprire, di impegnarci in altri luoghi, cerchiamo di finire
quelli che purtroppo da troppi anni stanno continuando in Valle
d'Aosta. Per queste ragioni la maggioranza si asterrà su questa
mozione.
Presidente
Ha chiesto di parlare il Consigliere
Gremmo.
Gremmo (UAP)
Io voterò a favore di questa mozione e
trovo sconcertante il discorso che ha fatto l'Assessore. Si tratta
indubbiamente di un alibi, credo non proprio politico perché forse
a qualcuno ha dato fastidio che l'idea fosse venuta a Milanesio;
voleva forse averla avuta lui e io ho l'impressione che con
ripicche meschine di questo tipo fa solo brutta figura chi oppone
un rifiuto politico, a quella che mi pare fosse una proposta non
politica, ma culturale e anche storica. Qui tutti i momenti c'è
qualcuno che fa i gargarismi con le radici, con i salassi, coi
Celti, contro Roma, e poi quando si tratta di dare concretezza
culturale e storica ad una cosa, sento una risposta che mi sa molto
di pretestuosa e banale.
Mi auguro che i colleghi facciano una valutazione personale, non
credo che su questo ci sia un problema di maggioranza o minoranza,
quindi mi sentirei di fare ad alta voce un appello a tirarsi fuori
dal richiamo maggioritario che in maniera molto sbagliata è stato
fatto, confermando il mio voto a favore.
Presidente
Ha chiesto la parola il Consigliere
Milanesio.
Milanesio (PSI)
Intanto ringrazio il Consigliere
Gremmo per aver capito lo spirito di questa proposta che era lungi
(ed è lungi) dal voler trasformare una discussione su questo
argomento in una contesa politica.
Francamente sono rimasto molto deluso dalle considerazioni che
l'Assessore ha svolto nel darmi una risposta, in particolare nel
motivare il perché non sarebbe opportuno non già aprire una
campagna di scavo, ma fare una prospezione magnetometrica, che è
un'altra cosa. Se questa prospezione magnetometrica desse dei
risultati negativi allora ci metteremmo il cuore in pace, se invece
fornisse dei risultati positivi ne potremmo discutere.
Io chiedo all'Assessore al Turismo, Antichità e Belle Arti, se
lì sotto ci fosse qualche cosa e questo potesse venire in qualche
modo evidenziato dalla prospezione magnetometrica, non sentirebbe
in qualche modo fremergli il sangue nelle vene? Non crede che
questo potrebbe essere un'avvenimento di una grossa importanza? Non
avverte l'Assessore questi fremiti? Si preoccupa magari soltanto
del fatto che qualcuno si arrabbi perché gli vengono occupati
quaranta metri quadrati di vigna? Si preoccupa proprio solo di
questo aspetto oppure è preoccupato di avere un problema in più da
risolvere per la prossima legislatura. Francamente non posso
accettare il tipo di risposta che l'Assessore ha dato, a nome di
tutta la maggioranza si intende, come se questo fosse un problema
politico.
L'appello alle coscienze e alle sensibilità personali è l'unico
appello che si può fare in questa circostanza. Sia ben chiaro che
se questa mozione non venisse accolta, io probabilmente ne
ripresenterò un'altra non appena potrò farlo, perché è una di
quelle cose sulle quali ritengo che sia giusto e opportuno
battersi. Perché non hanno un rilievo ripeto politico e dunque non
devono prestarsi a polemiche di parte, ma devono fare riferimento a
quella ricerca delle radici che bene o male è stata già fatta dalla
nostra Sovrintendenza, che ha già dato risultati pregevoli ed
apprezzabili e che potrebbe trovare una testimonianza molto
importante come potrebbe non trovarla. Ma allora il discorso
sarebbe finito lì.
Il fatto che non si voglia nemmeno fare una prospezione
magnetometrica a mio avviso è un rifiuto pregiudiziale, forse una
specie di dispetto che si vuole fare al proponente; io non lo
prendo come tale alle fine perché penso che si possano fare
dispetti maggiori se si vogliono fare (come ne potremmo fare anche
noi dispetti maggiori ad altri se ne volessimo fare), ma non è
certo su questo piano che voglio impostare questa discussione.
Voglio solo dire che la risposta dell'Assessore Voyat è una
risposta banale su un argomento importante.
Presidente
Ha chiesto la parola il Consigliere
Andrione.
Andrione (UV)
Chiedo scusa prima al Consigliere
Milanesio che ha avuto quest'iniziativa su cui siamo tutti
d'accordo, non è per niente politica ed è un'iniziativa che
vorrebbe indagare su la consistenza archeologica di un tumulo nella
regione di Busseyaz. Mentre ne parlava e spiegava certe cose mi
sono lasciato andare a delle riflessioni.
La prima parte del discorso del Consigliere Milanesio mi ha
ricordato, anche se non conosco l'arabo, la differenza fra
"Ghebel"
e
"Tel"
. Ghebel essendo una montagna e Tel
essendo un tumulo dentro il quale si trovano sempre dei resti che
risalgono alla preistoria. Sembra che ci siano ancora diecimila Tel
da esplorare. Non è una malignità, non è una cattiveria, quello di
dire che questo nostro Tel lo possiamo anche tenere per qualche
anno tranquillo e nel frattempo terminare certi cantieri
archeologici la cui importanza è enorme e che sono abbandonati o
che non sono abbandonati, ma che si stanno degradando.
L'altro aspetto mi ha ricordato un pochino le caccie al tesoro
dopolavoristiche: quando si ha un sospetto si pensa che magari si
nasconde qualche cosa, allora si organizza la caccia per trovare un
tesoro. Può anche esserci un tesoro, ma il tesoro può aspettare,
perché la tecnica è quella consacrata da non mi ricordo più quale
zar di tutte le Russie, il quale diceva che l'Asia lui voleva
mangiarla come un carciofo, una foglia per volta.
Si fa dunque un'indagine elettrica, quest'indagine dimostra che
si tratta di un Tel e non di un Ghebel, dopo l'indagine elettrica
si fa l'indagine magnetometrica che probabilmente rivelerà qualche
presenza di ferro, dopodiché, vista la presenza di ferro si inizia
a fare uno scavo e una volta passata la gioia della scoperta tutto
quanto rimane per dieci o quindici anni, non voglio fare degli
esempi, a cielo aperto.
Mi sembra che sia abbastanza normale, e non parlo di competenze
archeologiche, ma amministrative, proporre di seguire gli scavi con
il dovuto rigore amministrativo, per cui si aprono e si chiudono.
Credo che su questa linea ci troveremo tutti d'accordo al di là
delle questioni politiche sul tumulo di Busseyaz che rischia di
essere molto interessante, ma che deve essere scavato, sfruttato
eccetera, in una visione di insieme di quello che si fa in Valle
d'Aosta.
Con questo non vogliamo disconoscere l'importanza culturale di
certi fenomeni preistorici, però vorrei ricordare al Consigliere
Milanesio, che abbiamo fatto, almeno per quanto mi riguarda, lo
stesso discorso per l'anfiteatro romano e per tanti altri reperti
che si possono ricercare in Valle d'Aosta. Vorrei, per terminare,
respingere ancora una volta quella teoria per la quale noi siamo
contro i vecchi ruderi romani perché siamo salassi, in questo caso
invece a quanto pare non siamo neanche salassi perché siamo contro
il tumulo di Busseyaz.
Presidente
Ha chiesto di parlare il Consigliere
Riccarand.
Riccarand (VA)
Il Gruppo Verde Alternativo voterà a
favore di questa mozione perché ci sembra che la proposta, che qui
ci viene fatta, non è quella di aprire immediatamente una campagna
di scavo, ma è quella di condurre a fondo una serie di indagini
preliminari per poi decidere che cosa eventualmente fare. A noi
sembra che questo patrimonio rappresentato dai beni culturali, dai
beni archeologici, sia sicuramente un grande patrimonio della
nostra regione su cui non è stato fatto abbastanza, sicuramente non
è stato fatto abbastanza nel senso di completare quegli scavi che
sono stati avviati, di valorizzare e di rendere fruibili le
iniziative che sono state assunte nei decenni scorsi. Questo anche
rispetto alla ricerca, alla tutela e all'indagine più approfondita
rispetto alle potenzialità che ci sono ancora.
A me sembra che quello che viene chiesto in questa mozione sia
corretto, non si tratta di aprire subito un nuovo scavo, si tratta
di andare in fondo ad una ricerca che può dare dei risultati molto
interessanti. Quindi noi siamo a favore di questa mozione così come
evidentemente siamo favorevoli al fatto che la Giunta regionale,
nel prossimo bilancio di previsione, preveda fondi consistenti per
i beni culturali, per intensificare tutte quelle iniziative che
vanno nel senso di rendere fruibili scavi, monumenti e beni
archeologici che sono presenti nella nostra regione e che sono
sicuramente sistemati nel migliore dei modi.
Presidente
Ha chiesto di parlare l'Assessore al
Turismo, Sport e Beni Culturali, Voyat.
Voyat (UV)
Senza voler entrare in polemica, forse come
dice il Consigliere Milanesio, con motivazioni banali, ma ritengo
soprattutto con motivazioni responsabili, ho detto che prima di
fare dei programmi d'indagini e ricerche e quindi di conseguenza un
programma per aprire nuovi scavi, mi ero impegnato a chiudere e
rendere visitabili gli scavi già aperti. Questo non significa che
non siamo sensibili a questo problema, anteponevo solo un problema
ad un altro.
Se durante il 1993 ci saranno fondi e se avremo un programma ben
definito e quindi sapremo che tutta una serie di scavi potranno
essere agibili e visitabili e di conseguenza non avremo altri
problemi come quelli che ci sono attualmente, potremo pensare a
nuovi progetti. Solo quando avremo la possibilità di sfruttare e
rendere visitabili tutti questi scavi attualmente inagibili e poter
fare dei programmi di visita e dei percorsi archeologici
estremamente interessanti, cosa purtroppo oggi non fattibile. Io
non ho detto che rifiuto in toto, ho solo detto che attualmente non
mi sento di prendere questo impegno, se durante il 1993 ci saranno
fondi come dice il Consigliere Riccarand ed avremo un programma ben
preciso su quello che attualmente è aperto e che sarà chiuso. Si
farà senz'altro un programma di ricerche in altri siti, perché come
dicevo non c'è solo quello di Busseyaz, ce ne sono altri su cui
fare delle indagini e dare poi la precedenza sulla base di quello
che verrà trovato. Ritengo che siano delle motivazioni piuttosto
responsabili.
Presidente
Ha chiesto la parola il Consigliere
Milanesio.
Milanesio (PSI)
Io ho l'impressione che dopo aver
fatto un'illustrazione, a cui è seguita una discussione anche un
po' polemica, non si sia ancora capito esattamente in cosa consiste
la proposta deliberativa. La proposta deliberativa - la voglio
rileggere per quei consiglieri che credono di ricordarsi tutto, poi
non rileggono neanche gli atti - "Da mandato all'Assessore
regionale competente di proporre alla Giunta regionale i necessari
provvedimenti amministrativi per consentire l'immediata prospezione
magnetometrica al tumulo di Busseyaz e relazionare successivamente
al Consiglio circa i risultati conseguiti".
La prospezione magnetometrica avviene senza scavare niente,
senza aprire un cantiere. Se si ritiene che anche solo questo gesto
possa in qualche modo turbare l'andamento degli altri cantieri, non
lo so. Francamente non ci vedo proprio nessun collegamento.
Penserei allora che qualcuno fa finta di non capire. Le prospezioni
magnetometriche sono una cosa, le campagne di scavo un'altra,
quindi se non si vuole fare neanche quella perché sembra che ciò
crei dei problemi alla Sovraintendenza, benissimo, ne prendiamo
atto! Ma non venitemi a dire che abbiamo già tanti cantieri e non
si può aprirne un altro: qui non si chiede di aprire un cantiere,
lo ripeto.
Pertanto mantengo la mozione presentata, ognuno la voti come
crede, ma credo che si faccia anche offesa all'intelligenza della
gente confondendo volontariamente una proposta con un'altra. Poi si
può fare tutto, si può votare tutto. Per carità, ma non facciamo
solo un'offesa all'intelligenza dei consiglieri.
Presidente
Se nessun altro Consigliere chiede di
intervenire, dichiaro chiusa la discussione. Pongo in votazione la
mozione presentata dal Consigliere Milanesio:
Esito della votazione:
Presenti: 27
Votanti: 9
Favorevoli: 9
Astenuti: 18 (Agnesod, Andrione, Bich, Chenuil, Cout, Faval,
Lanivi, Lavoyer, Mafrica, Martin, Mostacchi, Perrin, Rollandin,
Rusci, Stévenin, Vallet, Viérin, Voyat)
Il Consiglio non approva
Presidente
I nostri lavori sono terminati, il
Consiglio è convocato per il pomeriggio.
La seduta è tolta.
