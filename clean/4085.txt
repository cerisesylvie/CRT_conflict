Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 404 del 29 settembre 1981 - Resoconto
OGGETTO N. 404/81 - PROBLEMI RELATIVI ALLA FORZATA CHIUSURA
DELLA CASA DA GIOCO DI SAINT-VINCENT. (Interrogazione)
Presidente
- Do lettura dell'interrogazione presentata
dal Consigliere Minuzzo:
INTERROGAZIONE
Il Consigliere regionale del PSDI, Piero Minuzzo,
interroga:
l'Assessore alle Finanze per conoscere:
1) a quanto ammontano approssimativamente i mancati introiti
da parte della Regione per la chiusura forzata della Casa da Gioco
di Saint-Vincent e per la serie di scioperi da tempo in
corso;
2) quali iniziative intende assumere per il risarcimento del
danno subito di cui al punto 1);
3) se non ritiene opportuno intervenire per dirimere la
vertenza in atto tra la Società S.I.T.A.V. ed i tecnici addetti
alle sale giochi.
Presidente
- Risponde l'Assessore alle Finanze,
Ramera.
Ramera (DC)
- L'interpellanza del Consigliere Minuzzo,
come qualunque interpellanza o interrogazione che riguardi la
possibilità di entrate mi trova particolarmente sensibile.
Nell'oggetto in esame vengono posti problemi molto diversi; da una
parte c'è la chiusura forzata del Casinò ordinata dal Pretore, e
questo fatto è della magistratura per il momento: noi procediamo
attentamente ad esaminare le eventuali responsabilità della
Magistratura, se di responsabilità si tratta, ma purtroppo in
Italia non si possono perseguire i magistrati. Se le responsabilità
sono nostre, lo vedremo noi e così pure nel caso che siano della
S.I.T.A.V. Comunque, i nostri uffici seguono questo aspetto con
particolare attenzione.
Per quanto riguarda invece gli scioperi, essi sono un fatto,
diciamo, anomalo; perché mentre normalmente in una azienda ci sono
due parti opposte - quella padronale e quella dei lavoratori - in
questo caso, la parte più offesa da un eventuale sciopero siamo noi
in quanto percepiamo il 75% delle entrate, e quindi dovremmo essere
praticamente parte in causa quasi prima dei datori di lavoro; però,
essendo una vertenza sindacale, non essendo stati investiti da
alcuno, non abbiamo ritenuto di intervenire direttamente anche se
informalmente mi sono preoccupato di conoscere i vari punti della
vertenza, che non si è ancora chiusa; abbiamo visto e sentito,
anche attraverso il TG3, quali erano le principali richieste dei
dipendenti della S.I.T.A.V.
Dire approssimativamente a quanto ammontano le perdite rimane
difficile; è facile aritmeticamente, dividendo l'introito di un
anno per 365 giorni per cui si ha una media di 70-80 milioni, però
è difficile poter dire che abbiamo un danno di questa cifra
giornaliera, in quanto il gioco è una cosa aleatoria, e sappiamo
che ci sono delle decadi che sono a nostro favore e delle altre che
sono a nostro sfavore; quindi la media aritmetica, che dà quella
cifra; però è difficile comunque constatare un fatto di questo
genere, perché quando c'è una vertenza, è previsto anche dalla
convenzione che si tratta di chiusura di forza maggiore. Oggi,
però, mentre sta per chiudersi, credo, finalmente questa vertenza,
continua lo sciopero del prefestivo dei croupiers; anche andare a
vedere quello che ci rimettiamo nelle tre ore di chiusura mi è
molto difficile, anche se ho mandato diverse volte i funzionari e
sono andato anche io di persona più volte. Comunque, vedremo al
termine della vertenza di esaminare il tutto e se ci saranno delle
responsabilità per quanto riguarda la chiusura forzata ordinata dal
Pretore le vedremo a quel momento; sulla vertenza no, è chiaro!
Poiché questa è una vertenza tra lavoratori e parte padronale.
Credo di aver risposto a questa interrogazione, a meno che il
Consigliere Minuzzo non voglia ulteriori delucidazioni.
Presidente
- Ha chiesto di parlare il Consigliere Minuzzo
per la replica. Ne ha facoltà.
Minuzzo (PSDI)
- Nonostante gli sforzi fatti
dall'Assessore per rendere soddisfacente la risposta a questa
interrogazione - che volutamente è stata posta come interrogazione
per dare modo all'Assessore di potersi documentare in merito a
quanto richiesto, perché se si fosse presentata un'interpellanza in
fase di illustrazione si sarebbero potuti richiedere dei dati al di
là e al di fuori di quelli indicati nell'interpellanza stessa - non
posso ritenermi soddisfatto di questa risposta se non per quanto
riguarda l'asserzione che spero risponda a verità, che
l'Assessorato sta seguendo con particolare attenzione i
provvedimenti in corso della Magistratura per accertare le
eventuali responsabilità. Non posso ritenermi soddisfatto per
quanto concerne il punto 1), perché ritengo che in base agli
introiti dello scorso anno, se proprio non si voleva fare il
conteggio di media dei primi otto mesi di quest'anno, con un po' di
buona volontà certamente si sarebbe potuto valutare all'incirca - e
infatti nell'interrogazione è stato chiesto all'incirca - il danno
subito dalla Regione in questo senso.
Per quanto riguarda il punto 3), io ritengo che per il semplice
fatto che la Regione è direttamente interessata alla Casa da Gioco
di Saint-Vincent, e soprattutto il Governo regionale che a mio
avviso deve tutelare gli interessi di tutta la comunità perché il
danno dei mancati introiti ricade su tutta la comunità valdostana,
l'Assessore competente, in questo caso l'Assessore Ramera, avrebbe
dovuto fare opera di mediazione ufficiale, e non informale come ha
detto, per cercare di dirimere la vertenza in atto, che a mio
avviso si sta protraendo per troppo tempo. Avrebbe potuto prendere
contatto con le Organizzazioni Sindacali di categoria, avrebbe
potuto prendere iniziative con i tecnici che promuovono questi
scioperi, avrebbe potuto prendere contatti con la Direzione della
S.I.T.A.V., per trovare un punto di incontro tra le parti. Questo
non è stato fatto, perciò non posso dichiararmi soddisfatto,
sebbene l'Assessore dica che vi ha provveduto in via informale. Io
ritengo che in una questione del genere, quando a rimetterci è
tutta la comunità valdostana e soprattutto con i grossi problemi di
bilancio che travagliano l'Amministrazione regionale in attesa di
questo agognato riparto, l'Assessore o la Giunta avrebbero dovuto
intervenire ufficialmente.
Presidente
- Per quanto riguarda l'oggetto n. 12, ricordo
al Consigliere Pedrini che non sono state sollevate obiezioni
quando ho proposto di rinviare a domani la trattazione degli
oggetti che riguardano l'Assessore Rollandin.
Abbiamo adesso da esaminare l'oggetto n. 13. La mia proposta è
che venga abbinato con l'oggetto n. 21, se non vi sono obiezioni da
parte dell'interpellante, Consigliere De Grandis. Sia
l'interrogazione all'oggetto n. 13 che l'interpellanza all'oggetto
n. 21 sono rivolte al Presidente della Giunta; risponderà quindi il
Presidente o chi egli ne incaricherà. Se gli interpellanti e la
Giunta o il suo Presidente sono d'accordo io abbinerei i due punti.
Non vi sono osservazioni?
Allora gli oggetti n. 13 e n. 21 sono abbinati.
