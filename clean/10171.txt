Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1164 del 4 aprile 1990 - Resoconto
OGGETTO N. 1164/IX - RICHIESTA DI REFERENDUM POPOLARE PER
DELIBERARE L'ABROGAZIONE DI DISPOSIZIONI LEGISLATIVE IN MATERIA DI
ACCERTAMENTO SANITARIO DELL'INVALIDITA' CIVILE. (Rinvio di
mozione)
PRESIDENTE:
Ha chiesto la parola per mozione d'ordine
l'Assessore alla Sanità ed Assistenza Sociale, Lanièce; ne ha
facoltà.
LANIECE (DC):
Vorrei invitare i Consiglieri proponenti a
ritirare la mozione, perché vorremmo presentare una risoluzione
unitaria in cui si auspica la modifica della legge che abolisce le
visite mediche in seno alle Commissioni regionali attraverso la
presentazione di un progetto di legge statale di iniziativa
regionale.
PRESIDENTE:
Ha chiesto la parola il Consigliere Riccarand;
ne ha facoltà.
RICCARAND (VA):
Sarebbe forse opportuna una breve
interruzione, in modo da poter chiarire esattamente che cosa
intendono l'Assessore e la Giunta quando parlano di "risoluzione" e
di "proposta di legge", in modo che non ci siano ambiguità, perché
la mozione presentata dai Gruppi Verde e Comunista fa riferimento
all'adesione ad una proposta referendaria già avanzata dalla
Regione Lombardia.
Chiederei quindi una breve interruzione, per poter incontrare la
Giunta e chiarire alcuni aspetti della questione, per evitare di
discutere intorno a degli equivoci.
PRESIDENTE:
Poiché l'Assessore Lanièce è d'accordo, i
lavori del Consiglio sono sospesi e nel contempo è convocata la
riunione dei Capigruppo con l'Assessore alla Sanità ed Assistenza
Sociale.
La seduta è sospesa.
Si dà atto che i lavori del Consiglio sono sospesi dalle ore
17,59 alle ore 18,16.
PRESIDENTE:
Nel riaprire i lavori del Consiglio, informo
che in seno alla Conferenza dei Capigruppo si è convenuto di
differire l'argomento di cui all'oggetto al Consiglio del 18 aprile
prossimo, con l'intesa che i gruppi politici cercheranno di trovare
un accordo di massima su di un provvedimento unitario.
IL CONSIGLIO prende atto
