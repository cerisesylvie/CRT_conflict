Classificazione
ASSISTENZA SANITARIA E OSPEDALIERA
Farmacie



Oggetto del Consiglio n. 3692 del 6 giugno 2024 - Resoconto
OGGETTO N. 3692/XVI - Interrogazione: "Effetti sul sistema
sanitario regionale delle norme relative alla farmaceutica
introdotte dal Governo nella manovra finanziaria".
Bertin (Presidente) -
Punto n. 26. Per la risposta, la
parola all'assessore Marzi.
Marzi (SA) -
Nel portare l'attenzione sugli impatti
generati da alcune norme statali sul livello di spesa posto in capo
dall'Azienda USL, riteniamo importante rammentare che la nostra
Regione, come è noto e come lei sa, autofinanzia il proprio
servizio sanitario con risorse quasi esclusivamente a carico del
bilancio regionale. In tal senso evidenziamo che il finanziamento
regionale dei livelli essenziali di assistenza risulta superiore di
oltre il 20% rispetto alla quota che spetterebbe alla nostra
Regione se la nostra sanità fosse finanziata a livello centrale sul
Fondo sanitario nazionale. A ciò si aggiunge un importante
finanziamento previsto a bilancio regionale, oggi pari a circa 2,5
milioni di euro all'anno, per una serie di servizi e prestazioni
che ad oggi, seppure non siano qualificati come livelli essenziali
di assistenza, quindi non dovuti, noi andiamo a finanziare
ritenendoli comunque importanti e da garantire alla nostra
comunità.
Venendo alla domanda n. 1, come recentemente rappresentato dal
Coordinatore della Commissione salute, la legge di bilancio dello
Stato 2024, ha introdotto alcune misure che produrranno un aumento
della spesa farmaceutica. L'aggravio più consistente deriva dalla
rideterminazione dei tetti di spesa nella misura dell'8.5% del
Fondo sanitario nazionale per gli acquisti diretti da parte delle
strutture del Servizio sanitario nazionale e del 6,8% del Fondo
sanitario nazionale per la farmaceutica convenzionata, la
cosiddetta "farmaceutica territoriale" (credo che apprezzerà
l'utilizzo dei termini e non penserà che questo sia indice di
difficoltà). In relazione a tale voce, partendo dall'incremento
annuo di circa 400 milioni atteso su base nazionale, è stimabile
che la rimodulazione del tetto per gli acquisti diretti, dal 7.85
all'8.5% del Fondo sanitario nazionale, gravi la Valle d'Aosta di
un onere aggiuntivo indicativamente pari a euro 850 mila all'anno.
Tale onere si concretizzerà come riduzione del
payback
, cioè
il meccanismo di rimborso alle Regioni, a carico delle aziende
farmaceutiche che sono chiamate a rimborsare alle Regioni il 50%
dello sforamento nazionale del tetto programmato. La ripartizione
dell'importo tra Regioni ha luogo su base capitaria rispetto alla
popolazione residente. Le altre misure introdotte dalla legge di
bilancio dello Stato 2024 avranno un impatto minore, ma comunque
non affatto trascurabile, un pochettino come l'ultimo decreto-legge
sulle liste di attesa che dice cose già fatte senza mettere fondi e
soldi. In particolare la revisione delle modalità di calcolo della
remunerazione dovuta alle farmacie per i medicinali erogati in
regime convenzionale produrrà un aggravio su base annua di circa
110 mila euro. A tale importo dovrà essere aggiunta la quota di
remunerazione aggiuntiva alle farmacie per la nostra Regione pari a
circa 300 mila euro all'anno erogati dal 2021 e che sino all'anno
2023 è stata finanziata con fondi statali a tal fine trasferiti
alle Regioni.
Quanto invece alla classificazione da parte dell'AIFA di
medicinale di classe A-PHT, che sono destinati alla presa in carico
e alla continuità terapeutica tra Ospedale e il territorio,
distribuiti dalle farmacie per conto del Servizio sanitario
regionale, alla classe A, classe di medicinali antidiabetici
distribuiti dalle farmacie in regime convenzionale, esso determina
un incremento stimato in circa ulteriori 100 mila euro annui.
L'aggravio annuo complessivo è quindi stimabile in circa 1.360.000
euro tenendo conto che può variare in base agli effettivi consumi e
alle ulteriori decisioni di AIFA, in particolar modo nel caso
vengano riclassificate altre tipologie di farmaci, dalla classe
A-PHT alla classe A. Non avendo tutte le misure efficaci a partire
dal 1° gennaio, l'aggravio stimato per il 2024 è leggermente
inferiore, valutabile quindi in 1,3 milioni di euro.
Venendo alla domanda n. 2, la spesa farmaceutica registrata
dall'Azienda USL relativamente agli ultimi cinque anni è la
seguente: spesa farmaceutica per acquisti diretti 19.800.000 nel
2019, 20.200.000 nel 2020, 21.400.000 nel 2021, 22.700.000 nel 2022
e 26.600.000 nel 2023. Spesa farmaceutica convenzionata: 15.010.000
nel 2019, 14.600.000 nel 2020, 14.300.000 nel 2021, 14.500.000 nel
2022, 14.700.000 nel 2023. Alla luce di tali dati, sebbene si
rileva che nel 2023 si sia registrato un importante incremento di
spesa relativo agli acquisti diretti, è da evidenziare come,
secondo i documenti del monitoraggio AIFA, la Valle d'Aosta sia
l'unica Regione italiana che rispetta il tetto di spesa complessivo
con un margine pari a oltre 100 mila euro rispetto alla soglia
limite.
Presidente -
La parola per la replica al consigliere
Aggravi.
Aggravi (RV) -
Sull'uso dei termini non ho visto
difficoltà da parte sua, ero tentato di chiamare il fatto personale
perché ha detto due volte "aggravio" ma lo accetto. A parte la
battuta, le chiederò copia della risposta per la seconda parte in
particolare, volevamo per l'appunto con quest'interrogazione
comprendere quali fossero le valutazioni fatte - giustamente come
lei ha detto - in particolare sulla spesa farmaceutica, che è la
protagonista di quello che lei ha richiamato nell'esposizione dei
dati. Vero anche - ed è bene ricordarlo - che il sistema sanitario
regionale poggia su delle risorse che sono sostanzialmente
regionali ed è anche interessante il dato del 20% che lei ha citato
nella premessa delle risposte.
