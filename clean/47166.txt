Classificazione
CONSIGLIO REGIONALE
Attività consiliare d'aula



Oggetto del Consiglio n. 3460 del 3 aprile 2024 - Resoconto
OGGETTO N. 3460/XVI - Rinvio alla Commissione consiliare
della P.L. n. 133: "Intervento in materia di sobrietà della
politica in Valle d'Aosta. Modificazioni alla legge regionale 21
agosto 1995, n. 33".
Bertin (Presidente) -
Punto n. 5. La proposta di legge è
stata iscritta per decorrenza termini non essendo ancora stato
espresso il parere da parte della I Commissione consiliare
competente. La PL pertanto è rinviata all'esame della Commissione
stessa. Ha chiesto la parola la consigliera Minelli, ne ha
facoltà.
Minelli (PCP) -
Come lei ha detto, non è stato espresso
parere, ma non solo non è stato espresso parere, la I Commissione
non è mai stata convocata per esaminare la proposta di legge,
l'ultima riunione risale al 15 febbraio, lì c'è stata la nomina del
relatore e prima in quest'anno 2024 c'è stata una sola riunione, il
5 febbraio, per concludere il 2023 ne abbiamo avuta una il 17
novembre e una il 30 ottobre. Sto parlando della I Commissione,
cioè di quella Commissione che, tra l'altro, dovrebbe mettere mano
alla legge elettorale che, secondo gli impegni che erano stati
presi da questa maggioranza, avrebbe dovuto essere approvata entro
il 2023. A gennaio dello scorso anno, era gennaio 2023, bocciando
la richiesta di oltre tremila elettori valdostani, che riguardava
appunto la legge elettorale, li avete in sostanza presi in giro,
facendo dei grandi proclami secondo cui il Consiglio poteva e
doveva legiferare, prendersi la responsabilità di farlo e lo
avrebbe sicuramente fatto con una bozza entro l'estate e poi con
un'approvazione entro fine anno. Sono stati degli impegni da
marinai si potrebbe dire, così come è un impegno di questo tipo
quello che aveva preso il programma di legislatura nel 2020 che
aveva proprio scritto che si doveva rivedere
in primis
l'emolumento del Presidente del Consiglio. Tutto è fermo, ho
ragione di credere che non dipenda soltanto dalla volontà del
Presidente della Commissione ma piuttosto un po' da parte di tutta
la maggioranza. Faccio comunque un appello al presidente Lavevaz
per la calendarizzazione quanto prima della discussione di questa
proposta di legge 133 in Commissione e per l'espressione del
parere.
Il Consiglio prende atto del rinvio.
