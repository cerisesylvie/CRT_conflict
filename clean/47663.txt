Classificazione
PROTEZIONE CIVILE, VIGILI DEL FUOCO E INTERVENTI PER CALAMITÀ NATURALI
Calamità naturali
TRASPORTI E VIABILITÀ
Trasporti



Oggetto del Consiglio n. 3851 del 24 luglio 2024 - Resoconto
OGGETTO N. 3851/XVI - Interpellanza: "Azioni per rendere
utilizzabile la tratta ferroviaria Pila-Cogne per le situazioni di
emergenza".
Bertin (Presidente) -
Punto n. 29. Consigliera Minelli ne
ha facoltà.
Minelli (PCP) -
Ne abbiamo già parlato due volte, ma
torniamo sulla questione del trenino di Cogne e del suo possibile
utilizzo, perché ci sono ancora delle cose da dire.
Il primo concetto che vorrei ribadire - e su cui credo che anche
il Presidente della Regione dovrebbe concordare, o almeno lo spero
- è che il trenino di Cogne è sicuramente patrimonio storico e
culturale, rappresenta un secolo di storia di Cogne e di Aosta, con
la nascita del grande stabilimento siderurgico, attivo ancora oggi;
il cosiddetto "Trenino" è infatti un'opera notevole, con i suoi 12
chilometri di binari, le sue gallerie, cinque ponti e le stazioni.
Non si può lasciare in abbandono questo patrimonio, lasciarlo a una
lenta e progressiva distruzione. Io credo che sia uno spreco per
tutta la comunità valdostana e penso che almeno su questo dovremmo
essere tutti d'accordo, come dovrebbero esserlo gli abitanti di
Cogne.
Il secondo concetto che voglio ribadire riguarda la questione
del sopralluogo alla galleria.
Presidente, non ci può venire a dire, come ha fatto ieri, che
questo sopralluogo non si può fare perché distrarrebbe, così è
stato detto, energie da altri compiti; ma quali energie
distrarrebbe? É una cosa che non esiste, a una richiesta di
sopralluogo per verificare lo stato di un patrimonio della regione,
io mi chiedo come si faccia a dire di no!
Si può certo discutere sui temi, su chi invitare o chi no, ma a
mio avviso non si comprende una risposta negativa in questo senso,
oltretutto mi pare che lei stesso abbia ammesso ieri che in realtà
non conosce lo stato attuale delle gallerie, e, come lei, penso
anche tutti noi. Lo diceva ieri anche il collega Aggravi: non si sa
in che condizione sia questa infrastruttura, allora dico io:
organizziamolo questo benedetto sopralluogo e facciamolo con chi,
come il Genio ferrovieri, ha le competenze per valutare, che non
sono di certo né le mie, né le sue.
Il Genio ferrovieri fa parte dell'Esercito, l'Esercito in una
situazione di emergenza può, - e, secondo me, deve -essere chiamato
a dare il suo contributo di analisi e anche di operatività.
Il terzo concetto è questo: secondo lei, lo ha detto ieri, di
trenino si può parlare ma solo dopodomani.
Noi invece riteniamo che sia giusto parlarne oggi, subito,
perché c'è una situazione di emergenza e perché purtroppo - e lo
dico con grande preoccupazione - non si può escludere che altre
situazioni emergenziali si presentino, soprattutto in quella
vallata di Cogne a rischio, data la sua conformazione
morfologica.
Dunque abbiamo la possibilità di avere un'alternativa alla
strada, è bene valutarla ora e non dopodomani.
Sulla conformazione di Cogne bene ha rappresentato il professor
Martinotti sulla stampa dell'11 luglio scorso, evidenziando che
l'alluvione del 29 di giugno, di particolare gravità, deve però
essere considerata come l'inizio di un ciclo che ormai appare anche
irreversibile, poiché si è spalancato di fronte a noi un nuovo
scenario in cui i fenomeni erosivi diventeranno sempre più
sconvolgenti.
Noi quindi su questa questione del sopralluogo insistiamo, se
poi lo si fa e le valutazioni diranno che non si può fare nulla,
ebbene, allora ne prenderemo atto; si dovrà prendere atto di una
situazione, però a priori decidere di non agire, di non valutare
l'utilizzazione di questa possibilità, a nostro avviso è sbagliato
e anche inaccettabile.
Riassumendo le richieste che avevamo fatto, quello che chiediamo
è se il Presidente e il Governo si impegnano a organizzare questo
sopralluogo e se hanno già avviato dei contatti.
Presidente -
Risponde il Presidente della Regione.
Testolin (UV) -
Non sarà l'ultima volta che parleremo del
trenino in questo Consiglio, o comunque del sedicente trenino.
Credo che alla comunità di Cogne sia comunque dovuto un minimo di
concretezza e di serietà nel discutere della situazione che sta
vivendo e che al momento non è ancora completamente risolta.
La priorità per il Governo regionale, e mi ripeto rispetto a
quello che ho già detto, era ed è ancora quella del ripristino del
collegamento stradale stabile e sicuro, cosa sulla quale stiamo
lavorando e confidiamo di poter rispettare assolutamente quelle che
sono state le indicazioni rispetto alla tempistica.
Poi verrà il momento di studiare e di capire quali possano
essere, se saranno sostenibili e se saranno fattibili da un punto
di vista complessivo, le misure strutturali per evitare che Cogne
possa rischiare di rimanere nuovamente isolata, tenendo conto degli
scenari climatici e meteorologici che ha ben rappresentato ma che
sono conosciuti da tutti noi.
Ieri nel dibattito sono emersi punti di vista molto
diversificati, che evidenziano - a seconda dell'angolo di
osservazione - delle situazioni di fattibilità, di non fattibilità,
ma questi sono argomenti che potremmo magari approfondire nella
giornata di oggi e di domani, nella mozione più complessiva.
Che quest'eventuale soluzione da lei proposta possa essere
suggerita dall'interpellanza, però, è un'affermazione abbastanza
priva di fondamento.
Senza ripercorrere le ben note vicende del cosiddetto "Trenino
di Cogne" - al quale tutti siamo affezionati, anche per una
vicinanza geografica che mi ha reso sempre molto attento a questa
infrastruttura, e di cui forse avremo modo di parlare discutendo
della mozione iscritta all'ordine del giorno - ricordo solo che nel
2011 il Consiglio ha impegnato il Governo regionale a - cito dal
verbale - "Rinunciare al completamento della Gran via intercomunale
Cogne - Eaux-Froides - Plan Praz, ponendo in essere ogni opportuno
adempimento finalizzato alla chiusura definitiva dell'opera, nonché
a effettuare l'alienazione dei beni e delle strutture
convenientemente collocabili sul mercato. Di conseguenza, con
successiva deliberazione dell'agosto 2012, il Governo regionale ha
provveduto alla dichiarazione d'inservibilità ai fini di trasporto
pubblico della tramvia e delle Gallerie del Drinc, stabilendo anche
che siano chiusi, in modo da impedirne l'accesso al pubblico,
nonché all'alienazione del materiale rotabile tecnologico".
Pertanto, l'interpellanza si fonda su un presupposto non
corretto, ovvero l'esistenza della ferrovia del Drinc.
Esistono solo delle gallerie, dei cunicoli, chiusi da oltre
dieci anni e che già nel 2008, anno a cui risalgono gli ultimi
studi effettuati, evidenziavano importanti problematiche di
percolazione di acque, di distacco dei rivestimenti e di
inefficienza del sistema di drenaggio, oltre ai problemi agli
impianti di ventilazione al piano ferroviario, ai binari e alla
deformazione degli stessi.
Infine, come è noto, i vagoni e l'altro materiale rotabile sono
stati venduti e quindi, contrariamente a quanto affermato nella
mozione sul medesimo argomento, non sono più nella disponibilità
dell'Amministrazione regionale.
Dire che in queste condizioni si può ricavare un'infrastruttura
permanente di emergenza utilizzabile fin da subito, con costi
contenuti in tempi ridotti, risulta pertanto un'affermazione che
pare priva di fondamento, sia per la parte economica, sia per la
tempistica, sia infine per quanto riguarda le questioni normative e
di sicurezza.
Così come nella situazione attuale non è pensabile di chiedere
un intervento del reggimento genio ferrovieri che, per quanto è a
nostra conoscenza, assolve compiti di ripristino, mantenimento e
potenziamento di tratte ferroviarie e militari o eventualmente
interviene in situazioni di emergenza per aiutare i gestori di
tratte ferroviarie al loro ripristino, che si ripete, non è il
nostro caso, non essendoci nessuna tratta ferroviaria da
ripristinare.
Detto questo, lo ribadiamo, probabilmente non oggi, non domani,
ma dopodomani, sarà un argomento che potrà essere messo a
disposizione di quest'Aula, anche io dico all'interno del Piano
trasporti, laddove si vogliano fare delle considerazioni in merito
a un eventuale ripristino, per trovare un punto di partenza della
galleria del Drinc per valutare delle possibili soluzioni.
In questo momento credo che questo tipo di attenzione - glielo
confermo - vada riservata alle iniziative da portarsi avanti con
celerità per dare una risposta concreta agli abitanti di Cogne e
della Valle d'Aosta tutta intera.
Presidente -
Per la replica, consigliera Minelli.
Minelli (PCP) -
Sì, credo anche io che non sarà l'ultima
volta che si parlerà del trenino di Cogne, o per lo meno lo spero.
Sicuramente non credo che parlarne sia in qualche maniera voler
sviare dalla concretezza e dalla operatività, non credo che ci sia
qualche cosa di meno concreto di un sopralluogo: è un atto che
viene fatto in presenza, quindi non si ragiona pensando
teoricamente.
Non capisco poi quale distrazione dagli impegni comporterebbe
per il Governo una cosa del genere, e soprattutto ci tengo a
ribadire che nessuno di noi si permette di contestare il fatto che
sia necessario ripristinare il collegamento stradale, credo che una
cosa del genere non la penserebbe nessuno, a meno che non si tratti
di una persona totalmente irresponsabile.
Lei dice, l'ha ricordato, che l'atto del Consiglio del 2011 in
pratica ha disposto e ha impegnato alla chiusura, quindi in qualche
maniera la partita in quel senso si è chiusa, con anche la vendita
del materiale rotabile
A proposito d'impegni votati dal Consiglio, ce ne sarebbero
anche tanti altri da ricordare. Io ricordo che nel 2015 il
Consiglio Regionale della Valle d'Aosta ha votato perché si
retrocedesse completamente dall'ipotesi dell'aeroporto così come
era fatto e che si facesse un nuovo masterplan, che mai abbiamo
visto arrivare e discutere.
Il Consiglio più e più volte,
maintes fois
, ha votato
ordini del giorno e risoluzioni per chiedere che non si arrivasse a
un passaggio attraverso il Tunnel del Monte Bianco di un numero di
TIR oltre una certa cifra, e siamo ben al di là.
Il Consiglio regionale ha votato mozioni e quant'altro per
stabilire delle cose ma non solo, ha votato delle leggi che
prevedono delle cose, e poi si è cambiato e si sta cambiando.
Ne è un esempio lampante quello che abbiamo visto adesso nel
PRT, che abbiamo cominciato a esaminare ieri: si parla di
collegamenti e di tunnel da tutte le parti, probabilmente faremo
diventare la Valle d'Aosta una groviera andando avanti di questo
passo, ma di questo parleremo quando sarà il momento e sicuramente
presenteremo articolate ed approfondite valutazioni in sede di VAS,
non abbia nessun dubbio, Assessore, che arriveranno e saranno
numerose e anche di peso.
Su questo non dovete avere nessun dubbio perché, varrà quello
che varrà, ma noi il nostro lavoro lo facciamo con coerenza, a
differenza di qualcun altro che ha, per tanto tempo, sottoscritto
delle cose e poi adesso se le rimangia tutte quante, ma questa è
un'altra questione.
Prendo atto però che, nei confronti di una proposta che è di
buon senso, si erge un muro per l'oggi e per il domani che magari
avrà qualche crepa nel dopodomani, non lo so, però sembra veramente
strano che si dica no a un sopralluogo che magari, nel momento
stesso in cui viene fatto, ci dice: "Ci dispiace, questa cosa non
si può fare".
Sul fatto poi che il Genio ferrovieri si occupi di ripristino,
mantenimento e che il suo intervento in questo caso non potrebbe
essere possibile, io vi invito a prenderli i contatti, perché noi
ci abbiamo provato e le risposte sono state diverse, quindi forse,
prima di dirlo, qualche approfondimento in più andrebbe fatto.
Non so se lei l'abbia fatto, da quello che ho capito no, e
allora forse, anche per il dopo domani, converrebbe farlo.
